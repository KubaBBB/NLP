Glen Cook



Żołnierze Żyją
DZIEWIĄTA KRONIKA CZARNEJ KOMPANII
CZWARTA KSIĘGA LŚNIĄCEGO KAMIENIA

(Przełożył Jan Karłowski)


W cyklu CZARNA KOMPANIA ukazały się:

CZARNA KOMPANIA
PIERWSZA KRONIKA

CIEŃ W UKRYCIU
DRUGA KRONIKA

BIAŁA RÓŻA
TRZECIA KRONIKA SREBRNY GROT

GRY CIENIA
PIERWSZA KSIĘGA POŁUDNIA

SNY O STALI
DRUGA KSIĘGA POŁUDNIA

PONURE LATA
PIERWSZA KSIĘGA LŚNIĄCEGO KAMIENIA

A IMIĘ JEJ CIEMNOŚĆ
DRUGA KSIĘGA LŚNIĄCEGO KAMIENIA

WODA ŚPI
TRZECIA KSIĘGA LŚNIĄCEGO KAMIENIA

ŻOŁNIERZE ŻYJĄ
CZWARTA KSIĘGA LŚNIĄCEGO KAMIENIA


1. Ostoja Kruków:
Kiedy ludzie nie ginęli
       
      Cztery lata minęły i nikt nie zginął.
      Przynajmniej nie w walce ani w wyniku działania innych czynników stanowiących część zawodowego ryzyka. Zeszłego roku odeszli w odstępie kilku dni Otto i Hagop, z przyczyn całkowicie naturalnych, związanych z wiekiem. Kilka tygodni temu jeden z Tam Duc, rekrut w trakcie szkolenia, stracił życie na skutek cechującej młodość nadmiernej brawury. Wpadł do szczeliny, kiedy zjeżdżał z towarzyszami na derkach w dół długiego, gładkiego stoku lodowca Tien Myuen. Było też paru innych. Ale nikt nie padł z ręki wroga.
      Cztery lata stanowią swoisty rekord, aczkolwiek z rodzaju tych nieczęsto wspominanych w Kronikach.
      Tak długi okres pokoju stanowi rzecz omalże niewiarygodną.
      Pokój, który trwa, staje się coraz bardziej nęcący.
      Wielu z nas to zmęczeni starcy, których trzewi nie trawi już młodzieńczy żar. Ale my, stare pierniki, nie stoimy już u steru. Chętnie zapomnielibyśmy o grozie, która przeminęła, groza wszelako nie zechciała opuścić nas na zawsze.
      
      W owym czasie Czarna Kompania pozostawała w służbie własnego sztandaru. Nikt nie wydawał nam rozkazów. W generał-gubernatorach Hsien mieliśmy sprzymierzeńców. Zresztą obawiali się nas. Byliśmy niczym siła nadprzyrodzona, wielu z nas powstało przecież z martwych - prawdziwi Kamienni Żołnierze. Lękano się, że ostatecznie możemy opowiedzieć się po którejś ze stron spierających się nad szczątkami Hsien, potężnego ongiś imperium, które Nyueng Bao wspominali jako Krainę Nieznanych Cieni.
      Nastrojeni bardziej idealistycznie generał-gubernatorowie wiązali z nami pewne nadzieje. Tajemniczy Szereg Dziewięciu dostarczał nam broń, pieniądze i udzielał pozwolenia na szkolenie rekrutów, mając w planach wmanewrowanie nas do udziału w przedsięwzięciu restauracji złotego wieku, który istniał, zanim Władcy Cienia zniewolili ich świat z takim okrucieństwem, że zamieszkujące go ludy po dziś dzień nazywają siebie: Synami Umarłych.
      Nie ma najmniejszej szansy, byśmy na to przystali. Ale nie odbieramy im resztek nadziei, pozwalamy piastować złudzenia. Musimy urosnąć w siłę. Mamy własne zadanie do wykonania.
      Stacjonując przez cały czas w jednym miejscu, sprawiliśmy, że rozkwitło tu miasto. Pogrążone początkowo w chaosie obozowisko nabrało z czasem porządku i dorobiło się nazwy - Posterunek lub Przyczółek, jak określają je ci, którzy przyszli zza równiny, albo Ostoja Kruków, co stanowi najlepsze tłumaczenie miana nadanego mu przez Synów Umarłych. Miasto wciąż rośnie. Szczyci się szeregiem stałych budowli. Właśnie otacza się murem. Na głównej ulicy kładą bruk.
      Śpioszka nie lubi patrzeć, jak ktoś się nudzi. Nie może wprost znieść wałkoni. Kiedy w końcu odejdziemy, Synowie Umarłych odziedziczą po nas prawdziwy skarb.
      

2. Ostoja Kruków:
Kiedy zaśpiewał baobhas

      Bum! Bum! Ktoś łomotał do moich drzwi. Zerknąłem na Panią. Zeszłej nocy pracowała do późna, dlatego też tego wieczora zasnęła w trakcie badań. Zdecydowana była za wszelką cenę odkryć wszystkie sekrety magii Hsien i pomóc Tobo okiełznać zaskakująco obfite manifestacje tego nadprzyrodzonego świata. Choć w istocie Tobo najwyraźniej wcale nie potrzebował niczyjej pomocy.
      W tym świecie więcej jak najbardziej realnych widm oraz cudownych istot kryło się po krzakach, za skałami i czaiło na krawędzi cienia, niźli byłaby w stanie zrodzić przerażona imaginacja dwudziestu pokoleń naszych chłopów. Ciągnęły do Tobo, niby do jakiegoś mesjasza ciemnej strony. A może jak do zabawnego zwierzątka.
      Bum! Bum! Sam będę musiał zwlec tyłek z wyrka. Droga do drzwi zdawała się długą, męczącą wyprawą. Bum! Bum!
      -  No już, Konował! Budź się! - Skrzydło drzwi uchyliło się, mój gość postanowił sam się zaprosić do środka. No i o wilku mowa.
      -  Tobo...
      -  Nie słyszałeś, jak baobhas śpiewał?
      -  Słyszałem jakieś wrzaski. Twoi przyjaciele wciąż się czymś podniecają. Dawno przestałem na to zwracać uwagę.
      -  Kiedy baobhas śpiewa, oznacza to, że ktoś umrze. Poza tym przez cały dzień z równiny dął zimny wicher, a Wielkouchy i Złotooki byli strasznie zdenerwowani i... Chodzi o Jednookiego. Poszedłem tylko z nim porozmawiać. Wygląda na to, że miał kolejny atak.
      -  Cholera. Daj mi moją torbę. - Nic dziwnego, że Jednooki miał atak. Ten stary piernik od lat robił wszystko, żeby nas opuścić. Resztki wigoru opuściły go, gdy straciliśmy Goblina.
      -  Pośpiesz się!
      Dzieciak kochał tego starego mąciwodę. Czasami wręcz wyglądało to tak, jakby uparł się, że gdy dorośnie, stanie się Jednookim. Po prawdzie to nikt nie mógł narzekać na brak szacunku ze strony Tobo, prócz chyba tylko jego matki, wszakże tarcia między nimi słabły, w miarę jak chłopak był coraz starszy. Od czasu mego ostatniego wskrzeszenia bardzo dojrzał.
      -  Śpieszę się, jak tylko mogę, Wasza Miłość. Jeno to stare ciało nie ma już w sobie tej sprężystości co dawniej.
      -  Lekarzu lecz się sam.
      -  Uwierz mi, chłopcze, gdybym tylko potrafił... Jeśliby to ode mnie zależało, przez całą resztę życia miałbym dwadzieścia trzy lata. Życia, które trwałoby trzy tysiąclecia.
      -  Ten wiatr znad równiny wujka również zaniepokoił.
      -  Doj wciąż musi się czymś przejmować. Co powiedział ojciec?
      -  On i mama wciąż jeszcze są w Khang Phi, odwiedzają Mistrza Santaraksitę.
      Ukończywszy ledwie dwadzieścia lat, Tobo jest już najpotężniejszym czarodziejem na całym tym świecie. Pani twierdzi, że niewykluczone, iż będzie równie silny, jak ona u szczytu swej kariery. Sama myśl o tym jest lekko przerażająca. Wciąż jednak ma rodziców, do których mówi mamo i tato. Ma przyjaciół, których traktuje jak ludzi, nie jak przedmioty. Stara się zasłużyć na szacunek i pochwały swych nauczycieli, a nie zbić ich z tropu tylko po to, by dowieść, że jest od nich silniejszy. Matka wychowała go dobrze, mimo iż był skazany na dorastanie w środowisku Czarnej Kompanii i miał buntowniczą żyłkę. Mam nadzieję, że pozostanie przyzwoitym człowiekiem, nawet gdy osiągnie już szczyt swych mocy.
      Moja żona nie wierzy w taką możliwość. Jest pesymistką, jeśli chodzi o ludzkie charaktery. Twierdzi, że władza deprawuje. Nieodwołalnie. Ale formułując taki sąd, ma na względzie jedynie własną historię. I dostrzega tylko ciemną stronę wszystkich rzeczy. Mimo to nie zrezygnowała przecież z nauczania Tobo, gdyż oprócz czarnowidztwa posiada również żyłkę głupiego romantyzmu, która sprawiła, że jest tu teraz ze mną.
      Nawet nie próbowałem dotrzymać kroku chłopakowi. Lata zdecydowanie dawały mi się we znaki. A każde tysiąc mil pokonanych przez te posiniaczone zwłoki odzywało się teraz bólem. Dźwiganemu brzemieniu czasu zawdzięczam również charakterystyczną dla starców skłonność do zbaczania z tematu.
      Chłopak nawet na moment nie przestał paplać o Czarnych Ogarach, demonicznych famulusach, goblinach i hobgoblinach oraz innych stworzeniach nocy, których nigdy nawet na oczy nie widziałem. I bardzo dobrze. Te nieliczne, które zechciał nam pokazać, były co do jednego paskudne, śmierdzące, niemiłe i jakoś nazbyt chętne, by kopulować z ludźmi, niezależnie od ich płci i preferencji seksualnych. Synowie Umarłych zgodnie twierdzili, że uleganie kaprysom potworów bynajmniej nie jest dobrym pomysłem. Jak dotąd jednak nie przydarzyły się naruszenia dyscypliny.
      Noc była naprawdę zimna. Oba księżyce świeciły na niebie. Chłopczyk był w pełni. W czystych i jasnych przestworzach krążyła sowa, niepokojona przez ciemne kształty wyglądające niczym para nocnych gawronów. Śladem jednego z nich podążał zakosami jeszcze mniejszy czarny ptak, nerwowo polatujący tu i tam, jakby karany każdorazowo za jakieś krucze przewinienia. A może po prostu ulegał kaprysom, podobnie jak moja szwagierka przez całe swoje życie.
      Najprawdopodobniej żaden z tych lotników nie był prawdziwym ptakiem.
      Za najbliższym domem zamajaczyła jakaś ogromna sylwetka. Wydała z siebie parę chrapliwych odgłosów i ociężale usunęła się z drogi. Udało mi się wypatrzyć zarys kształtu przypominający może najbardziej łeb gigantycznej kaczki. Pierwsi Władcy Cienia, ci, którzy podbili te ziemie, musieli dysponować osobliwym poczuciem humoru. Ta wielka, powolna, zupełnie absurdalna istota była zabójcą. Oprócz niej zastępy groźnych paskud obejmowały między innymi olbrzymiego borsuka, krokodyla na ośmiu nogach i z parą ramion oraz niezliczone mutacje krów-morderców, koni-morderców i kucyków-morderców, z których większość przeczekiwała dzień schowana pod wodą.
      Najbardziej dziwaczne istoty stworzone zostały przez bezimiennego Władcę Cienia, obecnie znanego już tylko pod przydomkami: Pierwszy lub Władca Czasu. Za tworzywo posłużyły mu cienie z lśniącej równiny, które w Hsien znane są jako Zastęp Niepomszczonych Umarłych. Trudno się więc dziwić, że Hsien nosi miano Krainy Nieznanych Cieni.
      Przeciągły ryk wielkiego kota rozdarł noc. To z pewnością musiał być Wielkouchy albo jego siostra Cat Sith. Zanim dotarłem do domu Jednookiego, Czarne Ogary również dały znać o sobie.
      Dom Jednookiego wzniesiony został zaledwie rok temu. Przyjaciele małego czarodzieja przystąpili do budowy dopiero wówczas, gdy wykończyli własne siedziby. Wcześniej Jednooki wraz ze swoją kobietą, babką Tobo, Gotą, mieszkał w paskudnej, śmierdzącej lepiance. Nowy dom zbudowano z kamienia. Pierwszorzędna strzecha kryła cztery wielkie pomieszczenia, w jednym z nich musiała mieścić się destylatornia. Jednooki mógł być zbyt już stary i słaby, aby wywalczyć sobie pozycję na lokalnym czarnym rynku, jestem jednak pewien, że nie zaprzestanie destylacji mocnej gorzały, póki jego duch goreje w sfatygowanej powłoce. Ten człowiek był prawdziwym fanatykiem.
      Gota utrzymywała dom w nieskazitelnym stanie, posługując się znaną od starożytności metodą - mianowicie gnała nielitościwie swą córkę Sahrę do prac domowych. Gota, nadal przezywana Trollicą przez starych towarzyszy, była obecnie równie słaba jak Jednooki. Stanowili zaiste dobraną parę, jeśli brać pod uwagę upodobanie do mocnych trunków. Kiedy Jednooki wyzionie wreszcie ducha, zostawi jeszcze całe jezioro napojów wyskokowych dla swej najdroższej.
      Tobo wystawił głowę przez szczelinę w drzwiach.
      - Pośpiesz się!
      -  Zdajesz sobie sprawę, do kogo mówisz, chłopcze? Do byłego militarnego dyktatora Wszech Taglios.
      Chłopak wyszczerzył zęby, nie bardziej przejęty niźli pozostali - cóż, takie czasy. Uwagi z rodzaju: kim to ja nie byłem nie są warte materii oddechu, która je przenosi.
      Ostatnio troszkę zbyt często zdradzałem skłonności do filozofowania na ten temat. Dawno, dawno temu byłem nikim i nie miałem żadnych ambicji stania się kimś więcej. Okoliczności sprzysięgły się, żeby złożyć w me ręce ogromną władzę. Gdybym wówczas zechciał, mogłem połowie świata wypruć flaki. Pozwoliłem jednak, by owładnęła mną inna obsesja. I tym sposobem znalazłem się tu, gdzie teraz jestem - zatoczywszy pełny krąg od miejsca, z którego wyszedłem - drapiąc stare blizny, nastawiając złamane kości i pisząc historie, których nikt zapewne nie przeczyta. Tylko że teraz jestem znacznie starszy i bardziej zbzikowany. Pogrzebałem wszystkich przyjaciół mej młodości prócz Jednookiego...
      Wszedłem do domu czarodzieja.
      Upał był przemożny. Jednooki i Gota nawet latem trzęśli się z zimna. Chociaż lata w południowym Hsien rzadko kiedy bywały prawdziwie gorące.
      Rozejrzałem się po wnętrzu.
      -  Jesteś pewien, że naprawdę coś się stało? Tobo odrzekł:
      -  Próbował mi coś powiedzieć. Nie byłem w stanie go zrozumieć, dlatego poszedłem po ciebie. Bałem się.
      On. Bał się.
      Jednooki siedział na koślawym krześle, które sam dla siebie zbił. Trwał w całkowitym bezruchu, jednak w kątach pomieszczenia coś się mrowiło - nieznaczne drgnienia, widoczne jedynie kątem oka. Podłogę zaścielały muszle ślimaków. Ojciec Tobo, Murgen, mówił na te stwory skrzaty, przez pamięć o małym ludku, który znał w młodości. W okolicy zamieszkiwało dwadzieścia odmian skrzatów, od nie większych niż kciuk do sięgających połowy wysokości człowieka. Naprawdę pomagały w domu, kiedy nikt nie patrzył. Co doprowadzało Śpioszkę do szaleństwa. Oznaczało bowiem, że musiała dodatkowo wysilać mózgownicę, aby wymyślać kolejne obowiązki, które utrzymałyby łobuzów z Kompanii z dala od kłopotów.
      Całe domostwo Jednookiego wypełniał przytłaczający smród. Jego źródłem był fermentujący zacier.
      Sam czort wyglądał jak efekt zabiegów preparatora głów, który na dodatek po skurczeniu głowy zapomniał oddzielić ją od ciała. Jednooki był obecnie dosłownie strzępem człowieka. Nawet w najlepszym okresie trudno byłoby określić jego posturę mianem szczególnie okazałej. W wieku dwustu i coś tam lat, stojąc nie jedną, ale obiema nogami w grobie i jeszcze sięgając doń ręką, bardziej przypominał wysuszone truchło małpki niźli żywą istotę ludzką.
      Powiedziałem:
      -  Słyszałem, że znowu próbujesz zaleźć komuś za skórę, staruszku. - Uklęknąłem. Oczy Jednookiego otworzyły się. Utkwił we mnie spojrzenie. Pod tym względem czas okazał się dla niego łaskawy. Nie miał kłopotów ze wzrokiem.
      Otworzył bezzębne usta. Z początku nie potrafił dobyć z nich żadnego dźwięku. Spróbował unieść dłoń o palcach niczym nóżki mahoniowego pajączka. Nie starczyło mu sił.
      Tobo przestąpił z nogi na nogę, a potem mruknął coś pod adresem stworów w kątach. Na terenach Hsien roiły się dziesiątki tysięcy najdziwniejszych istot, a on każdą znał z imienia. I wszystkie go czciły. W moich oczach te konszachty z niewidzialnym światem stanowiły najbardziej kłopotliwy aspekt naszego pobytu w Krainie Nieznanych Cieni.
      Lubiłem je znacznie bardziej, gdy pozostawały niewidzialne.
      Na zewnątrz Skryker albo Czarnoskóry, a może jakiś inny Czarny Ogar zaczął ujadać. Pozostałe podchwyciły ujadanie. Wrzawa powoli niosła się na południe, w kierunku bramy cienia. Zażyczyłem sobie, aby Tobo poszedł sprawdzić, co się dzieje.
      Został jednak na miejscu, pełen pytań i urazy. Powoli stawał się jak dokuczliwa zadra.
      -  Jak się miewa twoja babcia? - zapytałem. Uderzenie wyprzedzające. - Dlaczego nie sprawdzisz, co z nią? - Goty nie było w pokoju. Zazwyczaj warowała przy Jednookim, starając się nim opiekować, mimo iż była równie słabowita.
      Jednooki dobył wreszcie z siebie głos, poruszył głową, spróbował znowu unieść dłoń. Zobaczył, że chłopak wyszedł z pokoju. Otworzył usta. Słowa dobywały się z nich z wysiłkiem, spazmami pojedynczych szeptów:
      -  Konował. To jest... koniec... Poradziła sobie. Czuję to. Nadchodzi. Wreszcie.
      Nie kłóciłem się z nim, nie zadałem dodatkowych pytań. Mój błąd. Przez podobne sceny przechodziliśmy wcześniej mnóstwo razy. Jego ataki nigdy nie kończyły się zejściem. Wyglądało to tak, jakby los jednak szykował mu jeszcze jakieś miejsce w wielkim planie rzeczy.
      O cokolwiek chodziło, i tym razem należało wysłuchać zwyczajowego monologu. Ostrzeżeń przed groźbą pychy, ponieważ jakoś do niego nie docierało, że nie jestem już Wyzwolicielem, militarnym dyktatorem Wszech Tagłios, że zrezygnowałem nadto z wszelkich roszczeń do dowodzenia Czarną Kompanią. Po Uwięzieniu nie zostało mi dość władzy rozumu, bym mógł wypełnić to zadanie. Podobnie mój uczeń, Murgen, nie wyszedł z tego całkiem bez szwanku. Ciężar obowiązku spoczywał obecnie na nieugiętych acz drobnych barkach Śpioszki.
      Musiałem też wysłuchać próśb Jednookiego, bym opiekował się Gotą i Tobo. Nieustannie napominał mnie, bym nie dał się nabrać na paskudne sztuczki Goblina, choć tego straciliśmy już całe lata temu.
      Podejrzewam, że jeśli w ogóle istnieje życie po śmierci, ci dwaj spotkają się sześć sekund po tym, jak Jednooki wykituje, i podejmą swoją waśń dokładnie w punkcie, w którym przerwali ją za życia. Po prawdzie, to czułem niejakie zaskoczenie faktem, że Goblin nie nawiedzał tego świata, by dręczyć Jednookiego. Dostatecznie często się odgrażał.
      Być może Goblin po prostu nie potrafił go odnaleźć. Niektórzy z Nyueng Bao skarżyli się na poczucie zagubienia, na brak duchów przodków, ich opiekuńczej obecności oraz rad otrzymywanych od nich we śnie.
      Kina najwyraźniej również nie potrafiła nas odnaleźć. Pani już od lat nie miała żadnego złego snu.
      A może Goblinowi udało się ją zabić.
      Jednooki skinął na mnie wysuszonym palcem.
      -  Bliżej.
      Klęcząc przed nim, grzebiąc w torbie lekarskiej, byłem tak blisko, jak to tylko możliwe. Schwyciłem jego nadgarstek. Puls był słaby, raptowny, nieregularny. Nic nie wskazywało na to, jakoby Jednooki przeszedł atak.
      Wymamrotał:
      -  Nie jestem. Głupcem. Który nie wie. Kogo z siebie robi. I co. Się zdarzyło. Słuchaj mnie! Strzeż. Goblina. Dziewczynki. I Tobo. Nie widziałem jego ciała. Zostawiłem go. Z Matką Kłamstw.
      -  Cholera! - Wcześniej jakoś nie przyszło mi to do głowy. Nie było mnie tam. Wciąż pozostawałem w stazie Uwięzienia, kiedy Goblin ugodził śpiącą Boginię grotem masztu sztandaru. Tylko Tobo i Śpioszka widzieli to na własne oczy. Zresztą cokolwiek widzieli, nie należało temu bezkrytycznie dawać wiary. Kina była przecież Królową Kłamców. - Dobry pomysł, staruszku. A teraz co powinienem zrobić, abyś stanął na nogach i napił się ze mną?
      A potem zagapiłem się na istotę, która wyglądała niczym mały czarny królik i popatrywała na mnie spod krzesła Jednookiego. To było coś nowego. Powinienem zawołać Tobo. On by wiedział, co to jest. Istniały niezliczone odmiany tych stworzeń, wielkie i małe, jedne łagodne, inne bynajmniej. Ciągnęły do Tobo, jakby pchane niewidzialną siłą. Jedynie w kilku przypadkach wszelako, obejmujących zasadniczo najbardziej niebezpieczne typy, Tobo posłuchał rady Pani i związał je ze sobą, uczyniwszy z nich osobiste sługi.
      Synów Umarłych Tobo niepokoił. Kilka stuleci pod butem Władców Cienia sprawiło, że wręcz paranoicznie reagowali na obcych czarowników.
      Jak dotąd generał-gubernatorzy zachowywali zdrowy rozsądek. Żaden z nich nie miał ochoty drażnić Żołnierzy Ciemności. Mogłoby to bowiem doprowadzić do przymierza Kompanii z rywalem. Szereg Dziewięciu pieczołowicie i zazdrośnie strzegł status quo oraz równowagi sił. Wypędzenie ostatniego z Władców Cienia zaowocowało potwornym chaosem. Żaden z generał-gubernatorów za nic nie chce powtórzenia tamtej sytuacji, choć i tak aktualnego systemu społecznego Hsien nie sposób określić innym mianem niźli nieznacznie uorganizowanej anarchii. Jednak żaden nie zechce również zrzec się nawet cząstki posiadanej władzy na rzecz innego.
      Jednooki uśmiechnął się, odsłaniając poczerniałe dziąsła.
      -  Nie uda ci się. Mnie oszukać. Kapitanie.
      -  Nie jestem już Kapitanem. Odszedłem na emeryturę. Jestem starym człowiekiem, który przekłada jakieś papiery, by mieć pretekst do trzymania się z żywymi. Śpioszka jest szefową.
      -  Mimo to. Zarządzanie.
      -  Ja ci zaraz zarządzę twoją pomarszczoną, starą dupą... - Urwałem. Jego oczy były już zamknięte. Chrapanie, które się za moment rozległo, miało jednoznaczną wymowę.
      Na zewnątrz znów podniósł się rejwach i wrzawa, po części zupełnie blisko, po części zaś w oddali, od strony bramy cienia. Muszle ślimaków zachrzęściły i zaszeleściły, a choć nie widziałem, by cokolwiek ich dotknęło, zakołysały się i zawirowały. I wtedy usłyszałem odległy głos rogu.
      Wstałem i wyszedłem z domu, nie odwracając się plecami do Jednookiego. Jedną z niewielu dostępnych mu przyjemności - oczywiście poza upijaniem się - było szturchanie nieostrożnych laską.
      Pojawił się Tobo. Wyglądał na wstrząśniętego.
      -  Kapitanie... Konował. Proszę pana. Nie zrozumiałem tego, co próbował mi powiedzieć.
      -  Czego mianowicie?
      -  Nie chodziło o niego. To babcia Gota.


3. Ostoja Kruków:
Dzieło miłości

       Babka Tobo, Ky Gota, umarła szczęśliwa. Tak szczęśliwa, jak tylko może być Trollica bardziej pijana niźli trzy sowy utopione w baryłce wina. Zanim odeszła, zdążyła przyjąć sporą porcję skrajnie wysokoprocentowego dekoktu. Powiedziałem więc chłopakowi:
      -  Jeśli może to stanowić dla ciebie jakieś pocieszenie, wiedz, że najprawdopodobniej nie zdawała sobie z niczego sprawy. - Niemniej jednak wszystko wskazywało na to, iż dokładnie wiedziała, co się dzieje.
      Nie udało mi się go oszukać.
      -  Wiedziała, że to ma się zdarzyć. Greylingi tu były. - Za aparatem destylacyjnym coś zaświergotało cicho w odpowiedzi na dźwięk jego głosu. Podobnie jak baobhas, greylingi były zwiastunami śmierci. Jednymi z licznie występujących na obszarze Hsien. Niektóre z istot wyjących niedawno pośród dziczy zapewne również do nich należały.
      Z moich ust dobyły się słowa, którymi zazwyczaj karmimy młodych.
      -  Prawdopodobnie było to dla niej błogosławieństwo. Bolało ją już właściwie bezustannie, ja zaś nic nie mogłem zrobić. - Ciało starej kobiety stanowiło dla niej źródło ciągłej udręki już od czasu, kiedy ją poznałem. Ostatnie miesiące były prawdziwym piekłem.
      Przez chwilę Tobo wyglądał jak mały, smutny chłopiec, który chciałby wtulić twarz w matczyne spódnice i zapłakać. Szybko jednak zastąpił go młodzieniec całkowicie panujący nad sytuacją.
      -  Przeżyła długie życie i dostąpiła spełnienia, niezależnie od tego, jak by się nie uskarżała. Rodzina powinna być za to wdzięczna Jednookiemu.
      A uskarżała się faktycznie, często i głośno, każdemu na każdego i wszystko. Mogę mówić o szczęściu choćby pod tym względem, że ominęła mnie większa część epoki Goty, ponieważ na półtorej dekady dałem się pogrzebać pod ziemią. Oto jaki bystry ze mnie facet.
      -  Mówiąc o rodzinie... powinieneś znaleźć Doja. I lepiej będzie jak zawiadomisz matkę. Tak szybko, jak to tylko możliwe, poinformuj nas również o przygotowaniach do uroczystości żałobnych. - Obyczaje grzebalne Nyueng Bao wydają się omalże zbiorem fanaberii. Czasami chowa się zmarłych w ziemi, czasami pali ich ciała, czasami zaś owija w materię i wiesza na drzewach.
      -  Doj zajmie się przygotowaniami. Pewien jestem, że Wspólnota będzie oczekiwać czegoś tradycyjnego. W takim wypadku lepiej będzie, jeśli będę trzymał się na uboczu.
      W skład Wspólnoty wchodzili ci spośród związanych z Kompanią Nyueng Bao, którzy nie zaciągnęli się oficjalnie i którzy jeszcze nie rozpłynęli się w tajemniczych ostępach Krainy Nieznanych Cieni.
      -  Zapewne. - Wspólnota dumna była z Tobo, jednak obyczaj wymagał, aby spoglądano nań z góry, przez wzgląd na mieszane pochodzenia i brak szacunku dla tradycji. - Pozostali również będą chcieli wiedzieć. Tym razem zapewne będzie to okazja do wielkiej ceremonii. Twoja babka jest pierwszą kobietą z naszego świata, która wyzionęła tutaj ducha. Chyba żeby liczyć również białą wronę. - Po śmierci stara Gota wydawała się znacznie mniej straszna.
      Myśli Tobo biegły torem zupełnie dla mnie niezrozumiałym.
      -  Będzie następna wrona, Kapitanie. Zawsze będzie następna wrona. One czują się jak w domu w towarzystwie Czarnej Kompanii. I dlatego właśnie Synowie Umarłych nazywają nasze miasteczko Ostoją Kruków. W jego pobliżu wciąż jest pełno wron, realnych bądź nadprzyrodzonych.
      -  Przyzwyczaiły się do obfitości pożywienia.
      Teraz wszędzie wokół nas kłębiły się nieznane cienie. Nawet ja nie miałem trudności z ich dostrzeżeniem, chociaż rzadko wyraźnie i rzadko dłużej niż na przelotne mgnienie. W chwilach szczególnego natężenia emocji wyłaniały się z muszli, w których Tobo nauczył je się ukrywać.
      Na zewnątrz znowu podniosła się wrzawa. Drobne, ciemne plamy poruszyły się w podnieceniu, potem rozproszyły i jakimś sposobem zniknęły, nie zdradzając swej natury. Tobo powiedział:
      -  Pewnie znowu senni wędrowcy kręcą się za bramą cienia. Nie sądziłem, aby o to chodziło. Dzisiejszej nocy natura zamieszania była jakby inna.
      Z pokoju, w którym zostawiliśmy Jednookiego, dobiegł wyraźny krzyk. A więc stary znowu tylko udawał, że drzemie.
      -  Lepiej zobaczę, o co mu chodzi. Ty znajdź Doja.
      
      -  Nie uwierzysz mi. - Stary był teraz wyraźnie podniecony. Dostatecznie wściekły, żeby mówić jasno, bez obrażania się i rozpaczliwego łapania oddechu. Wyciągnął przed siebie dłoń. Pojedynczy, pomarszczony i poskręcany hebanowy palec wskazywał coś, co tylko on potrafił dojrzeć. - Przeznaczenie nadchodzi, Konował. Już wkrótce. Może nawet dzisiejszej nocy. - Na zewnątrz coś zawyło, jakby na potwierdzenie jego słów, on jednak tego nie usłyszał.
      Ręka opadła. Przez kilka sekund spoczywała bez ruchu. Potem wzniosła się znowu, wyprostowany palec wskazywał tym razem misternie zdobioną czarną włócznię zawieszoną ponad drzwiami.
      -  Jest ukończona. - Przeminęło całe pokolenie od czasu, jak zaczął tworzyć to śmiercionośne narzędzie. Ilość pomieszczonej w nim magicznej mocy była dostatecznie duża, bym nawet ja coś czuł, kiedy tylko dostatecznie skupiłem uwagę. A zwykle, jeśli chodzi o te kwestie, jestem głuchy, ślepy i durny. Wziąłem za to ślub z kompetentną osobistą doradczynią. - Natkniesz się. Na Goblina. Daj mu. Tę włócznię.
      -  Po prostu mam mu ją wręczyć?
      -  Razem z moim kapeluszem. - Jednooki poczęstował mnie bezzębnym uśmiechem. Przez cały czas mej służby w Kompanii nosił największy, najbardziej wstrętny, brudny i odrażający kapelusz, jaki tylko można sobie wyobrazić. - Ale musisz. Zrobić to. Właściwie. -Więc tak. Wciąż zostanie mu jeszcze jeden złośliwy żart, choćby kosztem martwego człowieka i wyrządzony mu na długo po tym, gdy jego samego nie będzie również pośród żywych.
      Ktoś zaskrobał cicho w drzwi. A potem wszedł, nie czekając na zaproszenie. Uniosłem wzrok. Doj, stary mistrz miecza i kapłan Wspólnoty Nyueng Bao, uznawany za sojusznika Kompanii - po dwudziestu pięciu latach trudno byłoby go traktować inaczej. Ja jednak nie ufałem mu nawet teraz. Wszakże wydawałem się jedynym, który miał jeszcze jakieś wątpliwości.
      Doj zaczął:
      -  Chłopak powiedział, że Gota... Machnąłem ręką.
      -  Tam.
      Skinął głową ze zrozumieniem. Zajmowałem się Jednookim, ponieważ dla zmarłych już nic nie mogłem zrobić. Obawiałem się jednak, że dla Jednookiego chyba również niewiele. Doj zapytał:
      -  Gdzie Thai Dei?
      -  Przypuszczam, że w Khang Phi. Z Murgenem i Sahrą. Mruknął:
      -  Wyślę kogoś.
      -  Niech Tobo pośle któregoś ze swoich ulubieńców. - Dzięki temu mniej ich będzie się pałętać pod nogami... a na dodatek przypomną Szeregowi Dziewięciu, głównej radzie generał-gubernatorów, że Kamienni Żołnierze dysponują tak niezwykłym wsparciem. Jeśli tamci w ogóle potrafią zdać sobie sprawę z obecności tych stworzeń.
      Doj zatrzymał się jeszcze w drzwiach wiodących na tyły.
      -  Dzisiejszej nocy coś złego dzieje się z tymi stworami. Zachowują się jak małpy na widok skradającej się pantery.
      Małpy znaliśmy dobrze. Skalne małpy, które odwiedzały ruiny znajdujące się w miejscu, gdzie w naszym świecie wznosi się Kiaulune, dokuczliwe i liczne jak plaga szarańczy. Dostatecznie bystre i zręczne, aby wtargnąć w każde miejsce, którego nie chroniło magiczne zaklęcie. Nadto zupełnie nie znające strachu. A Tobo miał zbyt miękkie serce, by kazać swym dziwacznym przyjaciołom spuścić im krótkie, wychowawcze lanie.
      Doj zniknął w drzwiach. Wciąż ruszał się żwawo, mimo iż był starszy od Goty. Wciąż każdego ranka odprawiał swój poranny rytuał szermierczy. Z bezpośredniego doświadczenia wiedziałem, że w walce na ćwiczebne miecze potrafił pokonać każdego, prócz garstki własnych uczniów. Podejrzewałem nadto, że owa garstka przeżyłaby niemiłą niespodziankę, gdyby pojedynek toczył się na prawdziwą stal.
      Trudno znaleźć kogoś równie hojnie obdarzonego przez naturę; tylko Tobo przychodzi mi na myśl. Ale Tobo potrafi zrobić właściwie wszystko, na dodatek zawsze z gracją i zazwyczaj z absurdalną wręcz łatwością. Tobo jest dzieciakiem, na którego we własnym mniemaniu każdy z nas zasługuje.
      Zachichotałem.
      Jednooki mruknął:
      -  Co?
      -  Po prostu pomyślałem sobie, co wyrosło z mojego dziecka.
      -  To jest śmieszne?
      -  Jak złamany trzonek miotły wetknięty w otwór wychodka.
      -  Powinieneś. Nauczyć się doceniać. Żarty. Które robi sobie z nas. Kosmos.
      -  Ja...
      Kosmosowi oszczędzona została moja replika. Zewnętrzne drzwi otworzyły się przed kimś jeszcze mniej dbającym o zachowanie form grzecznościowych niż Doj. Wierzba Łabędź wszedł do środka.
      -  Szybko, zamykaj! - warknąłem. - Księżyc błyszczący na twoim czerepie oślepia mnie. - Nie potrafiłem się powstrzymać. Pamiętałem go z czasów, gdy był młodym mężczyzną z długimi, pięknymi blond włosami i śliczną twarzą, na której malowało się kiepsko ukrywane pożądanie mojej kobiety.
      Łabędź powiedział:
      -  Śpioszka mnie posłała. Plotki się rozchodzą.
      -  Zostań z Jednookim. Ja sam zaniosę wieści. Łabędź nachylił się w moją stronę:
      -  Dycha jeszcze?
      Z zamkniętymi oczyma Jednooki wyglądał na martwego. Co oznaczało, że prawdopodobnie przyczaił się, mając nadzieję dosięgnąć kogoś swoją laską. Do chwili, gdy naprawdę już przestanie oddychać, pozostanie wstrętnym, małym gnojkiem.
      - Ma się dobrze. Jak dotąd. Po prostu zostań z nim. I krzycz, jeśli coś się zmieni. - Wsadziłem instrumenty z powrotem do torby. Kiedy wstawałem, chrupnęło mi w kolanach. Podnosząc się, musiałem oprzeć się o krzesło Jednookiego. Bogowie są okrutni. Powinni urządzić wszystko tak, by ciało starzało się w tym samym tempie co duch. Jasne, wówczas niektórzy umarliby ze starości w przeciągu tygodnia. Ale ci, którym by zależało, żyliby wiecznie. A mnie oszczędzono by tych wszystkich kłuć i strzykania. Tak czy inaczej.
      Opuszczając dom Jednookiego, trochę kulałem. Bolały mnie zesztywniałe stopy.
      Wszędzie, tylko nie tam, gdzie kierowałem wzrok, wrzało jakieś poruszenie. Księżycowa poświata nie przydawała się na nic.
      

4. Gaj Przeznaczenia:
Noc śpiewa

      Bębny zaczęły grać o zachodzie słońca, z początku cicho, szepcząc mroczną obietnicę zapadającego cienia wszystkich nocy. Teraz ich łomot śmiało niósł się po okolicy. Zapadła prawdziwa noc. Nieba nie srebrzył nawet okruch księżyca. Cienie tańczyły w migocących płomieniach stu ognisk. Setka ogarniętych szałem wyznawców Matki Nocy szła za nimi w tany, powoli ogarniał ich amok.
      Setka skrępowanych więźniów drżała ze strachu, płacząc i do końca oszukując samych siebie; strach odbierał męstwo nawet tym, którzy lubili widzieć w sobie prawdziwych bohaterów. Uszy tamtych zamknięte były jednak na ich błagania.
      Z mroku nocy wychynęła majacząca bryła ciemności, ciągnięta przez więźniów wysilających się przy linach w beznadziejnym przekonaniu, że zadowalając panów swego życia i śmierci, mogą jeszcze ocaleć. Wysoka na dwadzieścia stóp sylwetka okazała się posągiem kobiety o skórze równie czarnej i lśniącej co wypolerowany heban.
      Miała cztery ręce. Rubiny zastępowały oczy, kryształowe kły - zęby. Kark otaczał naszyjnik czaszek. Klejnoty drugiego naszyjnika stanowiły odcięte penisy. W każdej ze szponiastych dłoni ściskała atrybut swej władzy nad ludzkością. Więźniowie widzieli jednak tylko stryk.
      Rytm bębnów stał się szybszy. Natężenie dźwięków rosło. Dzieci Kiny zaintonowały mroczny hymn. Ci z więźniów, którzy wierzyli, zaczęli wznosić modły do swych bogów.
      Wszystko to ze schodów świątyni położonej w samym środku Gaju Przeznaczenia obserwował stary człowiek. Siedział. W miarę możliwości starał się już nie wstawać. Złamał niegdyś prawą nogę, która została źle złożona. Chodzenie sprawiało mu trudności i przysparzało bólu. Nawet stanie było przykrym obowiązkiem.
      Za jego plecami zwisała plątanina rusztowań. Świątynię remontowano. Znowu.
      Nieco wyżej, niezdolna do zachowania niewzruszonego spokoju, stała piękna młoda kobieta. Starzec obawiał się, że jej podniecenie jest czysto zmysłowe, omalże seksualne. Tak nie powinno być. Była Córką Nocy. Istniała nie po to, by folgować swym zmysłom.
      -  Czuję to, Narayan! - wydyszała. - Czuję bliskość. Dzięki temu uda mi się wreszcie połączyć z moją matką.
      -  Może. - Stary nie był przekonany. Od czterech lat nie udało im się nawiązać kontaktu z Boginią. Martwił się. Jego wiarę wystawiono na próbę. Znowu. A to dziecko wyrosło na kobietę zdecydowanie zbyt upartą i niezależną. - A może ściągniemy tylko w ten sposób na nasze głowy gniew Protektorki. - Dalej nie odważył się posunąć. Spór ten ciągnął się od czasu, gdy wykorzystała część swego surowego, całkowicie nie wyćwiczonego talentu, aby oślepić strażników na moment, którego cztery lata temu starczyło, by umożliwić ucieczkę z aresztu Protektorki.
      Rysy dziewczyny stwardniały. Na chwilę wykrzywiła je przerażająca bezwzględność podobna do tej malującej się na twarzy idola. Jak zawsze, gdy pojawiała się kwestia Protektorki, powiedziała:
      -  Ona jeszcze pożałuje tego, co z nami zrobiła, Narayan. Przez tysiąc lat świat będzie pamiętał karę, jaką poniesie.
      Narayan żył zawsze w świecie wypełnionym ciągłymi prześladowaniami. Taki był według niego naturalny porządek rzeczy. Starał się tylko o to, by jego kult przetrwał kolejne nawały gniewu ich wrogów. Córka Nocy była zaś młoda i potężna, a nadto cechowała ją typowa dla młodości porywczość i niewiara we własną śmiertelność. Była przecież dzieckiem Bogini! A na świecie wkrótce miała zapanować epoka władzy Bogini, zmieniając wszystko. W nowym porządku, który nastanie, Córka Nocy sama stanie się Boginią. Czego miała się więc obawiać? Ta szalona kobieta w Taglios była nikim!
      Poczucie niezwyciężoności i ostrożność, zawsze kłócące się ze sobą, były jednak nierozłączne.
      Córka Nocy całym swoim sercem i duszą wierzyła, że jest duchowym dzieckiem Bogini. Nie mogła inaczej. Ale przecież zrodziła się z mężczyzny i kobiety. Okruch człowieczeństwa znaczył jej duszę niczym plamka rdzy. Musiała kogoś mieć.
      Jej poruszenia z każdą chwilą stawały się coraz wyrazistsze, coraz bardziej zmysłowe, w coraz mniejszym stopniu panowała nad sobą. Narayan skrzywił się. Nie powinna łączyć w swej duszy przyjemności i śmierci. W jednym ze swych awatarów Bogini była niszczycielką, ale w jej imię nie odbierano żywotów z powodów tak błahych. Kina z pewnością nie zaaprobowałaby hedonistycznych skłonności swej Córki. Gdyby jednak okazało się, że jest inaczej, wówczas z pewnością należało oczekiwać kar, a bez wątpienia najcięższe spadłyby na Narayana Singha.
      Kapłani byli gotowi. Powlekli płaczących więźniów na przód zgromadzenia, aby spełniło się ukoronowanie ich żywotów, aby odegrali swą rolę w rytuale ponownej konsekracji świątyni Kiny. Drugi rytuał zamierzono jako próbę komunii z Boginią, zaklętą w magicznym śnie, komunii, dzięki której Córką Nocy znów pobłogosławiona zostanie mądrością i dalekosiężną wizją Mrocznej Matki.
      Wszystko to było jak najbardziej słuszne. Jednak Narayan Singh, żyjący święty Kłamców, wielki bohater kultu Dusicieli, nie czuł się szczęśliwy. Jego władza nad ruchem stanowiła już tylko wspomnienie. Dziewczyna zmieniała kult w taki sposób, aby stanowił odbicie jej psychicznego krajobrazu. Przez cały czas lękał się możliwości, ze którejś z ich kolejnych kłótni nie zakończy zgoda. Tak jak się to stało z jego prawdziwymi dziećmi. Złożył Kinie przysięgę, że dobrze wychowa dziewczynę, że oboje doczekają czasu, gdy sprowadzi ona na ziemię Rok Czaszek. Jeśli jednak Córka Nocy z każdą chwilą będzie się robić coraz bardziej uparta i samolubna...
      Nie potrafiła się już dłużej powstrzymać. Zbiegła po schodach. Wyrwała szarfę dusiciela z rąk któregoś kapłana.
      To, co Narayana zobaczył na jej obliczu, widział dotąd w swymi życiu tylko raz - na twarzy swej żony, u szczytu spazmu namiętności, tak dawno temu, że zdawało się, iż było to podczas wcześniejszego obrotu Koła Żywotów.
      Nagle posmutniał; zrozumiał, że kiedy rozpocznie się drugi rytuał, ona rzuci się torturować więźniów. W tym stanie umysłu, który ją ogarnął, może zbyt pochopnie rozlać krew któregoś z nich, co stanowić będzie obrazę, jakiej Bogini nigdy nie wybaczy.
      Narayan Singh martwił się coraz bardziej.
      A potem jego przygnębienie jeszcze się pogłębiło, gdy wzrok błądzący bez celu po otoczeniu natknął się na wronę przycupniętą w rozwidleniu gałęzi, tuż obok miejsca rytualnej kaźni. Co gorsza, wrona najwyraźniej zdawała sobie sprawę, że ją zauważono. Z szyderczym okrzykiem poderwała się w powietrze. Natychmiast odpowiedziała jej setka wronich głosów, dobiegających ze wszystkich części gaju.
      Protektorka wiedziała!
      Narayan zawołał dziewczynę. Nie usłyszała go, zanadto pochłonięta tym, co robiła.
      Kiedy z wysiłkiem powstał, kły śmiertelnego bólu szarpnęły jego nogi. Kiedy przybędą żołnierze? Czy i tym razem uda mu się uciec? Jak miał wciąż karmić w swym sercu nadzieję na przyjście Bogini, skoro jego ciało stało się tak kruche, a wiara tak nadwerężona i słaba?
      

5. Ostoja Kruków:
Kwatera główna

      Posterunek był cichym miastem szerokich ulic i białych murów. Przejęliśmy lokalny zwyczaj bielenia wapnem wszystkiego prócz strzech i roślin ozdobnych.
      Podczas niektórych świąt tubylcy barwili na biało również swe ciała. Biel stanowiła pojemny symbol oporu wobec Władców Cienia w latach minionych.
      Nasze miasto zostało zaprojektowane na modłę wojskową; panowały w nim proste linie, czystość i spokój, wyjąwszy noce, kiedy przyjaciele Tobo wdawali się w hałaśliwe burdy. Za dnia jednak zgiełk ograniczał się do placów ćwiczeń, na których kolejne grupki lokalnych kandydatów na awanturników przyswajały sobie właściwe Czarnej Kompanii zasady uprawiania rzemiosła. Niewiele miałem z tym wspólnego prócz okazjonalnego łatania szkolnych nieszczęśników. Nikomu spośród Starej Gwardii nie przydzielono żadnych poważniejszych obowiązków. Podobnie jak Jednooki, jestem reliktem epoki dawno minionej, żyjącym emblematem historii, która jednak stanowi źródło unikalnych więzi międzyludzkich po dziś dzień zapewniających jedność Kompanii. Na specjalne okazje wyjmowali mnie z szafy i kazali wygłaszać kazania, zaczynające się od słów: W owym czasie Kompania pozostawała na służbie...
      Ta noc była dziwnie straszna: oba księżyce świeciły jasno, pokrywając ziemię prawdziwą gmatwaniną cieni, a zwierzaczki Tobo coś nad wyraz niepokoiło. Zaczynałem już widywać je tuż przed nosem, ponieważ niektóre najwyraźniej były tak poruszone, że zapominały o ukrywaniu się. W większości przypadków było mi tylko przykro z ich powodu.
      Pod bramą cienia podniosła się wrzawa, a po chwili zamarła. Teraz można było również dostrzec światła. Kilka kul ognistych przeszyło noc na chwilę przedtem, zanim dotarłem do miejsca przeznaczenia. Powoli również zaczynałem czuć się nieswojo.
      Kwatera główna mieściła się w jednopiętrowej, nieforemnej budowli pośrodku miasta. Śpioszka spędziła do niej różnej maści adiutantów, konsultantów i funkcjonariuszy, którzy śledzili losy każdego hufnala od końskiej podkowy oraz każdego ziarnka ryżu. Zamieniła funkcję dowódcy w ćwiczenie z biurokracji. Nie bardzo mi się to podobało. Oczywiście. Byłem zbzikowanym staruchem, który pamiętał, jak rzeczy wyglądały za dawnych dobrych czasów, kiedy robiliśmy wszystko tak, jak powinno się robić. To znaczy po mojemu.
      Nie sądzę jednak, abym do reszty stracił poczucie humoru. Potrafię dostrzec ironię losu w tym, że stałem się własnym dziadkiem.
      Usunąłem się. Przekazałem pochodnię komuś młodszemu, bardziej energicznemu i bardziej błyskotliwemu taktycznie, niźli ja kiedykolwiek byłem. Ale nie zrezygnowałem ze swego prawa angażowania w sprawy, wnoszenia swego udziału, krytyki, a w szczególności, uskarżania się. Jest to robota, którą ktoś musi wykonywać. Dlatego też niekiedy wyprowadzałem młodszych z równowagi. To tylko dla ich dobra. To kształtuje charakter.
      Pokonałem parter, którego pokazową krzątaniną Śpioszka separowała się od świata. Noc czy dzień, oddział dyżurnych pełnił tu swoją służbę, licząc te groty strzał i ziarnka ryżu. Powinienem jej przypomnieć, aby od czasu do czasu wychodziła na prawdziwy świat. Stawianie kolejnych barykad nie ochroni jej przed demonami, ponieważ te już zdążyły zagnieździć się w jej wnętrzu.
      Byłem nieomal dość stary, żeby takie gadanie uszło mi na sucho.
      Kiedy wszedłem do środka, na jej ściągniętej, szarej, prawie zupełnie nie kobiecej twarzy pojawiła się irytacja. Akurat się modliła. Tego już zupełnie nie potrafiłem pojąć. Nie bacząc na wszystko, przez co musiała przejść, a co po większej części zadawało kłam doktrynie Yehdna, wciąż trwała przy wierze.
      -  Poczekam, aż skończysz.
      Powodem irytacji był fakt, że ją przyłapałem. Fakt, że nadal, w obliczu wszystkich tych negatywnych świadectw, odczuwała potrzebę wiary, wprawiał ją w konsternację.
      Wstała i zwinęła dywanik modlitewny.
      -  Jak kiepsko jest tym razem?
      -  Plotka okazała się fałszywa. Nie chodziło o Jednookiego. Tym razem to była Gota. I nie żyje. Ale Jednooki marudzi o czymś innym, co jego zdaniem ma się wydarzyć. Jednak zupełnie, nawet w najbardziej mętny sposób nie potrafi powiedzieć, co to ma być. A ponieważ przyjaciele Tobo zachowują się jeszcze dziwaczniej niż zwykle, jest całkiem prawdopodobne, że to nie tylko gra wyobraźni Jednookiego.
      -  Lepiej wyślę kogoś do Sahry.
      -  Tobo już się tym zajął.
      Śpioszka spojrzała na mnie twardym wzrokiem. Była niska, ale trzymała się prosto i pewnie.
      -  Co masz na myśli?
      -  Obawiam się, że myślę podobnie jak Jednooki. Albo po prostu nie potrafię wytrzymać przeciągającego się pokoju.
      -  Pani znowu suszy ci głowę, żeby wracać do domu?
      -  Nie. Ostatnia komunia duchowa Murgena z Shivetyą zdecydowanie nie przypadła jej do gustu. - Najłagodniej mówiąc. W naszym rodzimym świecie historia znalazła się na okrutnym zakręcie. Pod naszą nieobecność kult Kłamców znowu urósł w siłę, ludzie nawracali się setkami. A równocześnie Duszołap dręczyła Terytoria Tacrliańskie szaleńczymi i zazwyczaj bezowocnymi próbami wybicia swych wrogów, którzy po większej części byli całkowicie wydumani, przynajmniej do momentu, gdy jej i Mogaby zapał nie powoływał ich do istnienia. - Nie powiedziała tego wyraźnie, jestem jednak raczej pewien, iż obawia się, że Oj Boli jakimś sposobem manipuluje Duszołap.
      Śpioszka nie potrafiła ukryć uśmiechu.
      -  Oj Boli?
      -  To był twój pomysł. Znalazłem go gdzieś w tym, co napisałaś.
      -  To jest twoja córka.
      -  Jakoś musimy na nią mówić.
      -  Wręcz nie potrafię uwierzyć, że nigdy nie wybraliście dla niej imienia.
      -  Urodziła się, zanim... - Mnie podobało się Chana. Moja babka miała tak na imię. Pani jednak z pewnością by się sprzeciwiła. Brzmiało zbyt podobnie do Kina"
      A chociaż Oj Boli mogła być nocnym koszmarem spacerującym po świecie, jednak była córką Pani, a w krajach, w których Pani dorastała, to matki nadawały córkom imiona. Zawsze. Kiedy nadchodził właściwy czas.
      Ten czas nigdy nie nadejdzie. Dziecko wypiera się nas obojga. Zagwarantowano jej poczęcie z naszej krwi i kości, jednak wierzy niewzruszenie tylko w to, że jest duchową córką Bogini Kiny. Córką Nocy. Wyłącznym celem jej istnienia jest przyspieszenie paruzji Roku Czaszek, prawdziwej katastrofy dla ludzkości, która przebudzi z drzemki jej duchową matkę i rzuci cały świat pod jej niegodziwe stopy. Czy też w istocie wiele światów, jak to odkryliśmy podczas mej pielgrzymki do miejsca narodzin Kompanii, pielgrzymki, która doprowadziła nas do nadgryzionej zębem czasu fortecy stojącej pośrodku równiny lśniącego kamienia, leżącej między naszym światem a Krainą Nieznanych Cieni.
      Milczenie przeciągało się. Śpioszka przez długi czas była Kronikarzem. Do Kompanii zaciągnęła się w młodym wieku. Tradycja wiele dla niej znaczyła, co owocowało nienaganną uprzejmością wobec poprzedników. Jednak w głębi ducha, byłem tego pewien, traciła już powoli cierpliwość do nas, starych pierników. A szczególnie do mnie. Nigdy nie starała się lepiej mnie poznać. A mnie na dodatek jakoś nigdy nie brakowało ochoty, by marnować czas, dowiadując się o bieg spraw. Zwłaszcza zaś teraz, kiedy nie miałem do roboty właściwie nic prócz pisania, nazbyt skłonny byłem czepiać się szczegółów. Poinformowałem ją więc:
      -  Nie zaoferuję ci rady, póki nie zapytasz. To ją zaskoczyło. 
      -  Sztuczka, której nauczyłem się od Duszołap. Skłania ludzi do podejrzeń, że czytasz w ich myślach. Ona jest w tym jednak znacznie lepsza.
      -  Na pewno. Miała przecież całą wieczność na ćwiczenia. - Wydęła policzki i prychnęła. - Minął tydzień od czasu, jak ostatni raz rozmawialiśmy. Zobaczmy. Żadnych doniesień od Shivetyi. Murgen przebywa w Khang Phi z Sahrą, tak więc nie mógł nawiązać kontaktu z golemem. Raporty od ludzi pracujących na równinie świadczą, że trapi ich natrętne przeczucie nadciągającej katastrofy.
      -  Naprawdę? W ten sposób to ujęli? - Miewała nieznośnie pompatyczne momenty.
      -  Z grubsza.
      -  Jak sytuacja w ruchu na równinie?
      -  Nie ma żadnego ruchu. - Wyglądała na skonsternowaną. Od czasu pamiętnej wyprawy Kompanii równina przez wiele pokoleń nie zaznała dotyku ludzkiej stopy. Ostatnimi przed nami byli Władcy Cienia, którzy uciekli z Krainy Nieznanych Cieni do naszego świata, zanim się urodziłem.
      -  Niewłaściwe pytanie. Najwyraźniej. Jak ci idzie z przygotowaniami do powrotu?
      -  Jest to pytanie osobiste czy zawodowe? - Dla Śpioszki wszystko wiązało się z pracą. Nie pamiętam, bym kiedykolwiek widział, jak odpoczywa. Czasami mnie to martwiło. Coś w jej przeszłości, do czego zresztą aluzje zawierały napisane przez nią Kroniki, zrodziło w jej głowie przekonanie, iż jest to jedyny sposób zapewnienia sobie poczucia bezpieczeństwa.
      -  I takie, i takie. - Chciałbym móc jak najszybciej powiedzieć Pani, że wkrótce wrócimy do domu. Nie darzyła miłością Krainy Nieznanych Cieni.
      Pewien wszelako byłem, że gdziekolwiek byśmy się nie udali, przyszłość zawsze przyniesie jej rozczarowanie, ponieważ czasy, które nadejdą, nie będą dobre. Chyba jeszcze nie zdążyła tego pojąć. A przynajmniej nie w głębi duszy.
      Nawet ona potrafiła być w pewnych sprawach całkowicie naiwna.
      -  Najkrótsza odpowiedź brzmi, że prawdopodobnie w ciągu sześciu miesięcy będziemy w stanie pchnąć na drugą stronę wzmocnioną kompanię. Jeśli wejdziemy w posiadanie wiedzy na temat bram cienia.
      Przekroczenie równiny stanowi poważną operację, ponieważ trzeba zabrać ze sobą całotygodniowe wyposażenie. Tam w górze nie ma nic, tylko lśniący kamień. Kamień wprawdzie pamięta, ale ma niewielkie wartości odżywcze.
      -  Też jedziesz?
      -  Niezależnie od wszystkiego mam zamiar wysłać zwiadowców i szpiegów. Możemy korzystać z rodzimej bramy cienia, póki ograniczymy się do puszczania po kilku ludzi naraz.
      -  Nie wierzysz słowu Shivetyi?
      -  Demon ma swoje własne plany.
      Pewnie wiedziała najlepiej. W swoim czasie przeżyła bezpośredni duchowy kontakt z Nieugiętym Strażnikiem.
      Natomiast to, co ja wiedziałem o planach golema, sprawiało, że dodatkowo martwiłem się o Panią. Shivetya, ten starożytny byt stworzony, by zarządzać i opiekować się równiną - która sama w sobie była artefaktem - chciał umrzeć. A nie mógł tego zrobić, póki żyła Kina. Jednym z jego zadań było dbanie o to, by śpiąca Bogini nie zbudziła się i nie uciekła z więzienia.
      Kiedy los Kiny dopełni się, słaba nitka łącząca moją żonę z magią, decydująca o jej poczuciu tożsamości i własnej wartości, wraz z Boginią odejdzie w przeszłość. Wszelką moc, którą tak się szczyciła, Pani posiadała wyłącznie dlatego, że odkryła, jak ukraść ją Bogini. Była stuprocentowym pasożytem.
      Powiedziałem:
      -  Ty natomiast, całkowicie akceptując maksymę Kompanii, zgodnie z którą nie mamy żadnych przyjaciół poza towarzyszami broni, nie cenisz sobie jego życzliwości.
      -  Och, on jest bez reszty wspaniały, Konował. Uratował mi życie. Ale nie zrobił tego, ponieważ jestem milutka, a kiedy biegnę, kołyszą mi się właściwe części ciała.
      Nie była milutka. I nie potrafiłem sobie nawet wyobrazić, jak coś jej się kołysze. To była kobieta, której przez całe lata wychodziło udawanie chłopaka. Nie było w niej nic kobiecego. Nic męskiego również. W ogóle nie była istotą seksualną, chociaż przez jakiś czas krążyły plotki, że ona i Łabędź wspólnie spędzają noce.
      Okazało się, że cała sprawa jest czysto platoniczna.
      -  Powstrzymam się od komentarza. Już wcześniej udało ci się mnie zaskoczyć.
      -  Kapitanie!
      Czasami zabierało jej dość dużo czasu, zanim zrozumiała, że ktoś żartuje. Albo chociaż zorientowała się w cudzym sarkazmie, choć sama miała przecież język ostry niczym brzytwa.
      Teraz zdała sobie sprawę, że rozmyślnie się z nią drażnię.
      -  Rozumiem. Wobec tego pozwól, że jeszcze raz cię zaskoczę i poproszę o twoją radę.
      -  Ho, ho. Jeszcze będą ostrzyć swoje łyżwy w piekle.
      -  Wyjec i Długi Cień. Muszę podjąć wiążące decyzje.
      -  Szereg Dziewięciu znowu daje ci się we znaki?
      Rada generał-gubernatorów zwana Szeregiem Dziewięciu - nazwa Szereg wzięta została ze słownictwa wojskowego - tożsamość pozostawała tajemnicą, tworzyła ciało najbardziej może zbliżone do ośrodka centralnej władzy w Hsien. Rodowa monarchia i arystokracja stanowiły niewiele więcej niż ornament, poza tym członkowie tej kasty, niezależnie od żywionych ambicji, zazwyczaj zbyt byli ubodzy, aby móc cokolwiek osiągnąć.
      Szereg Dziewięciu dysponował ograniczoną władzą. Jego istnienie ledwie gwarantowało, że balansujący na krawędzi anarchii system polityczny nie rozpłynie się w całkowitym chaosie. Dziewięciu byłoby zresztą znacznie skuteczniejszych, gdyby własnej anonimowości nie cenili wyżej niźli zakulisowej władzy.
      -  Oni oraz Trybunał Wszystkich Pór Roku. Szlachetnym Sędziom naprawdę zależy na Długim Cieniu.
      Imperialny sąd Hsien - złożony z arystokratów dysponujących jeszcze mniejszą doczesną władzą niźli Szereg Dziewięciu, jednak z pewnością cieszących się bardziej widocznym autorytetem moralnym - obsesyjnie zainteresowany był ekstradycją Długiego Cienia. Jako stary cynik skłaniałem się ku podejrzeniom, że kierowały nimi nie tylko ambicje uczynienia zadość sprawiedliwości. Ale i tak niewiele mieliśmy z nimi do czynienia. Siedziba sądu - miasto Quangh Ninh - znajdowała się zbyt daleko.
      Wszystkich mieszkańców Hsien, od szlachty po prostych chłopów, każdego kapłana i każdego generał-gubernatora, łączyła niewzruszona i paskudna żądza wzięcia odwetu na niegdysiejszych najeźdźcach. Długi Cień, wciąż uwięziony w stazie pod równiną lśniącego kamienia, stanowił ostatnią szansą realizacji tej oczyszczającej pomsty. Wartość, jaką przedstawiała jego osoba w naszych targach z Synami Umarłych, była więc absurdalnie wysoka.
      Nienawiść rzadko daje się wymierzyć racjonalną miarą.
      Śpioszka ciągnęła dalej:
      -  I rzadkie są dni, żebym nie słyszała od jakiegoś pomniejszego generał-gubernatora prywatnych błagań o sprowadzenie Długiego Cienia. Wszyscy najwyraźniej aż palą się do wzięcia go pod swe skrzydła, mnie zaś trudno pozbyć się podejrzeń, że nie każdym kierują równie idealistyczne motywacje, jak Szeregiem Dziewięciu czy Trybunałem Wszystkich Pór Roku.
      -  Bez wątpienia. Okazałby się nieocenionym narzędziem dla każdego, kto chciałby trochę zmodyfikować istniejącą równowagę sił. Gdyby, rzecz jasna, ów ktoś był na tyle głupi, by wierzyć, że może Władcą Cienia powodować niczym marionetką. - W żadnym świecie nie brakuje pewnych siebie łotrów, którym się wydaje, iż są w stanie dyktować warunki swych konszachtów z ciemnością. Moja żona była kiedyś jednym z nich. I wcale nie jestem pewien, czy zrozumiała w pełni otrzymaną nauczkę. - Czy ktoś złożył ofertę naprawienia naszej bramy cienia?
      -  Trybunał chce nam kogoś dać. Kłopot polega na tym, że tak naprawdę chyba nie mają nikogo, kto potrafiłby przeprowadzić wymagany remont. Wedle wszelkich danych, potrzebne do tego umiejętności zostały zapomniane. Jednak wiedza jako taka istnieje, zamknięta w archiwach Khang Phi.
      -  A więc dlaczego nie?...
      -  Pracujemy nad tym. Tymczasem Trybunał najwyraźniej nam ufa. Niemniej jego bezdyskusyjnym warunkiem jest uzyskanie jakiegoś rodzaju ekspiacji, zanim ostatnie ofiary Długiego Cienia nie umrą ze starości.
      -  A co z Wyjcem?
      -  Tobo go chce. Powiada, że teraz da sobie już z nim radę.
      -  Czy ktoś jeszcze podziela jego opinie? - Miałem namyśli Panią. - Czy też po prostu rozpiera go nadmierna pewność siebie?
      Śpioszka wzruszyła ramionami.
      -  Ciągle mi powtarza, że nikt niczego więcej już go nie nauczy. - To był przytyk pod adresem Pani, nie zaś aluzja do ewentualnych przechwałek Tobo. Chłopak zawsze gotów był przyjąć radę bądź pouczenie, pod warunkiem, że nie pochodziły od jego matki.
      Mimo wszystko zapytałem:
      -  Nawet Pani?
      -  Ona, jak przypuszczam, może coś przed nim ukrywać.
      -  Możesz się założyć. - Ożeniłem się z tą kobietą, ale nie miałem co do niej złudzeń. Byłaby uszczęśliwiona, mogąc powrócić do dawnego, paskudnego stylu życia. Czasu spędzonego ze mną i Kompanią nie opisałaby słowami: ,,i odtąd żyli długo i szczęśliwie. Rzeczywistość niekiedy przypomina romans powoli zmieniający się w żart. Chociaż między nami układało się dobrze. - Ona po prostu nie potrafi być inna. Poproś ją, żeby ci opowiedziała o swoim pierwszym mężu. Zdziwisz się, jak normalna jest po tym wszystkim. -Ja każdego dnia nie posiadałem się ze zdumienia. I trwało to od dnia, gdy wreszcie zrozumiałem, że ta kobieta naprawdę zostawiła wszystko i pojechała ze mną. Wszystko... cóż, przynajmniej co nieco. W owym czasie tak naprawdę wiele nie miała, prócz roztaczających się przed nią ponurych perspektyw. - A co to, u diabła, jest?
      -  Rogi alarmowe. - Śpioszka poderwała się ze swego krzesła. Naprawdę miała dużo energii jak na kobietę mocno już wkraczającą w wiek średni. Z drugiej jednak strony, rzecz jasna, była tak niska, że wstając, nie miała zbyt daleko do podłogi. - Nie zarządziłam musztry.
      Miała taki paskudny zwyczaj. Tylko zdrajcę Mogabę, póki jeszcze był z nami, cechowała równie przerażająca skłonność do nieustannej gotowości.
      Śpioszka wszystko traktowała zbyt poważnie.
      Nieznane cienie Tobo podniosły największy dzisiejszego wieczora harmider.
      -  No, chodź! - warknęła Śpioszka. - Dlaczego nie jesteś uzbrojony? - Ona była. Zawsze, aczkolwiek nigdy nie widziałem, by posługiwała się orężem bardziej konkretnym niż przebiegłość.
      -  Jestem na emeryturze. Zajmuję się tylko przekładaniem papierów.
      -  Jakoś nie dostrzegłam, żebyś na głowie miał zamiast kapelusza kamień nagrobny.
      -  Sam niegdyś miewałem problemy z właściwą postawą, jednak...
      -  Jeśli już o tym mowa. Chcę, żebyś przed capstrzykiem odbył z ludźmi czytanie w mesie oficerskiej. Wybierz coś, co objawi nam całą prawdę o kosztach niekompetencji i braku gotowości. Albo coś o losie zwykłych najemników. - I już energicznie szła w stronę głównego wejścia, zgarniając pod drodze obijających się członków sztabu. - Rozstąpcie się, ludzie. Dajcie przejść. Idę.
      Na zewnątrz ludzie wskazywali na coś i rozmawiali w podnieceniu. W księżycowej poświacie i świetle licznych ognisk wznosiła się ku niebu kolumna oleistego dymu, której podstawę stanowiła brama wychodząca na równinę lśniącego kamienia. Zdobyłem się na stwierdzenie oczywistości:
      -  Coś się stało. - Bystry ze mnie facet.
      -  Suvrin tam jest. On ma trzeźwą głowę.
      Suvrin był solidnym młodym oficerem, grzeszącym jedynie nieco zbyt bałwochwalczym stosunkiem do swego dowódcy. Można było być pewnym, że podczas jego służby nie zdarzą się żadne wypadki ani głupie pomyłki.
      Pojawili się łącznicy, gotowi pędzić z rozkazami Śpioszki. Wydała jedyny rozkaz, jaki wydać mogła, póki nie dowie się czegoś więcej. Zachowajcie czujność. Choć przecież jak jeden mąż wierzyliśmy, że żadne poważniejsze kłopoty nie mogą na nas spaść od strony równiny.
      Absolutna wiara często opiera się na kłamstwie, które zabija.
      

6. Ostoja Kruków:
Wieści Suvrina

      Suvrin pojawił się dopiero po północy. Wówczas nawet najwięksi durnie zrozumieli już, że w tym podnieceniu niewidzialnego ludku oraz wron, których obecności nasza osada zawdzięczała swą nazwę, coś jednak się kryło. Wydano broń. W chwili obecnej na każdym dachu czaili się żołnierze z bambusowymi tubami. Tobo ostrzegł swych małych przyjaciół, aby trzymali się z dala od miasta, gdyż w przeciwnym razie komuś nerwy mogą puścić i nieszczęście gotowe.
      Wszyscy liczący się ludzie Kompanii zebrali się, oczekując na raport Suvrina. Kilku niższych rangą na zmianę biegało na dach kwatery głównej, aby kontrolować postępy szeregu niosącego pochodnie, wędrującego w naszą stronę po długim zboczu od bramy cienia. Byli to miejscowi chłopcy - najwyraźniej uważali, że właśnie zaczęła się ich wielka przygoda.
      Byli głupcami.
      O przygodzie mówi się wówczas, gdy to ktoś inny przedziera się przez błota i śniegi z popękanymi stopami, cierpiąc na grzybicę, dezynterię i głód, na dodatek ścigany przez zdecydowanych go zabić ludzi albo jakieś gorsze stwory. Ja robiłem te rzeczy. Byłem i ścigającym, i ściganym. Nikomu tego nie polecam. Niech każdy zadowoli się miłą farmą na uboczu albo sklepikiem. Niech spłodzi mnóstwo dzieci i wychowa je na porządnych ludzi.
      Jeśli nasz świeży narybek pozostanie równie ślepy na rzeczywistość, gdy już wyruszymy, gwarantuję, że jego naiwność nie przetrwa pierwszego spotkania z moją szwagierką Duszołap.
      Suvrin przybył w końcu, w towarzystwie łącznika, którego Śpioszka posłała mu na spotkanie. Wydawał się zaskoczony rozmiarami oczekującego go zgromadzenia.
      -  Gadaj, jak jest - rozkazała Śpioszka. Zawsze bezpośrednia i do rzeczy ta moja następczyni.
      Zapadło milczenie. Suvrin rozejrzał się nerwowo dookoła. Był niski, smagły, lekko otyły. Pochodził z drobniejszej szlachty. Śpioszka wzięła go do niewoli cztery lata temu, tuż przed tym, jak Kompania weszła na równinę lśniącego kamienia, kierując się w tę stronę. Teraz dowodził batalionem piechoty i najwyraźniej przeznaczone mu były poważniejsze zadania, w miarę jak Kompania będzie rosła. Poinformował nas:
      -  Coś przeszło przez bramę cienia.
      Wszyscy zaczęli się przekrzykiwać, padały kolejne pytania.
      -  Nie mam pojęcia, co to było. Jeden z moich ludzi przyszedł powiedzieć, że zdawało mu się, iż coś pełznie wśród skał po przeciwnej stronie. Poszedłem zobaczyć. Po czterech latach spokoju zakładałem, że to tylko cień albo któryś z Nef. Senni wędrowcy bez przerwy nas nawiedzają. Myliłem się. Nie udało mi się dobrze temu przyjrzeć, jednak najwyraźniej było to jakieś wielkie zwierzę, czarne i bardzo szybkie. Nie tak wielkie jak Wielkouchy albo Cat Sith, jednak zdecydowanie szybsze. Było w stanie bez pomocy przedostać się przez bramę cienia.
      Poczułem przeszywający dreszcz. Próbowałem jakoś ignorować narzucające się podejrzenia. Okazało się to niemożliwe. Powiedziałem więc:
      -  Forwalaka.
      -  Tobo, gdzie jesteś? - zapytała Śpioszka.
      -  Tutaj. - Siedział z kilkoma Synami Umarłych, oficerami w trakcie szkolenia.
      -  Znajdź tego stwora. Złap go. Jeśli jest tak, jak mówi Konował, chcę, żebyś go zabił.
      -  Łatwiej powiedzieć niż zrobić. Już zdołał się pożreć z Czarnymi Ogarami. Zmusił je do odwrotu. Teraz próbują tylko iść za nim w trop.
      -  A więc po prostu zabij go, Tobo. - W przypadku tego Kapitana nie było żadnego gadania w rodzaju: spróbuj albo dołóż wszelkich starań.
      Powiedziałem:
      -  Poproś Panią, żeby ci pomogła. Ona zna te stworzenia. Zanim jednak ktokolwiek coś zrobi, musimy zadbać o zapewnienie Jednookiemu ochrony. - Jeśli faktycznie mieliśmy do czynienia ze zmiennokształtnym, ludożerczym kotołakiem z naszego rodzinnego świata, to mógł to być tylko jeden potwór. Istota, która darzyła Jednookiego nienawiścią tak namiętną, jak tylko można sobie wyobrazić, ponieważ to z jego ręki padł czarodziej zdolny przywrócić ją do ludzkiej postaci.
      -  Naprawdę sądzisz, że to Lisa Bowalk? - zapytała Śpioszka.
      -  Mam takie przeczucie. Ale ty wcześniej twierdziłaś, że uciekła z równiny przez bramę wiodącą do Khatovaru. I że nie potrafiła wrócić.
      Śpioszka wzruszyła ramionami.
      -  Tyle pokazał mi Shivetya. Możliwe, że tylko przyjęłam takie założenie.
      -  A może nawiązała tam jakieś nowe przyjaźnie? Drobna kobietka odwróciła się i warknęła:
      -  Suvrin.
      Suvrin zrozumiał.
      -  Kazałem im zachować najdalej posuniętą czujność. Powiedziałem:
      -  Tobo będzie musiał sprawdzić stan pieczęci na bramie. Nie chcemy przecież, żeby z powodu przerwania zabezpieczeń cienie przedostały się do tego świata. - Chociaż chłopak z pewnością nie był w stanie zrobić wiele, żeby powstrzymać prawdziwy przeciek. Ten zaszczyt musiał spaść na barki jego przyjaciół z niewidzialnego ludku. Brak technicznej wiedzy na temat bram cienia stanowił główny powód, dla którego wciąż stacjonowaliśmy w Krainie Nieznanych Cieni.
      -  Tyle sama wiem, Konował. Mogę już wrócić do pracy?
      Zawadzałem więc. Poczucie, że jest się uważanym za bezużytecznego, bywa denerwujące. Ale taki był los nas wszystkich, których Duszołap zwiodła, uwięziła i zamknęła w grobie na piętnaście lat. Kompania zmieniła się podczas naszej drzemki. Nawet Pani i Mur-gen, którzy podtrzymywali słabe związki z zewnętrznym światem, obecnie czuli, że są spychani na margines. Murgena to nie obchodziło.
      Kultura Kompanii również stała się obca. Nie pozostał w niej prawie żaden ślad północnego poloru, może tylko kilka nic nie znaczących idiosynkrazji w takich czy innych kwestiach oraz mój własny wkład - mianowicie rzadko spotykana w tych klimatach dbałość o higienę.
      Ci południowcy nie potrafili rozbudzić w sobie właściwego strachu przed forwalaką. Uparcie widzieli w nim tylko kolejnego zwykłego, lekko przerażającego nocnego wędrowca, niczym Wielkouchy albo Płetwonogi, których uważali zasadniczo za nieszkodliwych. Na ile jednak się orientuję, źródłem owego wrażenia jest fakt, że ich ofiary zbyt rzadko uchodzą z życiem, aby zdać sprawę z mylących pozorów.
      -  Czytanie z Pierwszej Księgi Konowała - oznajmiłem zgromadzonym. Było już po północy. Od jakiegoś czasu panowała całkowita cisza. Przez bramę cienia nie przesączały się zastępy Niepomszczonych Umarłych. Tobo próbował znaleźć intruza, ale natrafiał na mnożące się trudności. Stwór ciągle zmieniał miejsce pobytu, węsząc, najwyraźniej niepewny, jak powinien zareagować na fakt, że wpadłn prosto na nas. - W owym czasie Kompania pozostawała na służbie Syndyka Berylu...
      Przeczytałem im o spotkaniu z forwalaką w odległym czasie i miejscu, z forwalaką znacznie okrutniejszym niźli nasz kiedykolwiek może się okazać. Chciałem, żeby się bali.
      

7. Ostoja Kruków:
Nocny gość

      Pani i ja siedzieliśmy z Jednookim. Ciało Goty złożono w tym samym pokoju. Otaczały je zapalone świece.
      -  Nie potrafię dostrzec, by śmierć choć odrobinę ją zmieniła.
      -  Konował! Cicho!
      -  Jednak słychać różnicę. Od czasu, jak tu jesteśmy, ani razu na nic się nie uskarżała.
      Udając całkowitą głuchotę, Jednooki pociągnął łyk swego destylatu, zamknął oczy, skłonił głowę na piersi. Pani wyszeptała:
      -  Lepiej byłoby, gdyby zdołał się zdrzemnąć.
      -  Przynęta powinna być raczej żywa i ruchliwa.
      -  Padlina wystarczyłaby, żeby znęcić tego stwora. To, co ona naprawdę chce zabić, istnieje tylko w jej umyśle. Jednooki jest wyłącznie symbolem. - Potarła oczy.
      Zamrugałem. Moja ukochana wyglądała tak staro. Siwe włosy. Zmarszczki. Drobne fałdki skóry pod brodą. Talia powoli traciła linię. Od czasu, kiedy Śpioszka nas uratowała, Pani widocznie posunęła się w latach.
      Moje szczęście, że nie miałem pod ręką lusterka. Naprawdę nie lubiłem patrzeć na tego grubego, starego, łysego faceta, który łaził sobie, głosząc wszem i wobec, że jest Konowałem.
      Cienie w pomieszczeniu nie mogły zaznać spokoju. Sam robiłem się od tego powoli nerwowy. Przez cały czas naszej służby w Taglios cienie stanowiły powód do strachu. Poruszający się cień oznaczał śmierć, która w każdej chwili mogła sięgnąć swymi łapskami. Te smutne, lecz okrutne monstra z równiny stanowiły śmiertelne narzędzia, którym Władcy Cienia zawdzięczali swą ponurą sławę, oraz przedłużenie ich woli. Jednak tutaj, w Krainie Nieznanych Cieni, niewidzialny ludek czający się w ciemnościach bywał dosyć wstydliwy i raczej nie okazywał otwartej wrogości - jeśli tylko traktowało się go z szacunkiem. A nawet te zjawy, które miały za sobą przeszłość pełną niegodziwości i złośliwości, teraz czciły Tobo i nie wyrządzały krzywdy żadnemu śmiertelnikowi związanemu z Kompanią. Chyba że rzeczony śmiertelnik okazał się na tyle niepojętny, żeby zdenerwować Tobo.
      Tobo żył w równej mierze w świecie niewidzialnego ludku, co w naszym.
      W oddali widmowy kot, Wielkouchy, znowu dobył z gardła swój niepowtarzalny odgłos. Tubylcze legendy powiadały, że tylko tym, którzy mają paść ofiarą stwora, dane jest słyszeć to przeszywające wycie. Kilka Czarnych Ogarów zaczęło ujadać. Wedle legendarnych ustaleń, ich głosy również nie stanowiły powodów do radości. Rozmowy z rdzennymi mieszkańcami doprowadziły mnie do wniosku, że zanim pojawił się Tobo, jedynie ciemni wieśniacy naprawdę dawali wiarę legendom o stworach nocy i pustkowia. Wykształceni ludzie w Khang Phi i Quang Ninh byli zupełnie oszołomieni, widząc, co chłopakowi udało się przywołać z cieni.
      Zerknąłem na włócznię wiszącą ponad drzwiami. Jednooki pracował nad nią od dziesięcioleci. Stanowiła bardziej dzieło sztuki niźli broń.
      -  Kochanie, czy Jednooki nie zaczął tworzyć tej włóczni właśnie na Bowalk?
      Przerwała ręczne robótki, spojrzała na włócznię, zadumała się:
      -  Wydaje mi się, że według słów Murgena, pierwotnie Jednooki przeznaczył ją dla któregoś z Władców Cienia, jednak skończyło się na tym, że to Bowalk została nią zraniona. Podczas oblężenia. A może to było?...
      Zachrobotało mi w kolanach, gdy wstawałem.
      -  Nieważne. Tylko na wszelki wypadek - zdjąłem włócznię. - Cholera. Jest ciężka.
      -  Jeśli potwór podejdzie dostatecznie blisko, pamiętaj, że powinniśmy raczej go schwytać niż zabić.
      -  Wiem. To był mój błyskotliwy pomysł. - W którego mądrość zresztą zaczynałem już poważnie wątpić. Ciekawiło mnie, co się stanie, jeśli zmusimy Bowalk do przemiany w kobietę, którą była, zanim została uwięziona w postaci kota. Chciałem zadać jej pytania odnośnie Khatovaru.
      Przez cały czas zakładałem, że napastnikiem jest śmiercionośny forwalaka, Lisa Deale Bowalk.
      Usiadłem ponownie.
      -  Śpioszka twierdzi, że jest gotowa przesłać na drugą stronę równiny zwiadowców i szpiegów.
      -  Hm?
      -  Od dawna już unikamy spojrzenia prawdzie w oczy. - To było trudne. Cały wiek zabrało mi znalezienie odpowiednich słów. - Dziewczyna... Nasze dziecko...
      -  Oj Boli?
      -  Ty też?
      -  Jakoś musimy na nią mówić. Córka Nocy jest zbyt pompatyczna. Oj Boli może więc być, jeśli tylko pozbawimy te słowa szyderczych treści.
      -  Będziemy musieli podjąć określone decyzje.
      -  Ona...
      Czarne Ogary, Cat Sith, Wielkouchy i liczne inne istoty niewidzialnego ludku zajazgotały rozpaczliwie. Powiedziałem:
      -  Jest już w mieście.
      -  Kieruje się w tę stronę. - Odłożyła robótki. Jednooki uniósł głowę.
      Drzwi rozprysnęły się w drzazgi, zanim na dobre odwróciłem się twarzą w ich stronę.
      Niczym w zwolnionym tempie widziałem, jak wyrwana z nich deska frunie w moją stronę, a potem trafia mnie w brzuch, dostatecznie mocno, bym usiadł na podłodze. Coś wielkiego, czarnego, pałającego wściekłością runęło w ślad za deską, ale w pół skoku straciło mną zainteresowanie. Wciąż jeszcze padając, pchnąłem je w bok włócznią Jednookiego. Poczułem, jak ciało ustępuje. Pokazały się białe żebra. Próbowałem wbić włócznię głębiej w brzuch bestii, ale nie miałem dostatecznego podparcia. Forwalaka wrzasnął, jednak impet poniósł go dalej.
      Poczułem, jak lewe ramię, jakieś trzy cale od szyi, rozszarpuje mi palący ból. Jednak nie były to pazury forwalaki. Oparzył mnie ogień sprzymierzeńca. Moja słodka żona wypaliła z miotacza kul ognistych w chwili, gdy znajdowałem się między nią a celem. Pierwsza kula, której tor lotu zmieniłem, odcięła ogon pantery dwa cale od miejsca, w którym wyrastał z ciała, a potem zaprószyła ogień w izbie.
      Potwór nie przestawał ryczeć. Wciąż jeszcze w powietrzu, zadarł łeb do tyłu, przyjmując pozycję, którą w heraldyce nazywa się wyprostowaną.
      Natarł na Jednookiego.
      Stary nie podjął żadnego wysiłku, żeby się bronić. Krzesło, na którym siedział, przewróciło się i rozpadło na pojedyncze szczapy. Ciało Jednookiego potoczyło się po brudnej podłodze. Forwalaka zaś zderzył się z Gotą, przewracając stół, na którym spoczywała. Pani wypuściła następną kulę. Nie trafiła. Rozpaczliwie próbowałem się podnieść, choćby na czworaka, i unieść grot włóczni, zasłaniając się przed potworem. Zwierz walczył o odzyskanie równowagi, równocześnie próbując się odwrócić. Uderzył w przeciwległą ścianę. Ja tymczasem jakoś wstałem i też zacząłem się odwracać.
      Pani chybiła ponownie.
      - Nie! - krzyknąłem. Stopy splątały mi się. Omal znowu nie runąłem na twarz. Próbowałem zrobić trzy rzeczy naraz i, oczywiście, żadnej nie udało mi się zrobić właściwie. Chciałem złapać Jednookiego, chciałem odzyskać włócznię i chciałem uciec w cholerę z tego domu.
      Tym razem Pani jednak nie chybiła. Ale ta kula ognista była słabiutka, omalże niewypał. Trafiła potwora dokładnie miedzy oczy. I zwyczajnie zrykoszetowała, zabierając ze sobą parę cali kwadratowych skóry i odsłaniając skrawek kości.
      Forwalaka znowu zawył.
      Wtedy wybuchła destylatornia Jednookiego. Czego oczekiwałem od momentu, gdy ognista kula Pani przebiła ścianę.
      

8. Taglios: 
Szykują się kłopoty

      Mogaba wiedział, że szykują się kłopoty, w kilka sekund po tym, jak opuścił swe apartamenty, surowo wystrojony w nikczemną skruchę. Służba pałacowa kuliła się na jego widok pod ścianami. Wszyscy bez wyjątku uciekali od Komnaty Tajnej Rady. Musieli słyszeć jakieś plotki, które jeszcze nie dotarły do jego uszu. Plotki, co do których byli pewni, że nie spodobają się Protektorce, co z kolei oznaczało, iż już wkrótce komuś przyjdzie odczuć na własnej skórze skutki tego niezadowolenia - każdy chciał być jak najdalej, kiedy wszystko się zacznie.
      -  Duma - powiedział tonem towarzyskiej pogawędki do młodego Shadara, próbującego przemknąć obok bez ściągania na siebie uwagi. - To duma uczyniła mnie tym, czym jestem.
      -  Tak, proszę pana. - Twarz młodego Shadara straciła wszystkie kolory. Jeszcze nie miał nawet brody, za którą mógłby skryć oblicze. - To znaczy, chciałem powiedzieć, nie, proszę pana. Przepraszam...
      Mogaba jednak już odszedł, nie zwracając uwagi na młodego żołnierza. Podobne incydenty zdarzały się za każdym razem, gdy przemierzał Pałac. Rozmawiał niemalże z każdym. Ci, którzy byli świadkami kształtowania się tego nawyku, rozumieli, że mówi do siebie i nie oczekuje odpowiedzi. Kontynuował po prostu nie kończącą się dyskusję ze swymi wyrzutami sumienia i duchami - chyba że akurat recytował przysłowia i aforyzmy, zazwyczaj banalnie oczywiste, czasami jednak skomplikowane i niejasne. Szczególnie upodobał sobie następującą maksymę: Los uśmiecha się do ludzi. A potem ich zdradza. Po prostu nie potrafił spokojnie przyjąć do wiadomości, że jak sobie pościelił, tak się wyśpi. Wciąż miał kłopoty z odróżnieniem tego, jak być powinno, od tego, jak zazwyczaj bywa. Jednak nie był głupcem. Zdawał sobie sprawę, że ma poważne problemy.
      Nadto pewien był jednej rzeczy: że i tak zachował znacznie lepszy kontakt z rzeczywistością niż jego pracodawczyni.
      Duszołap wszelako kierowała się filozofią, wedle której była duchem prawdziwie wolnym, i odmawiała mariażu z jakąkolwiek daną rzeczywistością. Wierzyła w tworzenie własnej, drogą realizacji swych wizji.
      Niektóre z tych wizji były do szczętu szalone. Kilku jednakże udało się jakoś przetrwać krytyczny moment poczęcia.
      Mogaba słyszał dobiegające z góry odgłosy sprzeczki wron. W owym czasie wrony stanowiły prawdziwe utrapienie Pałacu. Duszołap uwielbiała je. Nie pozwoliła ich krzywdzić ani przeganiać. Ostatnimi czasu podobnymi łaskami zaczynały cieszyć się nietoperze.
      Słysząc wrzaski wron, nieliczni ze znajdujących się jeszcze w okolicy służących przyspieszyli kroku. Nieszczęsne wrony zwiastowały złe wieści. Złe wieści gwarantowały niezadowolenie Protektorki. A kiedy Duszołap była niezadowolona, nie dbała o to, komu przyjdzie ponieść konsekwencje. Z pewnością i tym razem jednak kogoś to spotka.
      Mogaba wszedł do komnaty rady i zatrzymał się zaraz za progiem. Porozmawia z nim, gdy zechce. Ghopal Singh z Szarych i Aridatha Singh z Miejskich Batalionów - żadnego pokrewieństwa, Singh stanowiło najpopularniejsze nazwisko w Taglios - już byli na miejscu. Nim nadeszły złe wieści, Duszołap pewnie znowu ich łajała za niedostateczne wysiłki w dziele eksterminacji jej wrogów.
      Mogaba wymienił spojrzenia z oboma mężczyznami. Podobnie jak siebie samego, uważał ich za przyzwoitych ludzi złapanych w pułapkę niemożliwych do przezwyciężenia okoliczności. Ghopal miał wrodzony talent do egzekwowania prawa. Aridatha był równie utalentowany w pacyfikowaniu burzącej się ludności. Obaj jakoś dawali sobie radę w służbie Duszołap, choć ta przecież kochała równocześnie i chaos, i despotyzm, siejąc je wokół siebie z nadzwyczajną werwą oraz zapałem, kierowana wyłącznie dyktatami kaprysu.
      Wtem Duszołap zmaterializowała się. To był jeden z jej talentów, których używała, by zbijać z tropu gorszych od siebie. Człowiek mniejszego niż Mogaba formatu mógłby zgłupieć na sam jej widok. Kobieta miała ciało, którego walory raczej uwydatniały niźli skrywały zwyczajowe, obcisłe czarne skóry. Natura obdarowała ją szczodrze. Próżność kazała jej przez całe wieki doskonalić metodą czarodziejskiego makijażu to, co otrzymała.
      - Nie jestem zadowolona - oznajmiła Duszołap. Jej głos był rozdrażniony; był to głos rozpieszczonego dziecka. Dzisiaj wyglądała jeszcze młodziej niż zazwyczaj, jakby świadomie postawiła sobie za cel rozpalenie wyobraźni każdego młodego mężczyzny. Aczkolwiek wrona na wysokim oparciu fotela ponad jej ramieniem stanowiła ostry dysonans w tym obrazie.
      -  Mogę zapytać, dlaczego? - odezwał się Mogaba. Jego głos był spokojny, omalże beztroski. Życie w Pałacu w Taglios polegało na bezładnym pędzie z kryzysu w kryzys. Dawno już przestał brać sobie to do serca. Któregoś dnia Duszołap zwróci się przeciwko niemu. Zdołał już pogodzić się z tą myślą. Kiedy koniec nadejdzie, ze spokojem stawi mu czoło. Na nic lepszego nie zasłużył.
      -  W Gaju Przeznaczenia trwa wielkie święto Kłamców. Właśnie teraz. Dzisiejszej nocy. - Ten głos był dla odmiany chłodny, spokojny, racjonalny. Męski. Po jakimś czasie można było się przyzwyczaić do tych zmian. Mogaba w każdym razie ledwie już je zauważał. Aridathę Singha, niedawno dopiero awansowanego, kapryśny chór wciąż zbijał z tropu. Singh był zdolnym oficerem i dobrym żołnierzem. Mogaba miał nadzieję, że na stanowisku uda mu się przetrwać dość długo, by zdołał przywyknąć do kaprysów Protektorki. Aridatha zasługiwał na lepszy los niźli ten, jaki wedle wszelkiego prawdopodobieństwa czekał jego samego.
      -  To zdecydowanie nie są dobre wieści - zgodził się Mogaba. - Ale przypominam sobie, że chciałaś ściąć ten cały las na podpałkę, tak aby wszelki ślad po świętym miejscu zaginął. Selvas Gupta ci to wyperswadował. Powiedział, że w ten sposób stworzymy niebezpieczny precedens. - Guptę zaś w tajemnicy zachęcił do tego Wielki Generał, który nie miał ochoty marnować sił ludzkich i czasu na ścinanie drzew. Jednak Mogaba gardził Selvasem Guptą oraz jego świętoszkowatą pychą.
      Gupta był aktualnym purohitą, czyli oficjalnym nadwornym kapłanem i doradcą do spraw religii. Powołanie urzędu purohity wymusili na Radishy Drah kapłani dwadzieścia lat temu, w czasie, gdy księżniczka była zbyt słaba, aby im się przeciwstawić. Duszołap nie zniosła go jeszcze. Ale niewiele okazywała cierpliwości ludziom, którzy go piastowali.
      Selvas Gupta był purohitą od roku - dłużej niźli wszyscy jego poprzednicy od czasu ustanowienia Protektoratu.
      Teraz Mogaba był pewny, że ten śliski, mały wąż Gupta nie przetrwa już nawet tygodnia.
      Duszołap obrzuciła go wzrokiem, pod którym człowiek czuł się tak, jakby zaglądała głęboko do jego wnętrza, analizując najtajniejsze motywy i sekrety. Po chwili dostatecznie długiej, by zrozumiał, że nie udało mu się jej oszukać, rzekła:
      -  Daj mi nowego purohitę. Zabij starego, jeśli będzie protestował. - Stosowała się do starożytnego zwyczaju karania kapłanów, którzy ją rozczarowywali, co chyba stanowiło cechę rodzinną. Pokolenie wcześniej jej siostra zabiła ich setki podczas jednej masakry. Przykłady obu sióstr wszelako najwyraźniej nigdy nie okazały się dostatecznie wymowne, aby przekonać ocalałych do porzucenia knowań. Byli uparci. Wydawało się z pozoru, że w Taglios prędzej zabraknie kapłanów niźli spisków.
      Wrona zeskoczyła na ramię Duszołap. Ta uniosła urękawicznioną dłoń, aby podać jej przekąskę.
      -  Zdecydowałaś się już, jak zareagować? Operacja z udziałem moich kolegów? - Mogaba skinął głową obu Singhom. Trochę im zazdrościł, a równocześnie szanował ich talenty. Czas i przeciągające się animozje zatarły ostre kontury jego ongiś niezachwianej wiary we własną doskonałość.
      -  Ci panowie przybyli tu w innej sprawie, zanim otrzymałam wieści z Gaju. - Podała wronie kolejny strzęp mięsa.
      Oczy Mogaby zwęziły się odrobinę. Sprawy, do których nie chciano go dopuścić?
      Mylił się. Duszołap posłużyła się głosem rozchichotanej staruchy:
      -  Dzisiaj Szarzy natknęli się na kilka haseł wypisanych na murach. - Wrona zakrakała. Pozostałe wznowiły swą sprzeczkę.
      -  Nie ma w tym nic niezwykłego - odparł Mogaba. - Każdy idiota z pędzlem, kubełkiem farby i wykształceniem dostatecznym, aby zlepić razem pięć liter, może na widok kawałka nietkniętego muru poczuć potrzebę wypowiedzenia się.
      -  To były hasła z przeszłości. - Tym razem Protektorka posłużyła się głosem, którego używała, kiedy chciała wydać się rzeczowa. Męskim głosem. Głosem brzmiącym tak, jak Mogaba wyobrażał sobie brzmienie własnego. - Na trzech napisane było Rajadharma.
       -  Słyszałem, że kult Bhodi znowu się odradza. Ghopal Singh dodał:
      -  Na dwóch pozostałych napisane było: Woda śpi. To nie należy do symboliki Bhodi. I nie były to też jakieś wypłowiałe graffiti sprzed czterech lat.
      Mogabę przeszył dreszcz, na poły przerażenia, na poły podniecenia. Zapatrzył się na Protektorkę. Ona zaś rzekła:
      -  Chcę wiedzieć, kto jest ich autorem. Chcę wiedzieć, dlaczego postanowili zrobić to właśnie teraz.
      Mogabie wydawało się, że obaj Singhowie wyglądają na poniekąd zadowolonych, jakby cieszyła ich myśl, że nareszcie posiadają prawdziwych wrogów zamiast zdesperowanych ludzi, którzy nie niepokojeni prawdopodobnie zachowywaliby całkowitą obojętność wobec Pałacu.
      Gaj Przeznaczenia znajdował się za miastem. Wszystkie sprawy na tym terenie pozostawały w gestii Mogaby. Zapytał więc:
      -  Czy chcesz, żebym podjął przeciwko Kłamcom jakieś określone działania?
      Duszołap uśmiechnęła się. Kiedy tak robiła, dokładnie w ten sposób, widać było na jej twarzy każdą minutę przeżytych stuleci.
      -  Żadnych. Najmniejszych nawet. Już poszli w rozsypkę. Powiem ci kiedy. Wtedy, gdy nie będą przygotowani. - Ten głos też był chłodny, jednak pobrzmiewały w nim tony pasujące do złego uśmiechu. Mogaba zastanawiał się, czy Singhowie wiedzą, jak rzadko zdarzało się komukolwiek oglądać Protektorkę bez jej maski. Należało bowiem z tego wnosić, że chce tak głęboko uwikłać ich w swe intrygi, aby nigdy już nie udało się im zerwać łączących z nią więzi.
      Mogaba ukłonił się niczym wierny sługa. Dla Protektorki wszystko było tylko grą. Albo może wielością gier. Niewykluczone, że traktowanie wszystkiego niczym gry było sposobem duchowego przetrwania w świecie istot tak efemerycznych.
      Duszołap rzekła jeszcze:
      -  Chcę, żebyś pomógł łapać szczury. Brakuje mi padliny. Moje dzieciątka robią się głodne. - Podała swemu czarnoskrzydłemu szpiegowi kolejny kąsek. Podejrzanie bardzo przypominał ludzką gałkę oczną.
      

9. Ostoja Kruków:
Inwalida

      -  Wciąż jeszcze żyję? - Nie musiałem pytać. Żyłem. Ból uświadomił mi to z absolutną pewnością. Bolał mnie każdy cal ciała.
      -  Nie ruszaj się. - To był głos Tobo. - Albo pożałujesz, że nie umarłeś.
      Już żałowałem, że muszę oddychać.
      -  Oparzenia?
      -  Mnóstwo oparzeń. Poza tym liczne stłuczenia. Głos Murgena oznajmił:
      -  Wyglądasz, jakby ktoś spuścił ci lanie przy pomocy paskudnego czterdziestofuntowego kija, a potem piekł to, co zostało, na wolnym ogniu.
      -  Sądziłem, że jesteś w Khang Phi.
      -  Już wróciliśmy. Tobo powiedział:
      -  Przez cztery dni nie odzyskiwałeś przytomności.
      -  Co z Panią? Murgen odpowiedział:
      -  Leży w łóżku obok. Jest w znacznie lepszym stanie niż ty.
      -  Nic dziwnego. Ja do niej nie strzelałem. Kot odgryzł jej język?
      -  Śpi.
      -  Co z Jednookim?
      Odpowiedź Tobo była ledwie słyszalna:
      -  Konował, Jednookiemu się nie udało. Po chwili Murgen zapytał:
      -  Wszystko w porządku?
      -  On był ostatnim.
      -  Ostatnim? Jakim ostatnim?
      -  Ostatnim, którego znałem z czasów, gdy się zaciągnąłem. Do Kompanii. - Teraz byłem już prawdziwym Starym. - Co się stało z jego włócznią? Muszę mieć tę włócznię, żeby doprowadzić całą sprawę do końca.
      -  Jaką włócznię? - zapytał Murgen.
      Tobo wiedział, o jaką włócznię chodzi.
      -  Mam ją u siebie.
      -  Ogień ją uszkodził?
      -  Nie bardzo. Dlaczego?
      -  Mam zamiar zabić tego stwora. Powinniśmy to zrobić już wiele lat temu. Nie spuszczaj tej włóczni z oka. Będzie mi potrzebna. Ale teraz mam zamiar pospać sobie jeszcze trochę. -  Chociaż na parę chwil musiałem udać się w miejsce, do którego ból nie ma dostępu. Wiedziałem przecież, że Jednooki któregoś dnia nas opuści. Sądziłem, że jestem na to przygotowany. Myliłem się.
      Jego odejście oznaczało coś więcej niż tylko śmierć starego przyjaciela. Stanowiło koniec epoki.
      Tobo powiedział coś na temat włóczni. Nie usłyszałem. A ciemność ogarnęła mnie, zanim przypomniałem sobie, że muszę zapytać, co się stało z forwalaką. Jeśli Pani udało się go schwytać albo zabić, wówczas niepotrzebnie się podniecałem... Sądziłem jednak, że to nie może być takie proste.
      Zacząłem śnić. Wspominałem wszystkich, którzy odeszli przede mną. Wspominałem miejsca i czasy. Zimne miejsca, upalne miejsca, dziwne miejsca, zawsze męczące czasy, napęczniałe nieszczęściem, bólem i strachem. Niektórzy umierają. Inni żyją dalej. Żadnego sensu, kiedy próbuje się to zrozumieć. Żołnierze żyją. I zastanawiają się dlaczego.
      Och, ten żołnierski żywot! Och, te przygody i chwała!
      Powrót do zdrowia zabrał mi więcej czasu niźli wówczas, gdy omal nie zostałem zabity pod Dejagore. I to mimo pomocy Tobo, który rzucał na mnie wyuczone u Jednookiego najlepsze medyczne zaklęcia, jak również pędził do pomocy swych przyjaciół z krawędzi pola widzenia. Niektórzy z nich rzekomo byliby w stanie nawet i skamielinę ożywić. A faktycznie czułem się jak skamielina, jakby ominęły mnie korzyści stazy, która tylko pozostałych pochwyciła w pułapkę pod równiną. Teraz mam kłopoty z osiągnięciem wewnętrznej równowagi. Nie bardzo potrafię wyczuć, ile naprawdę mam lat. Wydaje mi się, że pięćdziesiąt sześć, plus minus kilka lat, oraz cały czas spędzony pod ziemią. A pięćdziesiąt sześć lat, bracia, to jest cholernie dobry wynik - zwłaszcza dla człowieka w moim szemranym zawodzie. Powinienem być wdzięczny za każdą sekundę, włączywszy w to wszelkie niedole.
      Żołnierze żyją. I zastanawiają się dlaczego.
      

10. Ostoja Kruków: 
Rekonwalescencja

      Minęły dwa miesiące. Czułem się wprawdzie o dziesięć lat starszy, jednak byłem już na nogach i znowu wtrącałem się do wszystkiego - choć chodziłem niczym zombie. Zostałem naprawdę nieźle przypieczony przez płonący jęzor czystego omalże alkoholu, który eksplodował do wnętrza izby dziurą wcześniej wybitą pociskiem Pani. Wszyscy bez przerwy mi powtarzali, jak wielką muszę cieszyć się miłością bogów, ponieważ wedle wszelkiego prawdopodobieństwa nie powinno mnie już być wśród żywych. Gdybym nie znajdował się dokładnie w tym miejscu, w którym byłem, czyli za forwalaką, który przyjął główną siłę uderzenia, nie zostałoby po mnie wiele więcej niż nagie kości.
      Nie miałem ostatecznej pewności, czy tak nie byłoby lepiej.
      Uporczywy ból raczej nie skłania do optymistycznych myśli, tudzież nie przyczynia się do zbudowania dobrego nastroju. Powoli zaczynałem rozwijać w sobie zrozumienie dla perspektywy Matki Goty.
      Udało mi się nawet uśmiechnąć, gdy Pani zaczęła mnie nacierać leczniczymi maściami.
      -  Srebrna wylinka - powiedziała.
      -  Och, tak, zaiste. Och, tak.
      -  Co my tu widzimy? Może nie jesteś wcale tak stary, jak ci się wydaje.
      -  To przez ciebie, dziewczyno.
      -  Śpioszka martwi się twoimi planami pomszczenia Jednookiego.
      -  Wiem. - Nie było potrzeby wspominać mi o tym. Miałem spore przejścia z takimi jak ja, kiedy sam byłem Kapitanem.
      -  Może powinieneś trochę odpuścić.
      -  To trzeba zrobić. Ktoś będzie musiał. Śpioszka powinna to zrozumieć. - Śpioszka jest rzeczowa jak mało kto. W jej świecie nie ma wiele miejsca na pobłażliwość i emocje.
      Ona podejrzewa, że po prostu chcę skorzystać z pretekstu, jakim jest śmierć Jednookiego, aby odwiedzić bramę cienia Khatovaru, i trudno się jej dziwić, skoro przez dziesięć lat maszerowałem przez Piekło, chcąc dotrzeć do tego miejsca.
      Tę kobietę niełatwo zwieść. Ale ona sama również potrafi przemienić jedną ideę w prawdziwą obsesję, spychając z pola widzenia wszystko pozostałe.
      -  Ona nie chce robić sobie kolejnych wrogów.
      -  Kolejnych? Przecież nie mamy żadnych. Przynajmniej tutaj. Być może nie przepadają za nami, ale będą całować nasze tyłki. Śmiertelnie się nas boją. A ich strach się pogłębia za każdym razem, gdy Biała Dama albo Błękitny Pan, inny wichtlin, czy co tam jeszcze, wypełza z ludowych bajek i dołącza do orszaku Tobo.
      -  Hm. To jest ten karaluch? Wczoraj widziałam coś, co Tobo nazywał wowsey, w towarzystwie Czarnego Ogara. - Oto moja najdroższa w całej swej krasie. Ona może całkiem wyraźnie widzieć te istoty, nawet tutaj. - Jest wielki jak hipopotam, ale kształtem przypomina insekta o głowie jaszczurki. Jaszczurki z bardzo wielkimi zębami. Żeby zacytować Łabędzia: Wygląda, jakby spadł z bardzo wysokiego drzewa i po drodze uderzał w każdą gałąź.
      Wierzba Łabędź najwyraźniej konsekwentnie kultywował swój nowy wizerunek swarliwego, ale barwnego starca.
      Ktoś musiał wkroczyć i zająć miejsce Jednookiego. Zastanawiałem się już nawet, czy samemu nie wdziać czapki z dzwoneczkami.
      -  Co wiemy o forwalace? - zapytałem. Wcześniej unikałem pytań o szczegóły. Powiedziano mi tylko, że diabeł jakoś uciekł. Tego wystarczyło, by zacząć się przygotowywać duchowo do zakończenia tej historii.
      -  Zostawił za sobą ślad. Odniósł kilka głębokich ran, został porządnie poparzony, a ja jeszcze częściowo go oślepiłam moją ostatnią kulą ognistą. Stracił kilka zębów. Wykorzystując je oraz fragmenty skóry oderwanej przez Czarne Ogary podczas jego ucieczki do bramy cienia, Tobo stworzył parę fetyszów.
      -  Ale nie przeszkodziło mu to w ucieczce do Khatovaru?
      -  Prawda.
      -  Wobec tego będzie go tak trudno zabić jak Kulawca.
      -  Już nie. Dzięki fetyszom Tobo.
      -  Pomogłaś mu?
      -  Jestem istotą wprawioną w starożytnych niegodziwościach. No nie? Nie napisałeś czegoś takiego raz lub dwa?
      -  Zwłaszcza po tym, jak się bliżej poznaliśmy... Aua! Dobrze... póki jesteś tak niegrzeczną dziewczynką jak teraz, możesz sobie... - Nie pamiętałem, czy ująłem rzecz dokładnie tak, jak twierdziła, jednak prawdą było, że wiele lat temu zanotowałem w Kronikach taką uwagę. I wcale nie przesadziłem. - Mam zamiar pójść za nim.
      -  Wiem. - Nie protestowała. Wszyscy byli w mojej obecności bardzo mili. Chcieli, żebym siedział cicho. Śpioszka zaangażowała się właśnie w drażliwe negocjacje z Szeregiem Dziewięciu. Trybunał Wszystkich Pór Roku oraz mnisi z Khang Phi już trzymali naszą stronę. Generał-gubernatorzy z Szeregu pozostawali wszak nie przekonani, czy nie popełnią błędu, dając nam to, czego chcieliśmy, skoro Kompania już urosła do rozmiarów, które stanowiły poważne obciążenie dla gospodarki Hsien. A także poważne zagrożenie, zakładając, że idea podboju jakimś sposobem zagnieździ się w naszych sercach. Jeśli o mnie chodzi, nie widziałem żadnego generał-gubernatora - czy choćby przymierza generał-gubernatorów - który miałby choć cień szansy, gdyby wpadł nam do głowy taki pomysł. Dla większości generał-gubernatorów również jest to całkowicie jasne.
      Cały czas rozpaczliwie pragną dostać w swe ręce Marichę Mantharę Dhumrakshę - czyli Władcę Cienia, którego my znaliśmy pod imieniem Długi Cień. Ich żądza zemsty graniczy z obsesją na tle rasowym. Jeśli chodzi o zbrodnie, jakich dopuścił się Długi Cień na ich przodkach, zachowują powściągliwość, jednak my dysponujemy własnymi źródłami w Khang Phi. Okrucieństwa Długiego Cienia były równie kapryśne jak niegodziwości Duszołap, jednak w skutkach znacznie bardziej przerażające dla ofiar. Konieczność postawienia Władcy Cienia przed trybunałem nadawała ton każdemu poczynaniu generał-gubernatorów, sądów Trybunału i sądów szlacheckich, a nawet znajdowała odbicie w duchowych tradycjach Hsien. Kwestia Marichy Manthary Dhumrakshy była jedyną, odnośnie której wszyscy się zgadzali. Ani razu też nie udało mi się wyczuć choćby śladu łotrowskiej chęci zdobycia kontroli nad Długim Cieniem w celu powiększenia własnego zakresu władzy.
      Śpioszka nie chciała, aby popędliwy, wulgarny, lecz wciąż wpływowy były Kapitan kręcił się dookoła, wygłaszając sarkastyczne uwagi, kiedy ona próbowała uzyskać ostatnią koncesję, której potrzebowała od Szeregu Dziewięciu. Była przekonana, że całe lata naszego przyzwoitego zachowania mogą stanowić języczek u wagi. A jeśli okaże się, że tak nie jest - no cóż, należała do tych strategów, którzy zawsze mają pod ręką zastępczą intrygę. Po prawdzie, to był z niej cudowny łotr tego rodzaju, dla którego oficjalna i oczywista intryga równie dobrze może stanowić wysiłek całkiem podrzędny, zamierzony zasadniczo jako zasłona dymna. Nasza Śpioszka była małą, wredną dziewczynką.
      Krainie Nieznanych Cieni brakuje wielkich czarowników. Maksymę Wszelkie Zło Umiera Tam Niekończącą Się Śmiercią należy rozumieć w ten sposób, że po ucieczce Władców Cienia jej mieszkańcy wymordowali wszystkich obdarzonych talentem. Jednak Hsien nie gardzi wiedzą ani jej nie odrzuca. Istnieje tu kilka wielkich monastyrów - z których Khang Phi jest największym - stawiających sobie za cel przechowywanie wiedzy. Mnisi nie dzielą jej na wiedzę dobrą i złą, powstrzymują się też od osądów moralnych. Wyznają pogląd, iż żadna wiedza nie jest zła, póki ktoś nie uczyni z niej złego użytku.
      Mimo iż wykuty został w celu kaleczenia ludzkiego ciała, miecz jest tylko bezwładnym kawałkiem metalu, póki ktoś nie zechce ująć go w dłoń i zadać ciosu. Albo się odeń powstrzyma.
      Istnieją rzecz jasna tysiące sofizmatów usprawiedliwiających odebranie jednostkom możliwości wolnego wyboru. Wszystkie one wyrastają z przesłanek aroganckich na skalę iście boską.
      To właśnie dzieje się z człowiekiem, kiedy się starzeje. Zaczyna myśleć. Co gorsza zaś, zaczyna informować każdego o tym, co wymyślił.
      Śpioszka bała się, żebym jednego z Dziewięciu nie poczęstował którąś z mych nieszczęsnych opinii, co mogłoby doprowadzić do tego, że zdjęte gniewem, obrażone stronnictwo porzuciłoby wszelkie zasady racjonalnego postępowania oraz świadomość własnego interesu i na zawsze pozbawiło nas wiedzy potrzebnej do zreperowania bramy cienia wiodącej do naszego świata. Zdecydowanie przecenia moją zdolność do drażnienia rozmówców.
      Przed wizytą panterołaka faktycznie mógłbym popełnić taki błąd. Otwarcie wygłosić swoją opinię w obecności członka Szeregu Dziewięciu, a byli przecież wśród nich najbardziej godni potępienia generałowie, jakich zdarzyło mi się w życiu spotkać. Wątpiłem, aby mając możliwość nieskrępowanego rządzenia, wielu z nich okazało się bardziej oświeconymi władcami niźli znienawidzeni przez nich Władcy Cienia.
      Ludzie są dziwni. Synowie Umarłych zaliczają się do najdziwniejszych.
      Nie mam zamiaru nikogo zdenerwować. Obiecałem sobie, że będę skwapliwie wspierał każdą linię polityczną, jaką wyznaczy Śpioszka. Chciałem już opuścić tę Krainę Nieznanych Cieni. Miałem parę rzeczy do zrobienia, zanim ostatecznie przekażę komuś te Kroniki. Rozwiązanie problemu Lisy Daele Bowalk było tylko jedną z nich. Pozostaje jeszcze przecież Wielki Generał, Mogaba, którego czarne imię zdrajcy plami historię Kompanii. Jest Narayan Singh. Dla Pani zaś liczą się przede wszystkim Narayan Singh i Duszołap. Dla nas obojga ważna jest sprawa naszego dziecka. Naszego paskudnego, złego dzieciaka.
      Zapytałem:
      -  Czy jest jeszcze coś oprócz Długiego Cienia, co moglibyśmy zaoferować Szeregowi Dziewięciu? Co sprawi, że rzecz wyda im się dostatecznie atrakcyjna, aby poszli za przykładem Khang Phi i Trybunału Wszystkich Pór Roku?
      Moja ukochana tylko wzruszyła ramionami.
      -  Nie potrafię sobie nawet wyobrazić nic takiego. - Uśmiechnęła się lekko. - Ale niewykluczone, że wkrótce to i tak nie będzie miało znaczenia.
      Nie wsłuchałem się z dostateczną uwagą w jej słowa. Czasami zdarza mi się puścić mimo uszu nowe prawdy. W tych dniach moją Kompanią dowodzą nieśmiałe dzieciaki i diaboliczne staruchy, nie zaś prostoduszne osiłki, jak ja sam oraz ludzie z mojej epoki.
      

11. Ostoja Kruków:
Sesja ćwiczeń

      Kiedy tylko doszedłem w miarę do siebie, poprosiłem Wujka Doja, aby pozwolił mi wznowić ćwiczenia szermiercze, które zarzuciłem wiele lat temu.
      -  Dlaczego właśnie teraz ci to przyszło do głowy? - padło pytanie. Czasami wydaje mi się, że jest jeszcze bardziej podejrzliwy w stosunku do mnie niż ja wobec niego.
      -  Ponieważ teraz mam czas. I odczuwam potrzebę. Jestem słaby jak szczeniak. Chcę odzyskać siły.
      -  Przepędziłeś mnie, kiedy ci to proponowałem.
      -  Wtedy nie miałem czasu. A ty zachowywałeś się obraźliwie.
      -  Ha. - Uśmiechnął się. - Chyba jesteś nazbyt uprzejmy.
      -  Masz rację. To przywilej książąt.
      -  Książę Ciemności, Kamienny Żołnierz. - Wiedział, że w ten sposób zalezie mi za skórę. - Niemniej książę ma szczęście. - Stary piernik obdarzył mnie pełnym wyższości uśmieszkiem. - Kilku innych również zwróciło się do mnie ostatnio z podobną prośbą, zapewne także w przewidywaniu trudów, które może nawet nie są już tak bardzo odległe.
      -  Dobrze. - Czy wiedział coś, o czym ja nie wiedziałem? Prawdopodobnie całkiem sporo tego było. - Gdzie i kiedy?
      Jego uśmiech stał się paskudny, obnażył kiepskie zęby. Co kazało mi się zastanowić, gdzie Śpioszka znajdzie kogoś na wakującą po Jednookim posadę dentysty. Staremu głupcowi nawet nie postało w głowie wzięcie ucznia.
      Kiedy okazało się: z pierwszym brzaskiem, gdzie zaś - niebrukowaną ulicą na tyłach maleńkiego domku Doja, który dzielił z wujem Tobo zwanym Thai Dei i kilkoma bezżennymi oficerami rodzimego pochodzenia. Moimi towarzyszami w nieszczęściu okazali się Wierzba Łabędź, bracia Loftus i Cletus, którzy wciąż pozostawali głównymi budowniczymi i inżynierami Kompanii, a także władcy Taglios na wygnaniu, książę Prahbrindrah Drah i jego siostra, księżniczka Radisha Drah. To nie były imiona, lecz tytuły. Nawet po dziesięcioleciach znajomości nie poznałem ich osobistych imion. A oni nie zdradzali najmniejszej ochoty do przejścia ze mną na ty.
      -  Gdzie jest twój kumpel, Klinga? - zapytałem Łabędzia. Przez jakiś czas Klinga był attache wojskowym Śpioszki przy Szeregu Dziewięciu, jednak słyszałem, że po śmierci Jednookiego został odwołany. Ale jakoś nigdzie nie mogłem go spotkać.
      -  Nasz Klinga ma zbyt dużo spraw na głowie, żeby przejmować się jeszcze jakimiś ćwiczeniami.
      Loftus i Cletus równocześnie zamruczeli coś pod nosem, ale nie wyjaśnili o co chodzi. Żadnego z nich ostatnimi czasy również jakoś szczególnie często nie widywałem. Przypuszczałem, że zapracowują się na śmierć, budując miasto od podstaw. Suvrin, który przybył akurat na czas, żeby usłyszeć, co mamrotali, żywo pokiwał głową.
      -  Ona ma zamiar orać nami, póki nie zostaną z nas tylko mokre plamy. - Nie jestem do końca pewien, co właściwie mam myśleć na temat Suvrina. Nie mam wszakże większych kłopotów z wyobrażeniem sobie, jak łazi dookoła, w nieskończoność powtarzając w myślach mantrę: Każdego dnia, w każdy możliwy sposób staram się być coraz lepszym żołnierzem.
      -  Cóż, nasz Klinga nigdy tak naprawdę nie miał wielkich ambicji - odparł Łabędź. - Wyjąwszy chwile, gdy można dać się we znaki kapłanom. - Najwyraźniej wiedział, o czym mówi, nawet jeśli dla mnie wcale to nie było oczywiste.
      Clete powiedział:
      -  Jeśli Shivetya karmi nas prawdziwym ścierwem, kiedy wrócimy do domu, będą tam na nas czekać zupełnie nowe plony do zżęcia.
      Prahbrindrah Drah i jego siostra przysunęli się bliżej, chciwi najświeższych wieści z domu. Śpioszka nie zadawała sobie trudu, żeby ich na bieżąco informować. Coś kiepsko było z jej dyplomatyczną żyłką. Lepiej będzie, jeśli jej przypomnę, że życzliwość tych dwojga będzie nam potrzebna już w chwili, gdy po raz pierwszy postawimy stopę na ziemi po drugiej stronie równiny.
      Żadne z tej dwójki nie było szczególnie przystojne. A nadto Radisha bardziej przypominała matkę księcia niźli jego siostrę. Jednak on spoczywał razem ze mną pod ziemią, podczas gdy ona gnała na grzbiecie tagliańskiego tygrysa, próbując nie dopuścić, by Duszołap wyrwała jej wodze z ręki. Tutaj starali się szczególnie nie rzucać w oczy, książę dlatego, że ongiś był naszym aktywnym przeciwnikiem w polu, księżniczka dlatego, że zwróciła się przeciwko nam w chwili, gdy zwycięstwo nad ostatnim z Władców Cienia mieliśmy już w ręku.
      Za to właśnie Śpioszka ją załatwiła.
      Technicznie rzecz biorąc, Radisha była naszym jeńcem. Śpioszka porwała ją. W scenariuszu naszego powrotu Śpioszka przewidziała dla niej i brata role marionetek Czarnej Kompanii. Nikt nie był temu przeciwny. Podejrzewałem wszak, że para książęca miała na ten temat inne zdanie.
      -  Rajadharma - powiedziałem, kłaniając się lekko. Nie potrafiłem się oprzeć pokusie przypomnienia im, że próba zdradzenia nas skończyła się niewywiązaniem z obowiązków wobec poddanych.
      -  Wyzwolicielu - Radisha odpowiedziała mi ukłonem. Przysiągłbym, że z każdym miesiącem ta kobieta stawała się coraz bardziej pospolita. - Tuszę, że rekonwalescencja przebiega pomyślnie.
      -  Mam talent do powrotów na scenę. Ale z pewnością nie skaczę już tak szybko i tak wysoko jak kiedyś. Przypuszczam, że to wiek daje się we znaki. - Na koniec skłamałem i dodałem jeszcze: - Ty również wyglądasz dobrze. Jak i twój brat. Cóż porabialiście? Nie widziałem was przez czas jakiś.
      Prahbrindrah Drah nie odpowiedział. Jego oblicze pozostawało nieodgadnione. Od dnia naszego wskrzeszenia był cichy i zamknięty w sobie. Swego czasu jednak stosunki między nami były niezłe. Ale ludzie się zmieniają. Żaden z nas nie pozostał tym samym mężczyzną, którym był w epoce wojen z Władcami Cienia.
       -  Kłamiesz jak brzuch węża - odparła Radisha. - Jestem stara, brzydka i nie potrafię przestać się za siebie wstydzić... Ale głosisz takie kłamstwa, których moje uszy z radością słuchają. Zapomnijmy jednak o rajadharmie. Tego rodzaju oskarżenia nic dla mnie nie znaczą. Przynajmniej z ust obcego. Wciąż sama siebie tym zadręczam. Dokładnie wiem, co zrobiłam. Ale w swoim czasie uważałam, że jest to jedyne wyjście. Protektorka manipulowała mną, odwołując się do mego poczucia rajadharmy. Kiedy tylko wrócimy, ujrzysz nas w zupełnie innym świetle.
      Rajadharma oznacza powinność rządzącego polegającą na służeniu rządzonym. Kiedy słowo to rzuca się w twarz władcy, zazwyczaj jest to poważne oskarżenie - zarzuca mu się niewywiązanie się ze zobowiązań.
      Radisha jest twardą, upartą kobietką. Na nieszczęście dla niej, jeśli zechce sprostać własnym oczekiwaniom względem siebie, będzie musiała poradzić sobie z twardą, upartą, szaloną i nieomal wszechpotężną czarownicą.
      Zerknąłem na jej brata. Wyraz twarzy księcia nie zmienił się, ale wyczułem, że we własnym mniemaniu znacznie lepiej zdaje sobie sprawę z czekających nas trudności niż siostra.
      Wujek Doj uderzył w coś ćwiczebnym mieczem. Głośny trzask uciął nasze pogaduszki.
      - Wasze kije, proszę. W mierzonym tempie zaczynamy Kada Żurawia. - Nie zatroszczył się, żeby wyjaśnić nowemu uczniowi, o co chodzi.
      Jakieś dwadzieścia lat temu przyglądałem się ćwiczeniom szermierczym Nyueng Bao i przez krótki czas nawet w nich uczestniczyłem. Murgen był wówczas Kronikarzem. Sprowadził do swego mieszkania Gotę, Doja oraz brata swej żony Sahry, Thai Deia. Doj spodziewał się więc, że coś tam zapamiętałem.
      Ale niemalże wszystko, co potrafiłem sobie przypomnieć o Kada Żurawia, to tyle, że składało się nań dwanaście najbardziej pierwotnych i najprostszych, wykonywanych w zwolnionym tempie figur, które obejmowały wszystkie sformalizowane kroki i uderzenia szkoły szermierki Doja. Stary kapłan prowadził ćwiczenia, stojąc przed nami odwrócony plecami. Choć był zdecydowanie z nas wszystkich najstarszy, poruszał się z precyzją i gracją, które graniczyły z pięknem. Jednak kiedy później na chwilę dołączyli do nas Thai Dei i To-bo, obaj przyćmili sprawność starego. Trudno było nie przystanąć i nie zagapić się na mistrzowskie wyczyny Tobo.
      Chłopak, nawet stojąc bez ruchu, sprawiał, że czułem się niezgrabny i nie na miejscu.
      Jemu wszystko przychodziło tak łatwo.
      Dysponował wszystkimi umiejętnościami i talentami, jakich tylko mógł potrzebować. Ewentualne niejasności dotyczyły tylko jego charakteru. Rzesza dobrych ludzi pracowała ciężko nad tym, aby wyrósł na prawego i przyzwoitego człowieka, którym zresztą zdawał się być. Jednak był niczym ostrze, które nie przeszło jeszcze próby ognia. Nikt nigdy nie szeptał mu do uszka o prawdziwych pokusach.
      Kompletnie zmyliłem krok, potknąłem się. Wujek Doj przyłożył mi przez pośladki swoim kijem tak energicznie, jakbym był najwyżej podrostkiem. Jego twarz pozostawała nieodgadniona, jednak podejrzewałem, że już od dłuższego czasu miał na to ochotę. Spróbowałem się skoncentrować.
      

12. Lśniący kamień:
Nieugięty strażnik

      Istota zasiadająca na wielkim drewnianym tronie w samym sercu fortecy położonej pośrodku kamiennej równiny była tworem sztucznym. Najprawdopodobniej stanowiła dzieło bogów, którzy toczyli tu swe wojny. A może wyszła spod ręki budowniczych, konstruktorów równiny - jeśli oni sami nie byli bogami. W tej kwestii opinie różniły się. Liczne opowieści przedstawiały odbiegające od siebie wersje. Sam demon Shivetya bynajmniej nie ma skłonności korzenia się w obliczu faktów, w najlepszym razie przekazuje je w sposób całkowicie niespójny. Najnowszemu kronikarzowi swego żywota przekazał kilka sprzecznych wersji prehistorycznych wydarzeń. Stary Baladitya porzucił już wszelką nadzieję dotarcia do niepodważalnej prawdy, a zamiast tego zajął się poszukiwaniem głębszych struktur znaczeniowych leżących u podstaw tego, co demon zdecydował się zdradzić. Baladitya zdawał sobie sprawę, że odległa przeszłość nie dość, iż stanowi teren całkowicie obcy, to na dodatek - jak zapisana historia - jest galerią luster, odbijających pragnienia ludzi kroczących w pochodzie teraźniejszości. Bezwzględne, nagie fakty służą zaspokojeniu głodu nielicznych tylko, odseparowanych od zbiorowości dusz. Symbole i wiara doskonale wystarczają pozostałym.
      Kariera Baladityi w Kompanii stanowi lustrzane odbicie jego wcześniejszego życia. Spisuje. Kiedy był kopistą w Królewskiej Bibliotece Taglios, spisywał. Teraz nominalnie jest jeńcem Czarnej Kompanii. Ale istnieją spore szansę, że zdążył już o tym zapomnieć. W rzeczywistości ma dzisiaj więcej swobody w realizowaniu własnych zainteresowań, niźli kiedykolwiek miał w bibliotece.
      Stary uczony żyje i pracuje u stóp demona. Miejsce to zapewne jest tak zbliżone do jego osobistej wersji raju, jak tylko mógłby sobie życzyć historyk Gunni. Oczywiście, jeśli historyk ten nie pozostaje zanadto związany religijną doktryną Gunni.
      Motywy Shivetyi stojące za odmową złożenia kategorycznej deklaracji mogą wynikać z gorzkiego rozczarowania sobie podobnymi. Wedle własnych słów, większość bogów spotykał twarzą w twarz. Jego wspomnienia na ich temat są jeszcze mniej pochlebne niźli te, które stanowią pożywkę dla przytłaczającej części mitologii Gunni, w której niewielu tylko bogom można przyznać chwalebną rolę wzorów do naśladowania. Bez wyjątku nieomal bóstwa Gunni są okrutne, samolubne i nie mają śladu niebiańskiego poczucia rajadharmy.
      W polu światła rzucanego przez lampę Baladityi pojawił się wysoki, czarny mężczyzna.
      -  Dowiedziałeś się dzisiaj czegoś ekscytującego, dziadku? - Wydatki kopisty na paliwo do lampy są legendarne. Ale nikt nie powie mu złego słowa.
      Stary człowiek nie odpowiedział. Był prawie całkowicie głuchy. Słabe ciało eksploatował niemal do granic wytrzymałości. Nawet Klinga nie upierał się już, by żądać odeń wykonywania przydzielonej mu części obozowych obowiązków.
      Klinga powtórzył swe pytanie, jednak nos kopisty nawet na cal nie uniósł się znad zapełnianej właśnie karty. Jego kaligrafia jest szybka i precyzyjna. Klinga nie potrafi odszyfrować skomplikowanego świętego alfabetu, wyjąwszy nieliczne litery, które dzieli z nieco prostszym pismem potocznym. Klinga spojrzał w oczy golema. Wydawały się wielkie niczym jaja roka. Przymiotnik ogniste również znakomicie do nich pasował. Nawet naiwny stary Baladitya nigdy nie zaproponował, by uwolnić demona z niewygodnej pozycji, usuwając sztylety przykuwające jego członki do tronu. Sam demon również nigdy nikogo do tego nie zachęcał. Wytrzymał tysiące lat. Miał cierpliwość kamienia.
      Klinga spróbował z innej strony.
      -  Przybył łącznik z Ostoi Kruków. - Wolał tubylczą nazwę bazy Kompanii. Brzmi znacznie bardziej dramatycznie niż Posterunek czy Przyczółek, a Klinga jest dramatycznym człowiekiem, znajdującym upodobanie w teatralnych gestach. - Kapitan donosi, że spodziewa się już wkrótce zdobyć potrzebną wiedzę o bramie cienia. Coś się niedługo wydarzy w Khang Phi. My tu mamy sobie żyły wypruwać, żeby jak najwięcej skarbów wydobyć na powierzchnię. A ty powinieneś powoli kończyć te badania. Ona wkrótce rusza. Kopista mruknął:
      -  Szybko się nudzi, sam wiesz.
      -  Co? - Klinga poczuł zaskoczenie, które po chwili przeszło w gniew. Stary nie słyszał ani słowa.
      -  Nasz gospodarz. - Stary nawet nie uniósł wzroku znad karty. Zbyt wiele czasu zabierała mu akomodacja oczu. - Łatwo się nudzi. - Baladityi w ogóle nie obchodziły plany Kompanii. Baladitya był w raju.
      -  Można by pomyśleć, że stanowiliśmy wydarzenie, które przyciągnie jego uwagę.
      -  Śmiertelnicy niepokoili go wcześniej już tysiące razy. On wciąż tu jest. Żadnego z tych ludzi natomiast już nie ma, oprócz tych, którzy zostali uwiecznieni w kamieniu. - Sama równina, choć starsza i znacznie bardziej jeszcze powolna niż Shivetya, mogła również dysponować własnym umysłem. Kamień pamięta. I kamień opłakuje. - Nawet ich imperia zostały już zapomniane. Jak wielkie są szansę, że tym razem będzie inaczej?
      Głos Baladityi był cokolwiek bezbarwny. Nic dziwnego, pomyślał Klinga, skoro przez cały czas spoglądał w przepaść czasu, którą stanowił umysł demona. I mówić tu teraz o marności i ściganiu wiatru!
      -  On nam pomaga. W mniejszym lub większym stopniu.
      -  Tylko dlatego, że wierzy, że jesteśmy ostatnimi jętkami, które przyszło mu oglądać. Wyjąwszy Dzieci Nocy, jeśli uda im się wskrzesić swoją Mroczną Matkę. Jest przekonany, że stanowimy jego ostatnią nadzieję na uwolnienie.
      -  I wszystko, co nam pozostało zrobić, aby uzyskać jego pomoc, to zarżnąć paskudną Boginię, a potem dać jego dupie odpocząć pośród długiej nocy. - Wzrok demona zdawał się przewiercać go na wylot. - Nic wielkiego. Kawałek ciasta, jak to Goblin zwykł mawiać. Chociaż w tym powiedzeniu nie ma nawet śladu literalnego sensu. - Klinga przytknął palce do czoła, salutując demonowi. Niedawny płomień w jego oczach zamienił się w ledwie tlący się żar.
      -  Zabijanie bogów. Ta robota powinna ci przypaść do gustu. Klinga nie miał do końca pewności, czy to Baladitya się odezwał, czy też demon wtargnął do jego umysłu. Nie podobały mu się wnioski płynące z takiej możliwości. Zbyt blisko było temu do echa myśli Śpioszki i powodów, dla których jego synekura w Khang Phi dobiegła końca, on zaś musiał rozpocząć tę operację na równinie, porzuciwszy bankiety i puchowe piernaty dla żelaznych racji i łoża z zimnego, milczącego kamienia, dzielonego tylko z nieszczęśliwymi, poszarpanymi snami, zwariowanym uczonym, przeróżnymi złodziejaszkami oraz szalonym demonem wielkim jak dom i niemal tak starym jak czas.
      Przez całe dorosłe życie Klingą powodowała nienawiść do religii. Szczególną pogardą zaś darzył jej dystrybutorów. Biorąc pod uwagę okoliczności i aktualne zajęcie, wydawało się to jak najbardziej wskazane, by powstrzymał się przed głośnym wyrażaniem swych opinii.
      Klinga przysiągłby, że widział, jak przez ulotny moment na ustach demona zaigrał uśmiech.
      Zdecydował się tego również nie komentować.
      Jest człowiekiem małomównym. Nie bardzo wierzy w pożytek płynący ze słów. Uważa, że golem podsłuchuje jego myśli. Chyba że do tego stopnia znudziła go efemeryczność otaczających istnień, iż już o nic nie dba.
      Znowu ten cień rozbawienia. Najwyraźniej spekulacje Klingi były nietrafne. Powinien to wiedzieć. Shivetyę interesuje każde tchnienie wydawane przez braci z Czarnej Kompanii. Shivetya konsekrował tych ludzi jako dawców własnej śmierci.
      -  Potrzebujesz czegoś? - zapytał Klinga starego, przelotnie dotykając dłonią jego ramienia. - Zanim zejdę na dół? - Kontakt cielesny między nimi jest całkowicie wymuszony. Jednak Baladitya zupełnie nie dba o sens takich gestów, szczerych czy sztucznych.
      Teraz ujął lewą dłonią trzymane wcześniej w prawej pióro, rozprostował palce.
      -  Sądzę, że powinienem coś zjeść. Nie pamiętam, kiedy ostatni raz wrzuciłem coś na ruszt.
      -  Zadbam, żeby ci coś przyniesiono. - Nie będzie to z pewnością nic innego jak przyprawiony ryż z manną golema. Jeśli Klinga czegokolwiek żałował w życiu, to faktu, że jego większą część przyszło mu spędzić w części świata, w której religia większości populacji nakazywała wegetariańską dietę, a reszta zadowalała się w najlepszym razie kurą lub rybą. Klinga w każdej chwili gotów byłby wgryźć się z dowolnego końca w upieczone na rożnie prosię i nie poprzestać, póki nie zakończy na drugim.
      Oddział Klingi - złodzieje, poszukiwacze ścieżek Kompanii - liczył dwudziestu sześciu najbardziej bystrych i godnych zaufania młodych żołnierzy jednostki, a wszyscy wywodzili się z Synów Umarłych. Musieli być równocześnie sprytni i godni zaufania, ponieważ Śpioszka zaplanowała dla nich eksplorację skarbów znajdujących się w jaskiniach pod równiną, a zajmować mógł się tym tylko ten, kto naprawdę rozumiał, iż równina nie wybaczy błędnego kroku. Shivetya ich również objął swoimi względami. Shivetya widzi wszystko i wie o wszystkim, co dzieje się w granicach jego świata. Shivetya jest duszą równiny. Nikt nie może wejść na nią i jej opuścić bez jego aprobaty albo przynajmniej przyzwolenia. A, co jest zupełnie nieprawdopodobne, gdyby Shivetya nie zareagował na niedozwoloną kradzież, złodziej i tak nie miałby dokąd uciec, wyjąwszy bramę cienia wychodzącą na Krainę Nieznanych Cieni. Była to jedyna brama cienia, którą można było kontrolować i która w miarę właściwie funkcjonowała. Była to jedyna brama, która nie niosła złodziejowi pewnej śmierci.
      Długo się idzie przez krąg otaczający tron. Podłoga jest wygładzona do połysku. Stanowi dokładne odzwierciedlenie w skali jeden do osiemdziesięciu równiny rozciągającej się na zewnątrz, wyjąwszy tylko kolumny pomników, które zostały dodane w późniejszych wiekach przez ludzi nie posiadających już nawet mitologicznych wspomnień po budowniczych. Setki roboczogodzin poszły na usunięcie zgromadzonych na jej powierzchni śmieci i kurzu, aby Shivetya wyraźniej mógł widzieć każdy detal swego królestwa. Tron Shivetyi wznosi się na podwyższeniu w kształcie koła, które stanowi z kolei osiemdziesięciokrotnie pomniejszoną replikę odwzorowania równiny.
      Kilka dziesiątek lat temu Duszołap majstrowała przy mechanizmie i wywołała trzęsienie ziemi, które zrujnowało fortecę i sprawiło, że w jej posadzce rozwarła się szeroka szczelina. Na terytoriach rozciągających się poza równiną katastrofa zrównała z ziemią miasta i zgładziła tysiące mieszkańców. Dzisiaj jedyną pamiątką po niegdysiejszej szczelinie w powierzchni równiny, szczelinie szerokiej na kilkanaście jardów i głębokiej na tysiąc stóp, jest czerwona pręga wijąca się obok tronu. I ona z każdym dniem się kurczy. Podobnie jak Shivetya, mechanizm kierujący równiną posiada zdolności samo-regeneracji.
      Wielki, okrągły model doliny wznosi się pół jarda ponad resztą posadzki, która znajduje się na poziomie powierzchni samej równiny.
      Klinga zeskoczył z krawędzi wielkiego koła. Ruszył w kierunku dziury w posadzce, wejścia na schody wiodące w dół. Ciągnęły się całymi milami, przez jaskinie zarówno naturalne, jak i wykute ludzką ręką. Na najgłębszym poziomie spoczywała we śnie Bogini Kina, cierpliwie oczekując Roku Czaszek i początku Cyklu Khadi, który oznaczać będzie zagładę świata. Zraniona Bogini Kina.
      Pod najbliższą ścianą zakłębiły się cienie. Klinga zamarł. Kto to? Niemożliwe, żeby to byli jego ludzie. A może jednak co, nie kto?
      Klingę przeszył strach. Poruszające się cienie często stanowiły zwiastun okrutnej, rozwrzeszczanej śmierci. Jak te stwory znalazły drogę do fortecy? Ich bezlitosne uczty cechowała groza, której więcej już nie chciał być świadkiem. A w szczególności nie miał ochoty stać się głównym daniem na jednej z nich.
      - To Nef - słowa same wyrwały się z jego ust na widok trzech humanoidalnych postaci majaczących w mroku. Rozpoznał ich, mimo że nigdy wcześniej ich nie widział. Podobnie jak większości pozostałych, jeśli nie liczyć snów. Czy może raczej koszmarów. Nef byli nieprawdopodobnie brzydcy. Niewykluczone wszak, że mieli na twarzach maski. Kilka dostępnych opisów zasadniczo nie zgadzało się z sobą, wyjąwszy brzydotę. Przepowiedział sobie imiona: - Washane. Washene. Washone. - Imiona, które Shivetya podał Śpioszce wiele lat temu. O co im mogło chodzić? Czy w ogóle o cokolwiek im chodziło? - Jak się tutaj dostaliście? - Od tej odpowiedzi mogło zależeć wszystko. Zabójcze cienie mogły przecież skorzystać z tego samego przejścia.
      Jak to mieli w zwyczaju, Nef próbowali coś przekazać. W przeszłości ich wysiłki nieodmiennie spełzały na niczym. Ale tym razem ich apel wydawał się oczywisty. Nie chcieli, aby Klinga schodził po tych schodach.
      Śpioszka i Mistrz Santaraksita, a także pozostali, którzy weszli w kontakt z Shivetyą, uważali, że Nef są wirtualnymi kopiami budowniczych równiny. Shivetya powołał ich do istnienia, ponieważ tęsknił za obecnością kogoś, kto przynajmniej trochę przypominałby tych, których zręczność stworzyła wielką maszynę i dzięki niej otworzyła ścieżki między światami; ponieważ był samotny.
      Shivetya stracił wolę życia. Jeśli odejdzie, cokolwiek stworzył zniknie wraz z nim. Nef jednak najwyraźniej wcale nie byli gotowi do odejścia w zapomnienie, mimo niekończącej się grozy i umęczenia, jakie niósł żywot na równinie.
      Klinga rozłożył dłonie gestem znamionującym bezradność.
      - Wy, chłopcy, powinniście nieco odkurzyć swe zdolności komunikacyjne. - Żaden z Nef nie wydał nawet dźwięku, jednak ich irytacja zdawała się być nieomal namacalna. Jak zawsze zresztą, od czasu, gdy ktoś wyśnił ich po raz pierwszy.
      Klinga wbił w nich spojrzenie. Próbował zrozumieć. Zastanawiał się nad złośliwością losu, która towarzyszyła przygodom Czarnej Kompanii na lśniącej równinie. Sam był ateistą. Jednak u celu podróży czekał nań pełny ekosystem bytów nadprzyrodzonych. A Tobo i Śpio-szka, których pod każdym innym względem uważał za wiarygodnych świadków; twierdzili, że na własne oczy widzieli ponurą Boginię Kinę, która zgodnie z mitem spoczywała uwięziona tysiąc stóp pod jego nogami.
      Śpioszka oczywiście zgotowała sobie kryzys wiary. Ortodoksyjna monoteistka Yehdna, nigdy, przenigdy nie natknęła się na żadne ziemskie świadectwa przemawiające na korzyść jej religii. I choć dalej dowody empiryczne pozostają poniekąd niebezpośrednie, religia Gunni tylko ugina się i trzeszczy pod ciężarem wiedzy, którą dobyliśmy spod ziemi. Gunni są politeistami, nawykłymi do tego, że ich bogowie przyjmują niezliczone aspekty i awatary, kształty oraz przebrania. Wystarczy wspomnieć, że w niektórych mitach bogowie ci mordują się wzajem i przyprawiają sobie rogi. Gunni dzięki temu potrafią patrzeć z różnych perspektyw na każde odkrycie - jak to uczynił Mistrz Santaraksita - i nie mają kłopotu z uznaniem, że każda nowa wiedza to po prostu ta sama stara boska prawda.
      Bóg jest bogiem niezależnie od tego, jakie nadajecie mu imiona. Klinga widział takie inskrypcje na kamiennych płytach ścian rozlicznych budowli Khang Phi.
      Za każdym razem, gdy ktokolwiek znajdzie się z dala od Shivetyi, ciągnie się za nim kula ziemistobrązowej poświaty. Jej aureola błąka się nad jednym lub drugim ramieniem. Kula nie rzuca zbyt wiele światła, jednak w ciemnościach absolutnych nawet tego wystarczy. Stanowi to dzieło golema. Shivetya dysponuje mocami, o których dawno już zapomniał, jak ich używać. Sam mógłby być uważany za pomniejszego boga, gdyby nie trwał przybity do tego starożytnego tronu.
      Klinga pokonał niemalże tysiąc stóp w dół, zanim napotkał kogoś zmierzającego w przeciwną stronę. Żołnierz niósł ciężki plecak.
      -  Sierżancie Vanh.
      Tamten mruknął coś niewyraźnie. Już ledwie dyszał. Nikt nie był w stanie odbyć więcej niż jedną taką podróż w ciągu dnia. Klinga przekazał Vanhowi złe wieści, ponieważ przez dłuższy czas mógł się na niego nie natknąć.
      -  Przyszła wiadomość od Kapitan. Musimy się pospieszyć. Ona jest już gotowa ruszać.
      Vanh wymruczał po nosem wszystkie te rzeczy, jakie zazwyczaj żołnierze mają do powiedzenia w takich okolicznościach. Nawet na moment nie przerwał wspinaczki. Klinga zastanawiał się, jak też Śpioszka chce przewieźć góry skarbów, które zgromadzili w fortecy. Z pewnością było tego dosyć na sfinansowanie całkiem niezłej wojny.
      Zanim przeszedł następne tysiąc stopni w dół, zdążył kilkukrotnie powtórzyć wiadomość. Klatkę schodową opuścił w miejscu nazywanym przez wszystkich Grotą Starożytnych, przez wzgląd na ciała starców w niej pomieszczone. Klinga zawsze robił sobie tam postój, żeby odwiedzić swego przyjaciela Cordy'ego Mathera. Był to rytuał wyrażający szacunek dla tych, którzy odeszli. Cordy nie żył. Mimo iż większość pozostałych w jaskini wciąż nie umarła, trwali tylko pochwyceni zaklęciem stazy. Jakimś sposobem podczas długiego uwięzienia Mather zrzucił z siebie pętające go zaklęcia. Ale to małe zwycięstwo kosztowało go życie. Nie był w stanie znaleźć drogi wyjścia.
      Obecność starców w jaskini stanowiła tajemnicę zarówno dla Klingi, jak i dla Kompanii. Jedynie Shivetya wiedział, kim byli oraz dlaczego ich pogrzebano. Z pewnością musieli zdenerwować kogoś, kto dysponował odpowiednią władzą. Kilka ciał należało do braci z Kompanii. Pozostałe należały do uwięzionych sprzed czasu, gdy Duszołap pogrzebała Kompanię. Śmierć upomniała się o nich najwyraźniej w wyniku tego, że Cordy Mather spróbował ich obudzić. Dotknięcie Uwięzionego bez zastosowania czarodziejskich środków ostrożności sprowadzało nań śmierć.
      Klinga zwalczał przemożną ochotę kopnięcia czarownika Długiego Cienia. W Krainie Nieznanych Cieni ten szaleniec był zakładnikiem o nieocenionej wręcz wartości. Dzięki niemu Kompania urosła w siłę i zdobyła bogactwa. A czasom prosperity najwyraźniej nie było końca.
      - Jak się czujesz, Władco Cienia? Wygląda na to, że jeszcze przez jakiś czas tu pozostaniesz. - Klinga zakładał, że czarownik nie może go słyszeć. Nie pamiętał, aby on sam, będąc pod władzą zaklęcia, cokolwiek słyszał. Nie potrafił sobie nawet przypomnieć, czy zachował choć iskierkę świadomości, aczkolwiek Murgen twierdził, że bywały chwile, gdy wyglądało na to, że Uwięzieni zdają sobie sprawę ze swego położenia. - Jak dotąd licytacja ceny za twoją głowę nie osiągnęła jeszcze odpowiednio wysokiego pułapu. Wzdragam się to przyznać, ale naprawdę jesteś popularnym facetem. W szczególny sposób. - Jako że nie był człowiekiem ani szczególnie szczodrym, ani skłonnym do wybaczania lub bodaj empatii, stał z dłońmi wspartymi na biodrach, wpatrując się zimno w Długiego Cienia. Czarownik przywodził na myśl szkielet, ledwie okryty chorobliwą skórą. Jego twarz zamarła w grymasie krzyku. Klinga powiedział mu na koniec: - Wciąż powiadają: Wszelkie Zło Umiera Tam Niekończącą Się Śmiercią. Zwłaszcza kiedy myślą o tobie.
      Niedaleko Długiego Cienia znajduje się stanowisko kolejnego wroga Kompanii, szalonego czarownika Wyjca. Pokusa, jaką on nastręcza, jest znacznie większa. Klinga nie dostrzega żadnego sensu w utrzymywaniu Wyjca przy życiu. Ten mały gówniarz ma za sobą historię zdrad sięgającą daleko, daleko w przeszłość oraz charakter, którego najpewniej nawet na jotę nie zmieni niewola. Wcześniej już przeżył podobne Uwięzienie. Tamto trwało całe wieki.
      Byłoby lepiej, żeby Tobo nic nie wziął z Wyjca. A wykształcenie Tobo stanowiło jedyny znany Klindze powód, dla którego utrzymywano ten mały worek łachów przy życiu.
      Klinga stał dłuższą chwilę nad ciałem Mathera. Przez długie lata Cordy był jego przyjacielem. Klinga zawdzięczał mu życie. Bardzo żałował, że spotkał go taki los. Cordy chciał żyć. W przeciwieństwie do niego, Klingi, który myślał o samym sobie, że trwa tylko siłą bezwładu.
      Klinga schodził wciąż głębiej w trzewia ziemi, mijając jaskinie skarbów, które zostały splądrowane, aby opłacić powrót Kompanii do domu; powrót zamierzony jako spektakularna operacja, którą będą pamiętać przyszłe pokolenia.
      Klinga nie jest człowiekiem, który łatwo ulega atmosferze emocjonalnych przeczuć albo napadom strachu. Miał dostatecznie chłodną głowę, by przeżyć całe lata jako agent Kompanii w obozie Długiego Cienia. Ale w miarę jak schodził w głąb ziemi, czuł coraz silniejsze nerwowe dreszcze, pocił się. Wolniej stawiał kolejne kroki. Minął ostatnią zbadaną jaskinię. Pod nią nie mógł spodziewać się już niczego i nikogo, prócz ostatecznego wroga - Matki Nocy we własnej osobie. Wroga, który być może wciąż będzie trwał, nawet wtedy gdy wszyscy pozostali, pomniejsi adwersarze zostaną pokonani i zgładzeni.
      Dla Kiny Czarna Kompania jest niczym uprzykrzone brzęczenie komara, który zdołał uszczknąć kropelkę lub dwie krwi i któremu nie starczyło zdrowego rozsądku, by zaraz wynieść się w diabły.
      Jeszcze bardziej zwolnił. Wędrująca wraz z nim poświata słabła. Niedawno jeszcze był w stanie dostrzec w miarę wyraźnie dwadzieścia stopni przed sobą, teraz było to tylko dziesięć, a cztery najbardziej odległe zdawała się skrywać tężejąca zasłona czarnej mgły. Zalegająca ciemność zdawała się nieomal żywa. Sprawiała wrażenie, jakby coś na nią napierało, tak jak woda zdaje się coraz bardziej cisnąć, gdy schodzi się głębiej pod jej powierzchnię.
      Klinga poczuł, że ma kłopoty z nabraniem powietrza w płuca. Zmusił się do zaczerpnięcia kilku oddechów, głębokich i urywanych, potem poszedł dalej, wbrew podszeptom instynktu. Kilka stopni niżej z mgły wyłoniło się srebrne naczynie. Wysokie może na stopę - prosty pucharek ze szlachetnego metalu. Klinga sam go tam umieścił. Wyznaczał najniższy stopień, na który zdołał dotąd zejść.
      Teraz każdy krok w dół był niczym przedzieranie się przez płynną smołę. Z każdym ciemność napierała coraz mocniej. Światło nad głową było już zbyt słabe, by oświetlić choć jeden stopień za kielichem.
      Klinga często podejmował ten wysiłek. Ćwiczył w ten sposób wolę i odwagę. Każde zejście, podczas którego zdołał dotrzeć do kielicha, zawdzięczał głównie złości na to, że nie może posunąć się dalej.
      Tym razem spróbował czegoś innego. Cisnął przed siebie garść monet wyszabrowanych z którejś jaskini skarbów. Wymachowi zabrakło energii, jednak siła ciężkości nadal tu obowiązywała, ciemność nie tłumiła również dźwięków. Monety zadźwięczały, spadając po stopniach klatki schodowej. Jednak dzwonienie metalu jakoś zbyt szybko ucichło. Przez chwilę monety wydawały taki odgłos, jakby toczyły się po równej posadzce. Potem zapanowała cisza. I wtedy cichy głosik zawołał z bardzo daleka: - Pomocy!
      

13. Kraina Nieznanych Cieni: 
Podróż przez Hsien

      Geografia fizyczna Krainy Nieznanych Cieni niezbyt odbiega od tej właściwej naszemu światu. Zasadnicze różnice są dziełem człowieka.
      Wszelako moralne i kulturowe topografie są całkowicie odmienne. Nawet Nyueng Bao wciąż mają kłopoty z adaptacją - choć przecież ich i Synów Umarłych łączą wspólni przodkowie. Jednak Nyueng Bao uciekli przed Marichą Mantharą Dhumrakshą i jego pobratymcami całe wieki temu, a potem stali się kulturową wyspą omywaną obcym morzem.
      Właściwe Hsien rozciąga się mniej więcej na tym samym obszarze, który w rodzimym świecie nosiło nazwę Ziem Cienia w czasach, gdy wszystko układało się pomyślnie dla Władców Cienia. Najdalsze krańce Hsien, których żaden z nas dotąd nie odwiedził, są znacznie gęściej zaludnione niźli nasza prowincja. W dawnych czasach każde tutejsze miasteczko szczyciło się tym, że stanowi centrum oporu przeciwko panowaniu Władców Cienia. Niewiele z tych grup partyzanckich komunikowało się ze sobą ze względu na restrykcje dotyczące przemieszczania się wprowadzone przez rasę panującą. A jednak, gdy godzina powstania wybiła, okazało się, że lokalnych dowódców czempionów było dość, aby zapewnić mu powodzenie.
      Po ucieczce ostatniego Władcy Cienia powstała próżnia władzy. Wodzowie ruchu oporu sami siebie namaścili na jej sukcesorów. W Hsien rządzą zaś obecnie ich spadkobiercy, rozliczni, wadzący się wciąż między sobą generał-gubernatorowie, z których niewielu tylko udaje się osiągnąć poważniejszą siłę. Każdego, kto obrasta w widoczną potęgę, sąsiedzi rozszarpują na strzępy.
      Szereg Dziewięciu stanowi anonimowe, swobodne zgromadzenie senioratu generał-gubernatorów, rzekomo wywodzących się z każdej z dziewięciu prowincji Hsien. Nie jest to prawdą i nigdy nie było - chociaż niewielu spoza Dziewięciu się w tym orientuje. Jest to po prostu kolejna fikcja, pozwalająca utrzymać przy życiu aktualny chaotyczny ustrój.
      Szereg Dziewięciu powszechnie postrzegany jest jako klika anonimowych władców sprawujących pełną kontrolę. Z pewnością jego członkowie byliby urzeczeni, gdyby tak właśnie było, w rzeczywistości jednak mają stosunkowo niewielkie możliwości. Istniejący status quo pozostawia im do dyspozycji nieliczne instrumenty narzucania swej woli. Każdy poważniejszy wysiłek w celu wymuszenia posłuszeństwa równałby się zdradzeniu ich tożsamości. Dlatego też zazwyczaj wydają kolejne bulle, udając, iż przemawiają w imieniu całego Hsien. Czasami ludzie słuchają. A czasami nadstawiają ucha na słowa mnichów z Khang Phi. Albo orzeczenia Trybunału Wszystkich Pór Roku. Tak więc każde z tych ciał musi na własną rękę starać się o łaski ludu.
      Czarna Kompania wzbudza obawy głównie dlatego, że jest dżokerem w talii generał-gubernatorów. Nie ma żadnych lokalnych zobowiązań. Może skierować się przeciw dowolnej stronie, kierowana własnymi, obcymi motywacjami. Co gorsza, otacza ją sława jej potężnych czarodzieji, wspomaganych przez wyszkolonych żołnierzy, którymi dowodzą kompetentni dowódcy i sierżanci, z których żadnego nie sposób nawet posądzać o słabości wynikające z nadmiaru empatii lub współczucia.
      Tę popularność Kompania zawdzięcza głównie temu, że w jej gestii pozostaje doprowadzenie ostatniego z Władców Cienia przed trybunał Hsien. Chłopi natomiast lubią nas, ponieważ w obecności nieprzewidywalnego potwora, przyczajonego i szybko rosnącego na południu, nerwowi generał-gubernatorowie ukrócili znacznie swe wzajemne sprzeczki.
      Jednak z pewnością cała szlachta i wszyscy przywódcy Hsien woleliby, żeby Kompania odeszła. Nasza obecność stanowi zbyt wielkie zaburzenie istniejącego od zawsze stanu rzeczy.
      Włączyłem się w poczet delegacji wyruszającej do Khang Phi, mimo iż ma rekonwalescencja jeszcze nie dobiegła końca. Zresztą nigdy już nie odzyskam całkowicie dawnej formy. Na prawe oko nie widzę najlepiej. Dorobiłem się naprawdę paskudnie wyglądających blizn po poparzeniach. Nigdy też nie będę w pełni władał palcami prawej dłoni. Jednak byłem przekonany, że mogę się przydać podczas negocjacji dotyczących tajemnicy bramy cienia.
      Tylko Sahra miała na ten temat podobne zdanie. Ale Sahra jest naszym ministrem spraw zagranicznych. Tylko jej nie brakuje cierpliwości i taktu, aby radzić sobie z tak kłótliwym ciałem jak Szereg Dziewięciu - którego zresztą niechętne nastawienie wobec nas po części bierze się właśnie stąd, że nasze kobiety nie ograniczają się do gotowania i wylegiwania do góry brzuchem.
      Oczywiście, jeśli wziąć pod uwagę Panią, Śpioszkę, Sahrę oraz Radishę, podejrzewam, że jedynie Sahra potrafi zagotować wodę, nie przypalając jej. Zresztą niewykluczone, że i ona już zapomniała, jak to się robi.
      Maszerująca Kompania, zmierzająca ku intelektualnemu centrum Hsien, stanowiła widok dostatecznie groźny, by ustępować jej z drogi, przynajmniej tak należało wnosić z reakcji spotykanych chłopów. I to niezależnie od faktu, że nasz oddział włącznie ze strażą liczył tylko dwadzieścia jeden osób. Jeśli o ludziach mowa.
      Widmowi przyjaciele Tobo otaczali nas taką chmarą, że niemożliwe było, aby przez cały czas pozostawali niewidzialni. Stare lęki i przesądy wybuchały wśród ludzi mieszkających na trasie naszego przejazdu; skrzydlaty strach gnał szybciej niż my byliśmy w stanie podróżować. Ludzie pierzchali na nasz widok, mimo iż nocni kumple Tobo zachowywali się grzecznie. Przesądy całkowicie przeważyły jakiekolwiek praktyczne względy.
      Gdybyśmy podróżowali liczniejszą gromadą, nie przepuszczono by nas przez bramy Khang Phi. Jednak nawet w obecnej sytuacji na rzekomych intelektualistów padł strach tak blady, że można by nim sobie przyświecać w nocy.
      Już dawno temu Sahra musiała przystać na warunek, zgodnie z którym ani Pani, ani Jednooki, ani Tobo nigdy nie mieli przekroczyć progu Repozytorium Wiedzy. Na samą myśl o czarownikach mnichów ogarniała panika. Jak dotąd planom Śpioszki tylko służyło respektowanie ich życzeń, toteż żadne z tych trojga nie wchodziło w skład oddziału, który przybył pod Niską Bramę Khang Phi.
      Wśród podróżnych znajdowała się jednak obca młoda kobieta. Posługiwała się imieniem Shikhandini, w skrócie Shiki. Bez najmniejszego trudu mogła wzniecić ogień w sercu każdego mężczyzny, który by nie wiedział, że ma do czynienia z Tobo w przebraniu. Nikt niej zatroszczył się, by mi wyjaśnić, o co chodzi, jednak Sahra najwyraźniej knuła jakąś intrygę. Tobo był, rzecz jasna, asem, którego pragnęła zachować w rękawie. Co więcej, podejrzewała kilku spośród Dziewięciu o to, że w ich sercach kiełkują niegodziwe ambicje, które wkrótce miały wydać owoce.
      Co? Mężczyźni będą u władzy pobłażali sobie w tajemnych knowaniach? Nie! To nie wydaje się możliwe.
      Khang Phi stanowi ośrodek nauki i duchowości. Jest skarbnicą wiedzy i mądrości. Istnieje od czasów pradawnych. Przetrwało Władców Cienia. Wśród Synów Umarłych cieszy się niekwestionowanym szacunkiem, jak Kraina Nieznanych Cieni długa i szeroka. Stanowi obszar objęty immunitetem, na którym nie obowiązują lenne prawa żadnego z generał-gubernatorów. Podróżni kierujący się do Khang Phi albo wracający zeń teoretycznie są również nietykalni. Teoria i praktyka czasami pozostają jednak rażąco rozbieżne. Nigdy więc nie pozwalaliśmy Sahrze podróżować bez przedsięwzięcia oczywistych środków ostrożności.
      Khang Phi zbudowano na zboczu góry. Miasto wznosi się w niebo tysiącem stóp bieli, kłującej brzuchy wiecznych chmur; szczytów najwyższych budowli nie sposób dojrzeć z samego dołu.
      W odpowiednim miejscu naszego świata całkowicie nagie zbocze majaczy nad południowym wejściem na jedyną dobrą przełęcz wiodącą przez góry znane jako Dandha Presh.
      Życie strawiłem na wojaczce - teraz zacząłem się zastanawiać, czy miejsce to nie rozpoczęło swego istnienia jako forteca. Górowało nad krańcem przełęczy. Niezbędne byłyby jednak pola zdolne wyżywić ewentualną populację. Ale proszę, oto i one - wczepione w zbocza górskie tarasami przypominającymi schody wzniesione przez pijanego giganta. Już najdawniejsi przodkowie obecnych mieszkańców znosili ziemię z odległości wielu lig, po jednym koszu, pokolenie za pokoleniem. Bez wątpienia i dziś ta praca nie ustała.
      Mistrz Santaraksita, Murgen i Thai Dei wyszli nam na spotkanie przed ozdobnie rzeźbiony portal Niskiej Bramy. Od dawna już żadnego z nich nie widziałem, chociaż Murgen i Thai Dei uczestniczyli w uroczystościach pogrzebowych Jednookiego oraz Goty. Mnie nie było to dane, bowiem leżałem wówczas bez przytomności. Stary, gruby Mistrz Santaraksita nigdzie się nie ruszał. Ten wiekowy uczony był zadowolony, mogąc dożyć swych dni w Khang Phi. Udawał agenta Kompanii. Tutaj natrafił wreszcie na sobie podobnych. Tutaj czekały go tysiące wyzwań intelektualnych. Spotykał ludzi równie chętnych, by uczyć się od niego, jak on chętnie uczył się od nich. Był człowiekiem, który dotarł do domu. Śpioszkę powitał z otwartymi ramionami.
      -  Dorabee! Nareszcie! - Upierał się przy mówieniu do niej Dorabee, ponieważ takie imię nosiła, gdy spotkał ją po raz pierwszy. - Skoro już tu jesteś, musisz pozwolić im się oprowadzić po głównej bibliotece! Te żałosne parę książek na krzyż, którymi opiekowaliśmy się w Taglios, wygląda przy niej jak tobołek żebraka. - Przyjrzał się pozostałym. I opuściła go wesołość. Śpioszka przyprowadziła ze sobą naprawdę paskudnych chłopców. Takich, po których mógł się spodziewać, że zimną nocą bez zmrużenia oka użyją książek na podpałkę. Facetów takich jak ja, z bliznami, brakującymi palcami, brakami w uzębieniu, o skórze, której barwy najchętniej nigdy nie oglądałby już w Krainie Nieznanych Cieni.
      Śpioszka poinformowała go:
      -  Nie przyjechałam tutaj na wakacje wśród regałów, Sri. Mam zamiar w taki czy inny sposób zdobyć wiedzę na temat bramy cienia. Wieści, jakie otrzymuję z tamtej strony, nie napawają optymizmem. Muszę wprowadzić Kompanię do gry, nim będzie za późno.
      Santaraksita skinął głową i rozejrzał się dookoła, szukając ewentualnych ciekawskich uszu, zamrugał oczami i znowu skinął głową.
      Wierzba Łabędź odrzucił głowę do tyłu, spojrzał w górę, po czym zapytał, zwracając się do mnie:
      -  Myślisz, że dasz radę wejść?
      -  Daj mi kilka dni. - Tak naprawdę to jestem teraz w lepszej kondycji niż tamtej fatalnej nocy. Schudłem nieco i wyrobiłem sobie muskuły. Jednak wciąż łatwo tracę oddech.
      Łabędź odrzekł:
      -  Kłam sobie, jeśli chcesz, starcze. - Zsiadł z konia, podał wodze jednemu z młodzieńców, którzy pojawili się dookoła. Wszystko to byli chłopcy między ósmym a dwunastym rokiem życia, cisi, jakby przecięto im struny głosowe. Nosili identyczne bladobrązowe szaty. Rodzice, niezdolni ich wykarmić, ofiarowali dzieci w niemowlęctwie świątyni. Ci, których do nas dopuszczono, mieli już za sobą pewien etap mnisiej drogi. Nikomu młodszemu nie wolno było się nawet do nas zbliżyć.
      Łabędź podniósł kamień o średnicy może dwu cali.
      -  Kiedy dojdziemy wreszcie na szczyt, mam zamiar rzucić go w dół. Chcę zobaczyć, jak spada.
      Po części Łabędź nigdy nie dorósł. Wciąż puszczał kaczki po powierzchni stawów i jezior. W drodze do Khang Phi próbował mnie nauczyć tej sztuki. Jednak moja dłoń i palce nie potrafią już dostosować się do kształtu odpowiednio płaskiego kamienia. Wielu rzeczy już nie potrafię nimi zrobić. Właściwe uchwycenie pióra podczas pisania stanowi wyzwanie.
      Tęsknię za Jednookim.
      -  Tylko nie walnij w łeb jakiegoś generał-gubernatora. Większość i tak nas już nie lubi.
      Bali się nas. I nie potrafili znaleźć skutecznego sposobu, by nami manipulować. Dostarczali nam zapasy i pozwalali zaciągać rekruta, ponieważ mieli nadzieję, że w końcu odejdziemy. Zostawiając im Długiego Cienia. Nie poinformowaliśmy ich, że w kampanii po drugiej stronie równiny nie będzie nam potrzebne lokalne zaplecze finansowe.
      Po czterystu latach zmieniło się to w aksjomat: wszystkich z zewnątrz należy utrzymywać w stanie lekkiego zdenerwowania. I pod żadnym pozorem nie mówić im nic, czego wiedzieć nie muszą.
      Długi Cień. Maricha Manthara Dhumraksha. Posługiwał się również kilkoma innymi imionami. Z żadnym nie była związana dobra sława. Póki byliśmy zdolni dostarczyć go w łańcuchach, generał-gubernatorowie zniosą z naszej strony prawie wszystko. Dwadzieścia pokoleń ich przodków wołało o pomstę.
      Podejrzewałem, że przypisywane Długiemu Cieniowi okropności rosły w miarę, jak opowieści o nich przechodziły z ust do ust, czyniąc tym samym gigantów z bohaterów, którzy go pokonali.
      Chociaż są żołnierzami, generał-gubernatorowie nie rozumieją nas. Nie udało im się w pełni pojąć faktu, że sami są żołnierzami innego chowu, skrojonymi na miarę mniejszego przeznaczenia.
      

14. Kraina Nieznanych Cieni:
Khang Phi

      Łabędź i ja staliśmy obok siebie, wyglądając przez okno przedsionka sali konferencyjnej, w której miały się odbywać negocjacje z Szeregiem Dziewięciu. Nareszcie. Jakiś czas zajęło jego członkom niepostrzeżone przedostanie się do Khang Phi, a potem zmiana masek, aby ich tożsamość pozostała nieznana. Pod stopami nie widzieliśmy nic prócz mgły. Łabędź postanowił nie marnować swego kamienia. Powiedziałem:
      -  Sądziłem, że odzyskałem już formę. Myliłem się. Boli mnie całe ciało.
      Łabędź odrzekł:
      -  Powiadają, że są ludzie, którzy potrafią przeżyć tu całe życie, nie ruszając się więcej niż o piętro lub dwa, gdy już skończą nowicjat i otrzymają zadania.
      -  Ludzie, którzy przywracają konieczną równowagę w świecie - skomentowałem. Łabędź nie miał za sobą równie długich wędrówek jak ja, ale przy zmianie światów kilka tysięcy mil w tę czy tamtą stronę nie czyni różnicy. Próbowałem dojrzeć kamieniste tereny, które pokonaliśmy w drodze do Khang Phi, ale kiedy patrzyłem w dół, mgła zdawała się być jeszcze bardziej nieprzenikniona.
      -  Zastanawiasz się nad najszybszym sposobem dostania się na dół? - zapytał Łabędź.
      -  Nie. Myślę tylko, że taka izolacja może narzucać bardzo ograniczony światopogląd. - Nie wspominając już o ewentualnym wpływie braku kobiet w Khang Phi. Te nieliczne, które można tu spotkać, są przestrzegającymi celibatu zakonnicami, opiekującymi się ofiarowanymi świątyni niemowlętami, i są albo bardzo stare, albo bardzo chore. Reszta populacji składa się z mnichów, którzy co do jednego zostali w dzieciństwie oddani klasztorowi i którzy również przestrzegają ślubów czystości. Najbardziej fanatyczni z braci dokonują na sobie aktów, które w sposób fizyczny uniemożliwiają ulegnięcie pokusie, co przejmuje dreszczem moich towarzyszy i każe im widzieć w tamtych stwory jeszcze bardziej dziwaczne niźli widmowi przyjaciele Tobo. Żaden z żołnierzy nie przepada za myślą o stracie swego najlepszego przyjaciela i ulubionej zabawki.
      -  Ograniczony światopogląd może w takim samym stopniu stanowić o słabości, jak i o sile, Wyzwolicielu - odezwał się czyjś głosik za naszymi plecami. Odwróciliśmy się. Niepostrzeżenie dołączył Doj nas przyjaciel Śpioszki, Surendranath Santaraksita. Uczony wtopił i się w lokalny koloryt, nosił tutejszy strój i obcinał włosy na modłę Khang Phi - co oznaczało w istocie całkowity brak włosów - jednak chyba tylko ślepy i głuchy mógłby go wziąć za tubylca. Jego skóra jest ciemniejsza i nie tak przezroczysta, rysy twarzy w znacznie większym stopniu przypominają oblicze moje lub Łabędzia. - Ta mgła i prowincjonalny punkt widzenia pozwalają mnichom unikać nadmiernego przywiązania do spraw świata. Tym sposobem ich neutralność pozostaje niekwestionowana.
      Nie wspomniałem o niegdysiejszej roli, jaką Khang Phi odegrało w kolaboracji z Władcami Cienia i usprawiedliwianiu ich rządów. Ta plama na honorze klasztoru została już wywabiona ługiem czasu i niezmordowanym łgarstwem.
      Santaraksita był szczęśliwy. Żył w przekonaniu, że w tym miejscu uczeni mężczyźni nie muszą się prostytuować na rzecz doczesnej władzy, by móc oddawać się swemu powołaniu. Wierzył, że nawet Szereg Dziewięciu chylił czoła przed mądrością najstarszych mnichów. Nie był w stanie dostrzec, że gdyby Szereg zdołał zapewnić sobie większą władzę, jego związki z Khang Phi wkrótce nabrałyby charakteru dominacji. Mistrz Santaraksita jest błyskotliwy, ale naiwny.
      -  Niby jakim sposobem? - zapytałem go.
      -  Ci mnisi są tak niewinni w sprawach świata, że nawet nie próbują mu niczego narzucać.
      -  A jednak Szereg Dziewięciu rości sobie prawo do przemawiania stąd właśnie. - Szereg uwielbia wydawać kolejne bulle, które zresztą zazwyczaj są całkowicie ignorowane przez lud i generał-gubernatorów.
      -  Zaiste, i tak ma się to odbywać. Starsi zresztą tego pragną. W nadziei, że uda im się przekazać odrobinę swej mądrości, nim ich władza stanie się więcej niż tylko symboliczna.
      Nie powiedziałem nic o prowadzeniu koni do wodopoju. Nie wygłosiłem żadnej uwagi na temat mądrości wspierania kliki anonimowych władców, wynoszącej się ponad pojedynczego dyktatora lub resztki arystokracji z Trybunału Wszystkich Pór Roku. Przyznałem:
      -  Faktycznie wygląda na to, że próbują robić to, co dla Hsien najlepsze. Jednak nie ufam nikomu, kto stawia całą pulę na chłopaków ukrywających twarze pod maskami. - Nie było potrzeby informować go, że Szereg nie ma przed nami żadnych sekretów. Niewiele z tego, o czym jego członkowie rozmawiają lub co robią, umyka uwadze totumfackich Tobo. Tożsamość ani jednego z członków Szeregu nie stanowi dla nas tajemnicy.
      Działamy, opierając się na założeniu, że zarówno Szereg, jak i inni generał-gubernatorowie umieścili szpiegów w szeregach naszych rekrutów. Co wyjaśniałoby fakt, dlaczego tak niewielki napotykamy opór, biorąc nowych żołnierzy spośród Synów Umarłych.
      Większość szpiegów nietrudna jest do zidentyfikowania. Śpioszka pokazuje im to, co chce, aby widzieli. Ponieważ jest złośliwą, zawziętą wiedźmą, pewien jestem, że przygotowała już plany okrutnego wykorzystania tych szpiegów w jakimś późniejszym czasie.
      Ona mnie niepokoi. Ma do wyrównania rachunki dawnych krzywd, jednak ci, którzy byli ich sprawcami, bezkarnie zeszli już z tego świata. Zawsze jednak istnieje szansa, że może zechcieć komuś innemu sprawić krwawą łaźnię, co ostatecznie może się okazać sprzeczne z interesami Kompanii.
      Zapytałem więc Santaraksitę:
      -  Czego chcesz?
      -  Niczego takiego. - Jego twarz przybrała wyraz chłodnej neutralności. Jest przyjacielem Śpioszki. W mojej obecności czuje się nieswojo. Czytał moje Kroniki. Pomimo wszystkiego, przez co Śpioszka kazała mu przejść, nadal nie potrafi uzmysłowić sobie okrutnej prawdy o naszym sposobie życia. Pewien jestem, że nie zamierza razem z nami wrócić do domu. - Zanim zacznie się konferencja, miałem nadzieję jeszcze raz spotkać się z Dorabee. To może okazać się ważne.
      -  Nie mam pojęcia, co się z nią stało. Shiki również gdzieś się zapodziała. Mieliśmy spotkać się z nimi tutaj. - Lokalna obyczajowość nie pozwalała kobietom i mężczyznom dzielić kwater. Nawet Sahra i Murgen mieli oddzielne pokoje, chociaż stanowili parę małżeńską. A z obecnością Shikhandini Sahra wiązała szczególne nadzieje. Chciała nieco zdekoncentrować świętych mężów, jednak nie w stopniu, który obudzi w nich zwierza, a jedynie w takim, aby zrezygnowali z upierania się przy jednej czy dwóch kwestiach. Aczkolwiek tego rodzaju odwrócenie uwagi nie stanowiło głównego celu misji Shiki.
      Mistrz Santaraksita przez chwilę niespokojnie wyłamywał sobie palce, a potem zaplótł ręce na piersiach. Dłonie zniknęły w rękawach szaty. Denerwował się. Przyjrzałem się mu dokładniej. Wiedział coś. Zerknąłem na Łabędzia. Wzruszył ramionami.
      Murgen i Thai Dei wpadli zadyszani do pomieszczenia. Murgen zapytał:
      -  Gdzie oni są? - Thai Dei wyglądał na zmartwionego, ale nie powiedział nic. I nie powie. Ten człowiek rzadko kiedy się odzywał. Szkoda, że siostra nie potrafiła przyswoić sobie tego nawyku.
      Thai Dei również coś wiedział.
      -  Jeszcze się nie pokazali - odparł Łabędź.
      -  Dziewięciu może się rozzłościć - dodałem. - Czy Śpioszka i Sahra rozgrywają jakąś swoją grę?
      Santaraksita drgnął się nerwowo.
      -  Nieznanych tutaj również nie ma.
      Moi towarzysze stanowili zróżnicowaną gromadkę. Gdyby była wśród nas Śpioszka, mielibyśmy reprezentację sześciu ras. Sześciu, licząc Santaraksitę jako jednego z naszych. Śpioszka uważała, że sama rozmaitość typów antropologicznych dostatecznie onieśmieli Szereg Dziewięciu.
      Śpioszka piastuje w duszy również inne pomysły, częstokroć bardziej jeszcze osobliwe.
      Nie mam pojęcia, dlaczego sądziła, że wprawienie ich w stan konsternacji może nam cokolwiek dać. Wszystko, czego potrzebowaliśmy, to pozwolenie na swobodne poszukiwanie wiedzy niezbędnej do naprawienia i korzystania z bramy cienia. Mnisi z Khang Phi chcieli podzielić się tą wiedzą. Im silniejsi się stawaliśmy, tym bardziej pragnęli naszego odejścia. Większym przerażeniem napawały ich głoszone przez nas herezje niźli jakiekolwiek armie, które ewentualnie moglibyśmy z powrotem sprowadzić.
      Myśl o takiej grozie nie pozwala generał-gubernatorom spać po nocach. Ale oni również chcą naszego odejścia, ponieważ w im większą obrastamy siłę, tym bardziej realne i bezpośrednie postrzegają w nas zagrożenie. I nie winie ich, że tak myślą. Na ich miejscu sam bym rachował podobnie. Całość ludzkiego doświadczenia przemawia na korzyść podejrzliwości względem obcych obładowanych bronią. Pojawiły się kobiety. Wierzba Łabędź rozłożył ramiona i zadeklamował z dramatycznym zadęciem:
      -  Gdzie żeście się podziewały? - Potem przybrał inną pozę i wygłosił tę samą kwestię w odmienny sposób. A potem jeszcze raz, znowu inaczej. Wygłupiał się.
      Sahra poinformowała Thai Deia:
      -  Twoja córka przez cały czas flirtowała ze spotykanymi na drodze akolitami.
      Spojrzałem na Shiki, zmarszczyłem czoło. Dziewczyna wydawała się omalże eteryczna, w niczym nie przypominała wampa. Zamrugałem oczami, ale wrażenie mglistości nie chciało ustąpić. Przypuszczalnie winny był mój nie najlepszy wzrok. Dziewczyna wyglądała bardziej jak wygłupiony duch niż bawiący się swoją rolą chłopak w przebraniu.
      Thai Dei uchodził w Hsien za ojca Shiki, ponieważ było rzeczą powszechnie znaną, że Sahra miała tylko jednego syna. Jej brata zaś, Thai Deia, cechowała tak dalece posunięta umiejętność trzymania się na uboczu, że nawet w Ostoi Kruków lokalnych mieszkańców nie zastanawiało, iż rzadko widywana Shikhandini musiała urodzić się w czasie, gdy jej ojciec był pogrzebany pod równiną. Nikt również szczególnie nie dociekał, co się stało z matką dziewczyny. Można było zbyć jej osobę kilkoma niejasnymi, pełnymi złości pomrukami.
      Shiki uważano za pustogłową pannicę, zawsze pakującą się w drobne kłopoty, która stanowiła zagrożenie wyłącznie dla równowagi umysłowej młodych mężczyzn.
      Shiki przybrała bardziej stabilną postać. Wydęła usta. Powiedziała:
      -  Nie flirtowałam, ojcze. Po prostu sobie z nimi rozmawiałam. - Jej słowa powinny zabrzmieć kłótliwie, jednak jakimś sposobem były zupełnie bezbarwne, jakby odpowiadała czysto machinalnie.
      -  Powiedziano ci, abyś nie rozmawiała z mnichami. Takie obowiązują tutaj prawa.
      -  Ależ, ojcze...
      Kiedy przedstawienie się rozpoczęło, nie sposób było od razu go skończyć. Wszędzie wokół mogli znajdować się obserwatorzy. To jednak było przedstawienie. I to zupełnie niezłe, przynajmniej w oczach tych, którzy nie przywykli do obcowania z młodymi kobietami.
      Mistrz Santaraksita wciąż szeptał coś Śpioszce do ucha. Najwyraźniej to, co chciała usłyszeć, ponieważ jej twarz rozjaśniła się niczym latarnia. Jednak nie uznała za stosowne podzielić się zdobytymi informacjami z Kronikarzem. Kapitanowie wszyscy są tacy sami. Zawsze trzymają karty przy orderach. Oczywiście, wyjąwszy mnie. W swoim czasie byłem istnym wzorem otwartości.
      Thai Dei i jego córka kłócili się do chwili, gdy ojciec uciął spór ostrymi słowami wypowiedzianymi głośno i zapalczywie w Nyueng Bao, po których dziewczyna zamilkła nadąsana.
      

15. Kraina Nieznanych Cieni:
Anonimowi władcy

      Bardzo stary mnich otworzył drzwi do komnaty posiedzeń. Sam wysiłek już stanowił dla niego wyzwanie. Skinął kruchą dłonią.
      Była to moja pierwsza wizyta w Khang Phi, niemniej rozpoznałem symbolikę szat - ciemnopomarańczowych, obrzeżonych czernią. Oznaczały, że mamy przed sobą jednego z czterech czy pięciu starszych Khang Phi. Jego obecność z kolei stanowiła jednoznaczny sygnał, że mnisi są żywo zainteresowani wynikiem rozmów. W przeciwnym razie przy drzwiach stałby z pewnością jakiś sześćdziesięciolatek średniego szczebla, który potem zostałby na miejscu, by zaopiekować się akolitami przydzielonymi dla wygody tak naszej, jak i Dziewięciu. Mistrz Santaraksita uśmiechnął się. Być może miał coś wspólnego z nadaniem spotkaniu odpowiedniej rangi.
      Sahra podeszła do starego człowieka. Skłoniła się, wymruczała kilka słów. Odpowiedział. Znali się najwyraźniej, a jemu nie przyszło do głowy lekceważyć jej tylko przez wzgląd na płeć. Mnisi okazywali się mądrzejsi niż sądziłem.
      Wkrótce dowiedzieliśmy się, że poprosiła o rezygnację z części ceremonii zwyczajowo towarzyszących wszystkim przedsięwzięciom Synów Umarłych. Wymogi formalne przewidywały dla każdej okazji określony rytuał. Ci ludzie nie mogli mieć chyba zbyt wiele konkretnych zajęć pod rządami Władców Cienia.
      My, barbarzyńcy, nie mieliśmy pojęcia o właściwym zachowaniu. Synowie Umarłych mogli więc zadzierać nosa w naszej obecności - potem jednak wzdychali z ulgą, ponieważ gdy w grę wchodziła Czarna Kompania, niewygodne interesy załatwiało się znacznie szybciej.
      Nasz gospodarz obrzucił Shikhandini ponurym spojrzeniem. Jednak był stary, zgorzkniały i ograniczony. Wszelako! Proszę bardzo! Nie na tyle stary, zgorzkniały i ograniczony, żeby promienny uśmiech młodej dziewczyny nie wywołał przelotnego błysku w jego oku. Na to nigdy nie jest się za starym.
      Od najdawniejszych czasów wrogowie oskarżali nas, że walczymy nieczysto, że uciekamy się do chwytów poniżej pasa i zdrady. I mieli rację. Całkowitą rację. Jesteśmy bezwstydni. A to, że namówiliśmy Tobo, by zwodził tych starych mężczyzn, to była już sztuczka tak nieczysta, jak to tylko możliwe. Oni znali kobiety tylko w najbardziej teoretyczny sposób. Zwiedzenie ich było łatwiejsze niż wystrzelanie z łuku bandy ślepców.
      Wszystko potoczyło się tak gładko. Shiki zdawała się pływać w powietrzu, nie całkiem realna, nie zwracając na nikogo uwagi, nie zdradzając śladu rozbawienia, jakiego można by oczekiwać po Tobo. Który mężczyzna w jego wieku potrafiłby się oprzeć przyjemności strojenia sobie żartów z mądrych starców? Wszystko, co wiedziałem o Tobo, skłaniało do przypuszczenia, że jego będzie to bawić bardziej niż innych.
      Powoli ogarniała mnie przemożna ciekawość. Co się właściwie dzieje?
      Śpioszka twierdziła, że dzieciak przyjechał z nami, ponieważ chciała mieć pod ręką czarodzieja. Tak na wszelki wypadek. Ustępstwo na rzecz paranoi stanowiącej rezultat wielu żywotów nękanych zewnętrzną zdradą. A wedle prawa Khang Phi Tobo nie miałby wstępu do miasta, gdyby przybył pod swoim imieniem.
      Chciała, żebym w to uwierzył.
      Chodziło jednak o coś więcej. Dużo więcej. Rozumiałem tę śliską, małą wiedźmę znacznie lepiej, niż podejrzewała. I całkowicie aprobowałem jej poczynania.
      - Dalej - powiedziała Śpioszka. W Khang Phi nie czuła się szczególnie swobodnie. Miejsce to aż ocieka groźnymi symbolami obcych religii.
      Komnata, do której weszliśmy, kiedy nie odstępowano jej Szeregowi Dziewięciu, z pewnością służyła jakimś poważnym celom ceremonialnym. Przeciwległy kraniec, gdzie czekali generał-gubernatorowie, był zapewne ołtarzem i rupieciarnią religijnych przedmiotów. Generał-gubernatorowie zajęli miejsca na podwyższeniu, przed frontem ewentualnego ołtarza, gdzie na stałe osadzono pięć wielkich, kamiennych siedzisk. Obecnych było siedmiu członków Szeregu Dziewięciu. Dwóm, dla których nie starczyło miejsca - prawdopodobnie młodszym członków guorum - dostawiono fotele. Cała siódemka była przebrana, miała na twarzach maski, co, jak się wydaje, jest typowym zwyczajem anonimowych władców - a tutaj prawdopodobnie stanowi spuściznę Władców Cienia, którzy zasłanianie twarzy i ukrywanie ciał uznawali za nadzwyczaj gustowne. W tym przypadku wszelako była to strata czasu. Ale oni nie muszą o tym wiedzieć. Przynajmniej nie w tej chwili.
      Pani miała talent do wydobywania na jaw prawdziwych imion i tożsamości. Przeszła twardą szkołę. Pokazała Tobo niektóre ze swych sztuczek. On zaś uchylił maski członków Szeregu, wykorzystując swych przyjaciół. Wiedza, z kim mamy do czynienia, może okazać się cenna podczas negocjacji, gdyby zaistniała konieczność zbicia przeciwników z tropu.
      Sahra już wcześniej miała do czynienia z Szeregiem. Przyzwyczajeni byli do jej lekceważącego stosunku do ceremonii. Wszyscy spojrzeli na nią, kiedy wystąpiła naprzód.
      Mistrz Santaraksita szedł trzy kroki za nią. Jego rolą było tłumaczenie specjalistycznych szczegółów. Chociaż Synowie Umarłych i Nyueng Bao w odległej przeszłości mówili tym samym językiem, rozdział oraz odmienne warunki życia powodowały, że nieporozumienia były stosunkowo częste. Zadaniem Santaraksity było wskazywać na te sytuacje, kiedy stronnictwa posługujące się tymi samymi słowami, miały na myśli co innego.
      Śpioszka dała kilka kroków do przodu, wciąż jednak pozostając bliżej nas niźli generał-gubernatorów.
      Zaczęła cicho nucić pod nosem. Była zdecydowana sprawiać wrażenie swobodnej, mimo iż otaczali ją sami zatwardziali kacerze.
      Sahra znowu zrobiła parę kroków naprzód. Zapytała:
      - Czy Szereg gotów jest usunąć przeszkody uniemożliwiające Kompanii zapoznanie się z wiedzą, której potrzebuje do naprawienia bram cienia? Musieliście przecież pojąć, że bez tego nie opuścimy Hsien.
      Ze swej strony wyrażamy niezmienną gotowość ekstradycji kryminalisty Dhumrakshy. - Oferta, którą przedstawiano Szeregowi przez cały czas. Mimo iż nigdy nie stwierdzili tego jasno, najwyraźniej zależało im na czymś więcej, dopiero wywiad Tobo ujawnił, że mieli nadzieję zdobyć nasze poparcie dla wzmocnienia własnej pozycji. Nie ośmielili się tego wprost zaproponować, mając wzgląd na świadków, których zawsze należało brać pod uwagę, gdy negocjacje toczyły się w Khang Phi.
      Maski zwróciły się w stronę Sahry. Żaden z Nieznanych nie odezwał się. Można było wręcz wyczuć ich irytację. Ostatnimi czasy powoli skłaniali się ku przekonaniu, nie dysponując zresztą żadnymi wiarygodnymi przesłankami, że do pewnego stopnia mają nad nami władzę. Przypuszczalnie wnosili to z faktu, że nie wdaliśmy się jeszcze w żaden rodzaj denerwującej rywalizacji z którymkolwiek z sąsiadów; zresztą konflikt taki obnażyłby rozpaczliwą nierówność naszych i ich sił. Rozgromilibyśmy bez trudu większość lokalnych armii.
      Śpioszka wysunęła się przed Santaraksitę, zajęła miejsce obok Sahry. W zupełnie znośnym lokalnym dialekcie powiedziała:
      - Jestem Kapitanem Czarnej Kompanii. Ja będę mówić. - Obrzuciła spojrzeniem generał-gubernatora noszącego maskę zwieńczoną głową żurawia i ciągnęła dalej: - Tran Thi Kim-Thoa, jesteś Ostatnim Przyjętym z Szeregu. - Generał-gubernatorzy poruszyli się nerwowo. - Jesteś młody. Przypuszczalnie wśród twych przyjaciół nie ma nikogo, kogo życie i ból odzyska sens, kiedy Maricha Manthara Dhumraksha wróci tu, by odpokutować za swe winy. Potrafię to zrozumieć. Młodość jest zawsze niecierpliwa wobec przeszłości starszych... nawet jeśli przeszłość ta w istocie spada na barki młodzieży.
      Urwała.
      Siedem odzianych w jedwabie tyłków poruszyło się nerwowo, wypełniając przeciągającą się ciszę cichym szelestem szat. Wszyscy ludzie z Kompanii uśmiechnęli się, szczerząc kły. Dokładnie tak jak te małpy skalne wokół Posterunku próbujące onieśmielić się wzajem.
      Śpioszka wywołała z imienia nowego członka Dziewięciu. Jego tożsamość nie mogła być tajemnicą dla pozostałej ósemki. Wybrali go, kiedy ostatni raz powstała wyrwa w ich kręgu. On natomiast mógł nie mieć pojęcia, z kim przyszło mu współrządzić - chyba że któryś ze starszych generał-gubernatorów zdecydował się prywatnie ujawnić mu ten fakt. Każdy generał-gubernator w normalnych okolicznościach znał jedynie tych, którzy zostali wybrani do Szereguj po nim. Wymówiwszy imię Ostatniego Przyjętego, Śpioszka z pozoru stawiając w trudnym położeniu tylko jednego z Nieznanych, w istocie formułowała zawoalowaną groźbę wobec wszystkich pozostałych.
      Śpioszka skinęła dłonią.
      -  Konował. - Dałem krok naprzód. - To jest Konował. Mój pprzednik na stanowisku Kapitana, jak również Dyktator Wszech Taglios. Konował, oto zasiadają przed nami Tran Huu Dunga i sześciu pozostałych z Szeregu Dziewięciu. - Nie określiła na głos pozycji Trana w Szeregu. Jednak dźwięk jego imienia wywołał kolejne poruszenie.
      Skinęła dłonią na Łabędzia.
      -  To jest Wierzba Łabędź, od bardzo dawna towarzysz Kompanii. Wierzba, przedstawiam ci Tran Huu Nhana i pozostałych sześciu z Szeregu Dziewięciu. - Tran stanowi w Hsien popularny patronimik. Wśród Dziewięciu jest paru Tranów, żaden z nich nie jest spokrewniony z innym.
      Następnym imieniem, jakie wymieniła po przedstawieniu Wierzby Łabędzia, było Tran Huu Nhang. Zaczynałem się powoli zastanawiać, w jaki sposób potrafią się odróżniać. Może wagowo. Kilku członków Szeregu miało po ładnych parę zbytecznych funtów ciała.
      Kiedy Śpioszka wymieniła imię ostatniego Trana z Szeregu, Trana Lan-Anha, przemawiający w ich imieniu Pierwszy przerwał jej, prosząc o przerwę na naradę. Śpioszka skłoniła głowę, oszczędzając mu dalszych prowokacji. Wiedzieliśmy, że był to Pham Thi Ly z Ghu Phi, znakomity generał cieszący się dobrą sławą wśród swych żołnierzy, wyznawca idei zjednoczonego Hsien, ale na tyle stary, żeby już stracić wolę walki. Ledwie dostrzegalnym skinieniem głowy Śpioszka dała mu znać, że jego imię również nie jest tajemnicą.
      Oznajmiła:
      -  Kiedy już znajdziemy się na równinie, po cóż mielibyśmy wracać z powrotem do Hsien? - Jakby był to jakiś cenny sekret, który od zawsze tuliliśmy do serca. Każdy szpieg w naszym obozie mógł donieść, że chcemy po prostu wrócić do domu. - Jak Nyueng Bao, którzy uciekli do naszego świata, my również przybyliśmy tutaj, ponieważ nie mieliśmy wyboru. - Doj z pewnością nie zaakceptowałby jej streszczenia historii Nyueng Bao, jakkolwiek nie byłoby krótkie. W jego oczach przodkowie imigranci stanowili zbieraninę awanturników podobną do niegdysiejszych braci z Czarnej Kompanii, którzy wyruszyli z Khatovaru. - Jesteśmy już silni. Gotowi wracać do domu. Nasi wrogowie zbledną ze strachu, porażeni wieścią o naszym przybyciu.
      Nawet przez moment w to nie uwierzyłem. Duszołap będzie uszczęśliwiona na nasz widok. Nic tak nie uwalnia od znużenia codziennym kołowrotem jak porządna awantura. Bycie wszechmocną władczynią naprawdę potrafi uczynić życie mało zabawnym. U szczytu potęgi swego mrocznego imperium jej siostra również dokonała tego odkrycia. Zarządzanie głupstwami jest beznadziejnie wyczerpujące.
      Pani znienawidziła to do tego stopnia, by odejść. Ale teraz tęskni.
      Śpioszka powiedziała:
      - Brakuje nam tylko wiedzy potrzebnej do naprawy bramy cienia, aby naszego świata nie zalały Zastępy Niepomszczonych Umarłych.
      Nasi rzecznicy nigdy nie zaniedbali podniesienia tej kwestii. Pozostawała ona wiodącym motywem każdej deklaracji naszych celów. Postanowiliśmy zmęczyć Dziewięciu. W końcu ustąpią, aby nie musieć już dłużej tego wysłuchiwać. Niemniej paranoicznie reagowali na myśl o najmniejszym nawet ryzyku inwazji z innego świata.
      Jeśli byli upartymi dupkami, mogli próbować nas przetrzymać, w nadziei, że zrezygnujemy, wrócimy do domu i pozwolimy bramie cienia rozpaść się za naszymi plecami. To oznaczałoby definitywny kres zagrożenia.
      Potęga Szeregu zasadza się na anonimowości jego członków. Kiedy jacyś generał-gubernatorowie zejdą się razem, aby snuć swe knowania, ich zapędy hamuje możliwość, że wśród nich jest jeden z Dziewięciu. Szereg podaje do publicznej wiadomości każdy spisek, jaki uda mu się wykryć, tym samym rzucając jego członków na pożarcie generał-gubernatorom nie dopuszczonym do udziału w nim. Jest to system dosyć niezgrabny, jednak od pokoleń ograniczał konflikty, utrudniając wykuwanie aliansów.
      Śpioszka mogła zdekonspirować Szereg. Gdyby jego członkowie zostali zdradzeni, natychmiast nastałby chaos. Niewielu generał-gubernatorom podoba się dławienie ich ambicji - chociaż chętnie narzuciliby wszelkiego rodzaju ograniczenia na pozostałych niegodziwców.
      Nieznani nie lubią jednak, gdy się ich szantażuje. Ci, których imiona zostały ujawnione, wkrótce rozzłościli się do tego stopnia, że stary mnich musiał wkroczyć między stronnictwa, przypominając, gdzie się znajdujemy.
      Jako stary żołnierz przystąpiłem natychmiast do pobieżnego przeglądu naszych zdolności bojowych na wypadek, gdyby któryś z generał-gubernatorów okazał się na tyle tępy, by czegoś spróbować. Niej spodobało mi się to, co odkryłem. Nasza najcenniejsza broń gdzieś zniknęła.
      Dokąd poszła Shiki? Gdzie ona się podziała? Dlaczego?
      Powinienem baczniej obserwować otoczenie. Przeoczenie tak poważne mogło okazać się fatalne w skutkach.
      Jeden z zamaskowanych generał-gubernatorów poderwał się z fotela. Wydał z siebie krótki krzyk i zaczął otrzepywać siedzenie. Zagapiliśmy się na niego. Zapadła cisza. Tamten jakoś zdołał się opanować. W ciszy zadźwięczał przytłumiony, wysoki śmiech. Coś bzyczącego, z diamentowymi skrzydłami skoczyło zbyt szybko, by można było je dostrzec. Wyleciało z pomieszczenia, nim ktokolwiek zdążył zareagować.
      Sahra zauważyła:
      - Większość istot z Ukrytej Domeny podąży za nami, jeśli odejdziemy. Być może wystarczająco wiele, by Hsien przestało być Krainą Nieznanych Cieni.
      Mistrz Santaraksita mruczał coś do jej ucha. To zirytowało generał-gubernatorów, podobnie jak i starego rozjemcę. Mnich szczególnie niezadowolony był z faktu, iż to właśnie kobiety tkają te aluzyjne groźby. Jednak zachowywał ostrożność. Kompania najwyraźniej zmieniła taktykę. To było przerażające. Czy obcy zaczynali tracić cierpliwość? Całe Hsien trawi lęk przed tygrysem śpiącym w Ostoi Kruków. A my uczyniliśmy swym celem podsycanie tych lęków.
      Kiedy znowu rozejrzałem się dookoła, Shikhandini była już na miejscu. Jak?...
      Przyjrzałem się jej, spodziewając się ujrzeć jakieś diabelstwo w postawie lub wyrazie twarzy. Nic nie było. Dzieciak był niewzruszony niczym kamień.
      Sahra gestem nakazała Santaraksicie odejść. Podreptał do Śpioszki i potem jej również zamruczał coś do ucha. Śpioszka skinęła głową, ale nic więcej nie zrobiła. Stary uczony zaczął wyglądać na bliskiego paniki.
      Zniknięcie Shiki i jej ponowne pojawienie się rozproszyło resztki wątpliwości, że coś się dzieje. W każdym razie resztki wątpliwości byłego Kapitana. Byłego Kapitana, którego o niczym wcześniej nie poinformowano.
      Panie realizowały właśnie jedną ze swoich intryg. I dlatego chciały zabrać Shiki ze sobą. Shiki zaś wprowadziła do rozgrywki przerażającą rozmaitość broni. A mnie zdołały przekonać, że po prostu potrzebują możliwości odwołania się do magii, gdyby ktoś nie potrafił opanować niemiłych odruchów, co zdarzało się aż nazbyt często w naszym towarzystwie.
      Radisha i Prahbrindrah Drah po dziś dzień opłakują swe zdradzieckie porywy.
      Powiedziałem do Łabędzia:
      -  Ten interes był znacznie bardziej zabawny, kiedy to ja knułem intrygi i obnosiłem się z tajemniczą miną.
      Pierwszy z Szeregu rzekł:
      -  Czy zrobi nam pani tę grzeczność i wyjdzie na chwilę, Kapitanie? Ambasadorze? Wierzę, że porozumienie może być w zasięgu ręki.
      Kiedy czekaliśmy w przedpokoju, Łabędź zapytał:
      -  Dlaczego w ogóle kłopotał się proszeniem nas o opuszczenie komnaty? Po tym co się stało? Czy on naprawdę myśli, że nie dowiemy się, co zaszło w środku? - Kątem oka mogłem dostrzec rozmaite poruszenia. Pręgi cieni pełzały po ścianach do chwili, gdy próbowałem na nie spojrzeć. Wtedy, rzecz jasna, nic nie było widać.
      -  Być może nie zrozumiał w pełni wszystkich implikacji. - Podobnie jak faktu, że coś będzie podsłuchiwać każde słowo przezeń wypowiedziane, póki Kompania nie opuści Krainy Nieznanych Cieni. Odtąd każda intryga, którą będzie próbował zrealizować, zmieni się w próżny wysiłek.
      -  Idziemy - powiedziała Śpioszka. - Dalej. Konował, Łabędź, przestańcie mielić ozorami i ruszajcie.
      -  Dokąd mamy ruszać? - zapytałem.
      -  Na dół. Do domu. Ruszamy.
      -  Ale... - Nie tego oczekiwałem. Dobra sztuczka Czarnej Kompanii kończy się nawałą ognia i krwawą łaźnią.
      Śpioszka warknęła. To był czysto zwierzęcy odgłos.
      -  Jeśli już mam być Kapitanem, to będę Kapitanem. Nie pozwolę na żadne pytania, dyskusje, ani nie będę prosić starej gwardii o wstępną aprobatę mych decyzji. Idziemy.
      Miała rację. Za moich czasów również kilka razy tak się zachowałem. Należało dać przykład.
      Poszedłem.
      -  Powodzenia - rzuciła Śpioszka na pożegnanie Sahrze. Ruszyła w kierunku najbliższej klatki schodowej. Powędrowałem za nią. Zapewne lepiej wyćwiczeni przez poprzednika Śpioszki, pozostali już tuptali grzecznie po tych starożytnych schodach. Na miejscu zostali tylko Sahra i Mistrz Santaraksita, aczkolwiek Shiki jeszcze na moment zabawiła z Sahrą, jakby chciała ją uściskać na do widzenia.
      -  Ciekawe - zauważyła Śpioszka. - Jest tak dobrym naśladowcą, że czasami całkowicie utożsamia się z rolą.
      Mówiła do siebie, nie do Kapitana-emeryta. Jemu już żadne wyjaśnienia nie były potrzebne. Wcześniej widywał już takie rzeczy. Panie zdobędą jednak wszystkie informacje, których nam potrzeba. Santaraksita namierzył je, oznaczył i teraz nasi ludzie właśnie je gromadzili. Tobo był zupełnie gdzie indziej, ciężko pracował. Jeden z jego przyjaciół-duchów udawał Shikhandini.
      Co w sumie oznaczało, że Śpioszka była znacznie lepiej przygotowana do kampanii, niźli przypuszczałem.
      Tyle się traci, leżąc do góry brzuchem.
      W kątach widmowe istoty poruszały się niestrudzenie. Na krawędzi mego pola widzenia trwała nerwowa krzątanina. I jak zawsze, gdy patrzyłem prosto, niczego nie byłem w stanie zobaczyć.
      Niemniej...
      Khang Phi zostało zdobyte. Niezwyciężona forteca mądrości padła, a jej obrońcy nawet o tym nie wiedzieli. Być może nigdy się nie dowiedzą - zakładając, że prawdziwa Shikhandini z powodzeniem zakończy prawdziwą misję zleconą Tobo przez Śpioszkę i Sahrę.
      Trudno sobie wyobrazić, że można porządnie się zadyszeć, schodząc na dół. Mnie się to udało. Schody ciągnęły się w nieskończoność, z pozoru znacznie dłuższe niż podczas drogi pod górę, pokonanej w znacznie bardziej leniwym tempie. Powoli zaczynały mnie chwytać skurcze. Idące z tyłu Sahra i Śpioszka od razu zaczęły śmiać się, szydzić i naciskać na mnie, jakby nie były prawie równie wiekowe.
      Przez większość czasu zastanawiałem się, co też mnie podkusiło, by tu przybyć. Byłem już za stary na te gierki. Kroniki nie muszą przecież odnotowywać wszystkich najdrobniejszych szczegółów. Mogłem je prowadzić na sposób Jednookiego: Udali się do Khang Phi i zdobyli tam wszelką wiedzę, której potrzebowaliśmy do naprawienia bram cienia.
      Nad nami jakiś dzwon zaśpiewał głębokim głosem. Nikt nie miał dość tchu, żeby to wyjaśnić, ale żadne wyjaśnienia nie były konieczne. Bito na alarm.
      Nasz błąd?
      A niby czyj? Chociaż nietrudno wyobrazić sobie scenariusz, w którym to Szereg Dziewięciu podjął próbę załatwienia trustu mózgów Kompanii.
      Nieważne. Powtarzałem sobie, że w Khang Phi obowiązuje zakaz noszenia broni. Że mnisi nienawidzą przemocy. Że zawsze najpierw ulegali sile, a potem uwodzili ją rozumem i mądrością.
      Tak... To musi zabrać trochę czasu.
      Jednak nie bardzo odzyskałem ducha. Zbyt długo zadawałem się z takimi facetami jak ja sam.
      Powietrze zaczęło szeptać i szeleścić, jakby powiał lekki wiatr w porze spadających liści. Dźwięk ten miał swe źródło w mglistych ciemnościach, daleko pod naszymi stopami. Wznosił się ku nam, potem ogarnął nas i umilkł, zanim na dobre zdołałem się wystraszyć. Odniosłem przelotne wrażenie, jakby mijały mnie dwuwymiarowe, czarne, przezroczyste kształty, którym towarzyszyło tchnienie chłodu i woń zastarzałej pleśni - a potem jesień odeszła, zmierzając ku przygodom czekającym daleko w górze.
      Miejscami schody biegły w zewnętrznym licu Khang Phi. W ścianach ziały otwory okien, z każdego z nich roztaczał się wspaniały widok na szarą mgłę. W szarości tej poruszały się kształty, zawsze nieokreślone. Niepotrzebny był mi jednak żaden szczególnie wyraźny widok, żebym wiedział, iż nie mam zamiaru zawierać bliższej znajomości z niczym, czemu nie przeszkadza tysiąc stóp mokrego powietrza pod łapkami.
      Kilka razy widziałem Shikhandini dryfującą w dół lub unoszącą się w górę pośród mgły. Raz zobaczyła, że jej się przyglądam. Zatrzymała się, uśmiechnęła i pomachała w delikatnym geście trzema szczupłymi palcami.
      Prawdziwemu Tobo nie brakowało żadnych palców.
      Kogo jednak nie widziałem podczas naszego zejścia, to bodaj jednego przedstawiciela wspólnoty zamieszkującej Khang Phi. Zapewne kiedy akurat przechodziliśmy, każdy miał coś ważnego do załatwienia.
      -  Jak daleko jeszcze? - wydyszałem, myśląc, że zrzucenie wagi podczas rekonwalescencji było dobrym pomysłem.
      Nikt mi nie odpowiedział. Nikt nie chciał marnować oddechu.
      Okazało się, że kres drogi jest znacznie dalej, niźli miałem nadzieję. Tak jest zawsze, gdy się ucieka.
      Kiedy zataczając się, wybiegliśmy z nie strzeżonej Niższej Bramy, dziesięciopalca Shikhandini czekała już na nas przy koniach wraz z resztą bandy. Zwierzęta i eskorta gotowi byli do drogi. Wszystko, co powinniśmy zrobić, to wsiadać i ruszać.
      Tobo nie zrezygnuje z roli Shiki, póki nie dotrzemy do domu. Synowie Umarłych nie muszą wiedzieć, kto jest kim.
      Zwrócił się do matki:
      -  Sri Santaraksita nie chciał iść.
      -  Nie przypuszczałam, że zechce. W porządku. Wykonał swoje zadanie. Będzie tu szczęśliwszy po naszym odejściu.
      Śpioszka zgodziła się.
      -  Znalazł swój raj.
      -  Wybaczcie mi - rzekłem resztką tchu. Potrzebowałem trzech prób i podparcia ze strony pomocnej eskorty, żeby znaleźć się w siodle. - Czego właśnie dokonaliśmy?
      -  Popełniliśmy kradzież - poinformowała mnie Śpioszka. - Weszliśmy do środka, udając, że mamy zamiar po raz kolejny zaapelować do Szeregu Dziewięciu. Potem wyprowadziliśmy ich z równowagi, wymieniając imiona kilku, toteż o niczym innym nie potrafili myśleć, kiedy kradliśmy książki zawierające informację potrzebną, by bezpiecznie wrócić do domu.
      -  Wciąż jeszcze nie wiedzą - powiedział Tobo. - Dalej patrzą w inną stronę. Ale to nie potrwa długo. Doppelgangery, które zostawiłem za nami, wkrótce się rozsypią. Te stwory nie potrafią długo skoncentrować się na wyznaczonym zadaniu.
      -  Przestańcie więc kłapać dziobami i jazda - warknęła Śpioszka. Przekląłem ją. Ta kobieta była przez piętnaście lat Kronikarzem. Powinna mieć większe zrozumienie dla potrzeb historii pisanej.
      Otaczająca nas mgła zdawała się poruszać razem z nami, była nienaturalnie gęsta. To prawdopodobnie dzieło Tobo. Gdzieś w niej przemykały kształty, ale najwyraźniej nie zbliżały się. Tak sądziłem, póki nie zerknąłem za siebie.
      Khang Phi już zniknęło. Mogło znajdować się w odległości tysiąca mil albo w ogóle nie istnieć. Zastąpiły je istoty, których raczej wolałbym nie widzieć, włączywszy w to kilka Czarnych Ogarów, wielkich niczym kuce, z wysokimi, masywnymi kłębami, nadającymi im sylwetki przywodzące na myśl hieny. Przez moment, kiedy zaczynały tracić barwy, a granice ich kształtów rozpływały się, dostrzegłem większą jeszcze bestię z łbem lamparta, ale zieloną, majaczącą we mgle między nimi. Cat Sith. Ona również wkrótce wykolebała się poza rzeczywistość, z drżeniem przypominającym niezwykle gwałtowne falowanie rozgrzanego powietrza nad ogniem. Jako ostatni zniknął błysk jej obnażonych kłów.
      Z pomocą Tobo my również wyparowaliśmy w przestrzeni krajobrazu.
      

16. Pustkowia: 
Dzieci Nocy

      Narayan Singh zwolnił uścisk na rumel, potem konsekrował zabójczą szarfę Dusicieli. Jego ręce zmieniły się w dwa obolałe, artretyczne szpony. Łzy wypełniały oczy. Był zadowolony, że panująca ciemność skrywa je przed wzrokiem dziewczyny.
      - Nigdy jeszcze nie zabiłem zwierzęcia - szepnął, odsuwając się od stygnącej padliny psa.
      Córka Nocy nie odpowiedziała. Musiała być całkowicie skoncentrowana, by przy pomocy niewyćwiczonego talentu zmylić poszukujące ich sowy i nietoperze. Polowanie trwało od miesięcy. Rzesze nawróconych zostały schwytane. Reszta rozproszyła się sposobem uświęconym przez czas. Zbiorą się znowu, kiedy myśliwi stracą ducha do pościgu. Zresztą samym myśliwym już od dawna brakowało motywacji. Tym razem jednak Wiedźma z Taglios najwyraźniej postanowiła za wszelką cenę założyć kaganiec Córce Nocy i żyjącemu świętemu Kłamców.
      Dziewczyna rozluźniła się, westchnęła.
      -  Myślę, że odeszli na południe. - W jej głosie nie znać było wszak najlżejszego tonu triumfu.
      -  To powinien być ostatni pies. - Narayan również nie czuł się dumny z osiągnięcia. Wyciągnął dłoń, dotknął lekko ramienia dziewczyny. Nie strząsnęła jego ręki. - Nigdy wcześniej nie używali psów. - Był zmęczony. Zmęczony uciekaniem, zmęczony bólem.
      -  Co się stało, Narayan? Co się zmieniło? Dlaczego moja matka nie zwraca na mnie uwagi? Zrobiłam wszystko jak trzeba. A wciąż nie potrafię wyczuć jej obecności.
      Może już jej nie ma wśród nas, podpowiedziała heretycka część umysłu Narayana.
      -  Może nie jest w stanie. Miała wrogów tak pośród bogów, jak i ludzi. Jeden z nich mógł...
      Dłoń dziewczyny zamknęła mu usta. Wstrzymał oddech. Niektóre sowy miały słuch dostatecznie czuły, by usłyszeć jego rzężenie... gdyby przyłapały dziewczynę w chwili nieuwagi.
      Dłoń cofnęła się.
      -  Odleciała. W jaki sposób możemy nawiązać z nią kontakt, Narayan?
      -  Sam chciałbym wiedzieć, dziecko. Chciałbym wiedzieć. Jestem wykończony. Potrzebuję kogoś, kto powie mi, co robić. Kiedy byłaś mała, myślałem, że mając tyle lat co teraz, będziesz królową świata. Że będziemy mieli już za sobą Rok Czaszek i triumf Kiny, a ja będę korzystał z zapłaty za mą nieugiętą wiarę.
      -  Nie zaczynaj. Ty również.
      -  Zaczynaj!
      -  Chwiać się. Wątpić. Potrzebuję ciebie, jesteś moją opoką, Narayan. Zawsze, kiedy wszystko rozpadało się w pył w mych dłoniach, pozostawała granitowa opoka taty Narayana.
      Choć raz nie miał wrażenia, że nim manipuluje.
      Przytulili się do siebie, więźniowie rozpaczy. Noc, niegdyś domena Kiny, teraz należała do Protektorki i jej pachołków. Jednak rozumieli konieczność wędrowania pod osłoną mroku. Za dnia byliby zbyt łatwo rozpoznawalni, ona przez swą najbledszą z bladych karnację, on przez swe cielesne kalectwo. Nagroda za ich schwytanie była wysoka, a wiejska ludność nieodmiennie biedna.
      Trasa ich ucieczki prowadziła na południe, w kierunku nie zamieszkanych pustkowi rozciągających się u północnej podstawy Dandha Presh. W chwili obecnej zaludnione tereny były dla nich zbyt niebezpieczne. Wszystkich mieli przeciwko sobie. Istniały jednak niewielkie szansę, że pustkowia okażą się bardziej przyjazne - na rozległej przestrzeni myśliwym może być łatwiej ich wyśledzić. Narayan myślał głośno:
      -  Może powinniśmy udać się na wygnanie, póki Protektorka o nas nie zapomni. - Całkiem możliwe, że tak by się stało. Targające nią namiętności były wściekle intensywne, ale nigdy nie trwały długo.
      Dziewczyna nie odpowiedziała. Patrzyła w gwiazdy, może szukając znaku. Propozycja Narayana była absurdalna i oboje o tym wiedzieli. Zostali namaszczeni przez Boginię. Musieli wykonać jej dzieło. Ich los musiał się wypełnić, jakkolwiek nieszczęsna byłaby droga przeznaczenia. Muszą sprowadzić na ziemię Rok Czaszek, niezależnie od cierpień, jakich zaznają sami. Raj znajdował się pod drugiej stronie krainy nieszczęścia.
      -  Narayan, patrz. Niebo na południu.
      Stary Kłamca uniósł wzrok. Natychmiast dostrzegł, o co jej chodziło. Fragment nieba na południu, bardzo nisko, marszczył się i drżał. Kiedy proces ustał, przez pół minuty lśniły na nim obce konstelacje.
      -  Pętla - szepnął Narayan. - To niemożliwe.
      -  Co?
      -  Konstelacja zwana Pętlą. Nie powinniśmy być w stanie jej zobaczyć. - Przynajmniej nie z tego świata. Narayan wiedział o tej konstelacji tylko dlatego, że był więźniem Czarnej Kompanii w czasie, kiedy była ona przedmiotem ożywionych dyskusji. Miała jakiś związek z równiną lśniącego kamienia, pod którą spoczywała uwięziona Kina. - Może to nasz znak. - Był gotów chwycić się każdej słomki. Wyprostował swój umęczony korpus, wsunął kulę pod pachę. - A więc na południe. Tam będziemy mogli wędrować za dnia, gdyż nikt nas nie zobaczy.
      Dziewczyna powiedziała:
      -  Nie mam już siły dłużej wędrować, Narayan. - Ale również wstała. I szli dalej, dzień za dniem, miesiąc za miesiącem, rok za rokiem, ponieważ tylko pozostając w ruchu, mogli uniknąć zła, które sprzysięgło się, żeby nie dopełnił się ich święty los.
      Z oddali dobiegło wołanie sowy. Narayan zignorował je. Po raz tysięczny chyba zastanawiał się nad odmianą losu, która spadła na nich tak nagle, po tym jak przez kilka lat wszystko szło gładko. Cały jego żywot wyglądał w ten sposób - jeden kaprys losu za drugim, jeśli tylko wytrwa przy strzępach swej wiary, jeśli się nie podda wkrótce znowu fortuna się doń uśmiechnie. Był żyjącym świętym. Próby i doświadczenia, jakich mu nie oszczędzono, winny być mierzone stosownie do tej rangi.
      Ale był tak zmęczony. I tak bardzo go bolało.
      Próbował nie zastanawiać się dłużej, dlaczego w świecie nie sposób wyczuć nawet śladu obecności Kiny. Próbował skoncentrować całą swą wolę na pokonaniu następnych bolesnych stu jardów. Odniósłszy to drobne zwycięstwo, mógł skupić się na pokonaniu następnej setki.
      

17. Kraina Nieznanych Cieni:
Ostoja Kruków

      Dziesięć dni zabrało Tobo nauczenie się wszystkiego, czego potrzebował, by zostać mistrzem majsterkowania przy bramie cienia. W naszych oczach te dziesięć dni zdawało się trwać znacznie dłużej, ponieważ Szereg Dziewięciu, sprzeciwiając się wyraźnym życzeniom Starszych z Khang Phi i lordów z Trybunału Wszystkich Pór Roku, wydał bullę, w której nazwał Czarną Kompanię wrogiem Synów Umarłych. Zachęcała ona wszystkich generał-gubernatorów do koncentracji sił i wyruszenia przeciwko nam.
      Jednak nieprędko miało to nastręczyć nam jakichkolwiek kłopotów. Generał-gubernatorzy, którzy byli naszymi sąsiadami, wiedzieli o nas zbyt wiele, by czegokolwiek spróbować. Ci zaś, którzy znajdowali się dalej, woleli poczekać, aż ktoś inny zacznie. Większość nawet nie kłopotała się ogłoszeniem zaciągu swych wojsk. A nadto, co charakterystyczne dla Hsien, strumień ochotników, pieniędzy i materiałów, czyniących z nas jeszcze większe zagrożenie nawet na chwilę nie osłabł.
      Czternaście dni po naszym powrocie z Khang Phi Tobo skończył pracę przy bramie cienia wychodzącej na Hsien. Mimo nadciągających czarnych chmur Śpioszka nie spieszyła się. Sahra zapewniała ją, że miną miesiące, nim ktokolwiek zdecyduje się wyruszyć przeciw nam - jeśli w ogóle to nastąpi. Utrzymywała, iż niemożliwe jest, aby generał-gubernatorzy szybciej osiągnęli porozumienie i zdecydowanie wzięli się do dzieła. Nie ma się co spieszyć. Pośpiech rodzi błędy. A widma błędów nieustannie wracają.
      -  Zawsze, gdy wykonasz dobrą robotę, możesz być pewny, że przyjdzie ci za nią jeszcze zapłacić - poinformowałem Suvrina. Chłopak z Ziem Cienia właśnie dowiedział się o swym najnowszym zaszczytnym zadaniu: miał pokonać lśniącą równinę, aby przeprowadzić zwiad i naprawić naszą rodzimą bramę cienia. Natychmiast po tym, jak Tobo go wyuczy. Tobo sam nie pojedzie, ponieważ nie chce rozstawać się ze swymi ulubieńcami. Kierowany najniższymi egoistycznymi pobudkami, zapytałem:
      -  Jak z twoją umiejętnością pisania?
      Patrzył na mnie przez kilka sekund oczyma wielkimi, brązowymi i okrągłymi, które wyzierały z wielkiej, okrągłej i smagłej twarzy.
      -  Podoba mi się w Kompanii. Ale nie planuję spędzić w niej całego życia. Jest to pouczające doświadczenie, w sensie szkoleniowym. Ale nie mam zamiaru zostać księciem najemników.
      Zaskoczył mnie, po dwakroć. Nigdy jeszcze nie słyszałem, by ktoś w ten sposób patrzył na czas służby w Kompanii, chociaż wielu od początku zaciągało się z zamiarem dezercji, gdy tylko zostawią za sobą kłopoty leżące u podstaw ich decyzji. Nigdy też nie miałem do czynienia z nikim, kto tak szybko zrozumiałby, co może oznaczać, na dłuższą metę, propozycja zostania czeladnikiem Kronikarza.
      Służba w charakterze Kronikarza może stanowić pierwszy krok na drodze do zostania Kapitanem.
      Po większej części naigrawałem się z niego, jednak Śpioszka dużo myślała o Suvrinie. W jej uszach ta propozycja mogła nie zabrzmieć jak żart.
      -  Baw się dobrze po drugiej stronie. I uważaj. Nigdy dosyć ostrożności, kiedy w grę wchodzi Duszołap. - I tak ciągnąłem przez czas jakiś. Jego cierpliwa, pozbawiona wyrazu twarz i szkliste oczy świadczyły o tym, że już wcześniej to słyszał. Zrezygnowałem. - I usłyszysz to jeszcze tysiąc razy, zanim odjedziesz. Stara prawdopodobnie zapisze ci to wszystko na zwoju pergaminu, zmusi do zabrania ze sobą i odczytywania każdego ranka.
      Suvrin zmusił się do słabego, nieszczerego uśmiechu.
      -  Stara?
      -  Pomyślałem sobie, że spróbuję, czy się nie przyjmie. Mam wrażenie, że nie bardzo działa.
      -  Chyba nie bardzo.
      Nie oczekiwałem, że ścieżki moje i Suvrina skrzyżują się jeszcze choć raz po tej stronie równiny. Nie miałem racji. Kilka minut po tym, jak się rozstaliśmy, przyszło mi do głowy, że może powinienem uczestniczyć w szkoleniu dotyczącym bramy cienia.
      Przyszło mi też do głowy, że powinienem zapytać Kapitan o pozwolenie. Jednak jakoś oparłem się pokusie.
      Pani również zdecydowała, że dobrze będzie poszerzyć swą wiedzę.
      

18. Kraina Nieznanych Cieni: 
Na południe

      Na odległych stokach po przeciwnej stronie Posterunku płonęły ogniska. Te paskudne małpy skalne wyniosły się. Stada wron rosły w siłę. Słyszałem gdzieś, jak nazywano je amatorkami rzezi. Szereg Dziewięciu sformował swą dość przypadkową armię znacznie szybciej, niźli nasza zadumana minister spraw zagranicznych uważała za możliwe.
      - Wreszcie - powiedziałem do Murgena, kiedy zasiedliśmy razem nad niedawno gdzieś wygrzebanym dzbanem łamignata. - Za Jednookiego. - Ten towar po prostu nieustannie gdzieś wypływał. Robiliśmy wszystko co w naszej mocy, aby zagwarantować, że nie wpadnie w ręce żołnierzy. Łatwo mógłby spowodować rozluźnienie dyscypliny. - Twoja staruszka mówiła, że zapewne nie spróbują niczego wcześniej niż w przyszłym roku, jeśli w ogóle.
      Rzecz jasna, pochód wrogich sił nie stanowił dla nas zaskoczenia. To było niemożliwe w sytuacji, gdy Tobo kierował wywiadem.
      - Za Jednookiego. Wiadomo nie od dzisiaj, że zdarza jej się pomylić, Kapitanie. - Już zaczynał mu się plątać język. Nie miał mocnej głowy. - Aczkolwiek nieczęsto.
      - Nieczęsto.
      Murgen uniósł swój kubek w toaście.
      - Za Jednookiego. - Potem pokręcił głową. - Naprawdę kocham tę kobietę, Kapitanie.
      -  Mhm. - Ho, ho. Miejmy nadzieję, że mi się tu zaraz nie rozklei. Ale rozumiałem, na czym polega jego problem. Postarzała się. My spędziliśmy piętnaście lat w stazie, nie posuwając się w latach. Drobna premia od bogów za nieprzyjemne niespodzianki w ciągu całego życia. Może. Ale Sahra, która znaczyła dla Murgena więcej niż życie, która była matką ich syna, nie znalazła się wśród Uwięzionych.
      Co okazało się dla nas zbawienne, ponieważ poświęciła wszystko, by uwolnić Murgena. I odniosła sukces. Przy okazji uwolniła mnie, Panią oraz resztę Uwięzionych. Ale Sahra dojrzała, zmieniła się i postarzała o więcej niż te piętnaście lat. A ich syn dorósł. I nawet teraz, cztery lata po naszym wskrzeszeniu, Murgen wciąż nie potrafił do tego przywyknąć.
      -  Da się z tym jakoś żyć - poinformowałem go. - Błogosław Jednookiego. Wyrzuć to wszystko z głowy. Żyj chwilą. Nie wspominaj tego, co było kiedyś. Tak właśnie ja robię. - W kategoriach empirycznych moja żona była starożytnym dziwadłem już całe wieki przedtem, zanim się urodziłem. - Byłeś duchem, który krążył wokół niej i dzielił jej życie, mimo iż nie mógł jej dotknąć. - Ja żyłem w otoczeniu dziesięciu tysięcy duchów z przeszłości mojej żony, z których tylko nieliczne odkrywałem w rozmowie. Ona po prostu nie lubiła gadać o swych złotych czasach.
      Murgen chrząknął, wymamrotał coś na temat Jednookiego. Miał kłopoty ze zrozumieniem mych słów, mimo że wyrażałem się z nadzwyczajną precyzją. Zapytał:
      -  Nigdy nie byłeś wielkim pijakiem, co, Kapitanie?
      -  Nie. Ale zawsze byłem dobrym żołnierzem. Zawsze robiłem to, co trzeba było zrobić.
      -  Łapię.
      Oczywiście siedzieliśmy na dworze, obserwując spadające gwiazdy i konstelacje ognisk wyznaczające obozowisko wroga. Tych ognisk wydawało się cholernie dużo. Więcej niźli wynikałoby z doniesień o liczebności sił. Jakiś geniusz generał-gubernatorów bawił się z nami.
      -  Nie odważą się przyjść po nas - powiedział Murgen. - Po prostu będą tam tak siedzieć. Wszystko na benefis Dziewięciu. To tylko przedstawienie.
      Pobłogosławiłem Jednookiego i pociągnąłem następny łyk, zastanawiając się, czy Murgen powtarza przypuszczenie żony, czy syna. Przekrzywiłem głowę, aby lepiej widzieć lewym okiem. W nocy widzę słabo, nawet gdy jestem trzeźwy.
      Murgen rzekł:
      -  Nie sądzę, abyś był w stanie wyobrazić sobie strach, jaki tam teraz panuje. Chłopak każdej nocy robi coś, by ich dodatkowo sterroryzować. Jak dotąd uszczerbku nie poniosła nawet jedna wesz na ich głowach, ale nie są głupi. Zrozumieli wiadomość.
      Wyobraźmy sobie Czarne Ogary, które każdej nocy biegają po obozie, wyżerają z kotłów, może jeszcze szczają do nich, a oprócz tego dziesiątki mniejszych stworków, wyciągających śledzie z namiotów, wzniecających pożary, kradnących buty i skarby, a nietrudno zrozumieć, jakie mogą mieć kłopoty z morale. Żołnierze nie uwierzą w historie, którymi będzie się ich pocieszać, niezależnie od tego, jak inteligentnie byłyby skonstruowane.
      -  Cała sprawa polega na tym, że jeśli dowództwo zdecyduje, że będzie wojna, to wtedy przyjdą. - Wiedziałem. Od zawsze byłem z Kompanią. Widziałem ludzi walczących w skrajnie nie sprzyjających warunkach. Wszakże, muszę przyznać, widywałem też ludzi tracących ducha, mimo iż warunki zdawały się idealne. - Za Jednookiego. On był większą częścią tego kleju, który trzymał nas razem.
      -  Jednooki. Wiesz, że Czwarty Batalion wyrusza dziś w nocy?
      -  Na górę?
      -  Na równinę. Prawdopodobnie właśnie odchodzą.
      -  Niemożliwe, żeby Suvrin miał już bramę cienia gotową. Murgen wzruszył ramionami.
      -  Mówię po prostu, co słyszałem. Sahra mówiła to Tobo. Ona dowiedziała się od Śpioszki.
      I znowu Kronikarza nie uwzględniono podczas układania planów i podejmowania decyzji. Kronikarz był zirytowany. W poprzednim życiu zdobyłem sporo doświadczenia w planowaniu kampanii i dowodzeniu wielkimi zgrupowaniami niebezpiecznych ludzi. Kronikarz wciąż mógł się przydać.
      W nagłym przebłysku olśnienia zrozumiałem, dlaczego odsunięto mnie na bok. To przez tego stwora, który zabił Jednookiego. Zemsta na nim była dla Śpioszki nieistotna. Nie chciała marnować na całą sprawę czasu i środków. A zwłaszcza czasu, który musiałaby poświęcać na wykłócanie się ze mną i tymi, którzy myśleli tak jak ja.
      Zadumałem się.
      -  Może lepiej zrezygnować z pomszczenia Jednookiego. Murgenowi nie przeszkadzała niepojęta zmiana tematu. I tak znacznie uważniej wsłuchiwał się w głos własnej duszy. Powiedział jednak:
      -  Co ty mówisz? Nie można inaczej.
      A więc zgadzał się ze mną. Przyszło mi do głowy, że przecież znał Jednookiego dłużej niźli ktokolwiek prócz mnie. Czasami wciąż myślałem o nim jak o nowym dzieciaku, ponieważ był jednym z ostatnich, którzy zaciągnęli się do nas, gdy jeszcze służyliśmy u Pani, w tym innym świecie, tak daleko stąd i tak dawno temu, że bywały chwile, kiedy omalże nie rozklejałem się z nostalgii za dawnymi złymi czasami.
      -  Jeszcze jeden za Jednookiego. I chcę wiedzieć, kiedy wreszcie na moim koncie znajdą się jakieś stare dobre czasy.
      -  Są, są, Kapitanie. Jakby się dobrze zastanowić. Po prostu chowają się w tle.
      Pamiętałem jedną czy dwie dobre chwile. Ale takie wspomnienia tylko skłaniały mnie do zastanawiania się nad tym, jak mogłoby być. Nad Oj Boli. A kiedy łączę mocne destylaty z myślami o mojej córce, za każdym razem beznadziejnie się rozklejam. A tych łzawych nastrojów jest coraz więcej w miarę, jak staję się starszy.
      -  Masz jakieś pojęcie, na czym polega strategia Śpioszki? - zapytałem. Z pewnością jakąś ma. Intrygi i planowanie są rzekomo jej najmocniejszą stroną. W końcu dzięki czemuś była w stanie przechytrzyć Radishę i moją szwagierkę.
      -  Zielonego. Więcej wiedziałem, gdy byłem duchem.
      -  Nie opuszczasz już ciała?
      -  Jestem uleczony. Przynajmniej w tym świecie.
      Niedobrze, jak się należało obawiać. Luźne związki Murgena z ciałem stanowiły od lat najpotężniejszą broń Kompanii. Co zrobimy, kiedy stracimy wiedzę o miejscach, w których nas nie ma?
      Tak łatwo jest dać się rozpuścić.
      Coś zaświergotało w ciemnościach. Przez chwilę zdawało mi się że się ze mnie wyśmiewa. Potem jednak noc nad doliną przecięła wielka kula ognista. Niewidzialna istota bawiła się kosztem żołnierzyy po drugiej stronie.
      - Ten dzban jest już pusty - stwierdziłem z rozczarowaniem, odchylając głowę i wlewając do ust ostatnie krople. - Pójdę zobaczyć, czy w tym samym miejscu nie da się skombinować następnej kolejki.
      

19. Lśniący Kamień: 
Wyślizgnąć się

      Doj lekko skinął głową, kiedy Pani i ja mijaliśmy jego dom. Gdy minutę później zerknąłem przez ramię, był już na ulicy z garstką swych akolitów. Miał przy sobie miecz, Różdżkę Popiołu. W oddali kroczył przed nami Thai Dei, szwagier i strażnik osobisty Murgena. On również był uzbrojony. Skoro on wyruszał, Murgen pewnie nie postąpi inaczej.
      Uważnie obserwowałem teren za sobą. Trzeba było to zrobić, zanim Śpioszka się zorientuje. Zanim nam oficjalnie zabroni. Nie mogłem się przecież sprzeciwiać wyraźnym rozkazom.
      Wraz z Sahrą znajdowały się w dolinie. Tran Huu Nhang przybył jako parlamentariusz. Miałem przeczucie, że Szereg Dziewięciu postanowił jednak stawić czoło rzeczywistości. Nigdy nie przyznają tego otwarcie, ale ich armia została pokonana, zanim uczyniła choć krok na polu bitwy. Jej szeregi topniały. Prości żołnierze mieli dość nieustannego zainteresowania ze strony Nieznanych Cieni.
      Wszystko to mogłoby się wydawać raczej zabawne - chyba że było się jednym z Dziewięciu, zdecydowanym dać świadectwo reputacji Szeregu, albo wroną marzącą o nabraniu ciała. Zabawne, lecz wygodne. Zmęczony już byłem oczekiwaniem na szansę wyślizgnięcia się. Moje pragnienie wyrównania rachunków z bestią Bowalk stało się ostatnimi czasy dojmujące, chociaż skrywałem je dobrze.
      Podobnie jak wiele innych obsesji, z którymi również się nie zdradzałem.
      Oficjalnie Jedenasty Batalion miał zluzować straże przy bramie cienia. W rzeczywistości po nastaniu zmroku wyruszy przez bramę ku fortecy leżącej w sercu równiny. Moja banda znajdzie się tam znacznie wcześniej, poruszając się tak szybko, by Śpioszka nie miała szans nas złapać. Tobo zatrze nasze ślady.
      Dałem znak, mając nadzieję, że zostanie zauważony i pojechałem dalej. Należało działać szybko. Śpioszka jest kompetentną wiedźmą. Jeśli istnieje jakikolwiek sposób, by mi przeszkodzić, być może już go odkryła.
      Wszystko wskazywało jednak, że w tej sprawie dobrowolnie usunęła się na bok. Jednooki miał więcej przyjaciół po śmierci niźli za życia.
      Tobo czekał przy bramie cienia. A przecież miał nie spuszczać z oka matki oraz Kapitan. Zanim jednak zdążyłem otworzyć usta, poinformował mnie:
      -  Nic im nie grozi. Spotkanie jest częścią intrygi Dziewięciu, która pozwoli im zachować twarz. Zrozumieli, że to, co zrobili, było głupie. Będzie mnóstwo ceremonii, ale nikt się do niczego nie przyzna, najpewniej nawet do tego, że sprowadzono tu całą armię w złych zamiarach, a zanim rzecz dobiegnie końca, mama otrzyma bullę gwarantującą Kompanii swobodny dostęp do bramy cienia i możliwość wykorzystywania jej sekretów. - Wyszczerzył zęby jak podniecony dzieciak. - Nie sądzę, żeby ostatnimi czasy Dziewięciu dobrze sypiało.
      -  A co ty tu robisz?
      -  Mam tu rodzinę, no nie?
      Rzeczywiście miał. Musiałem być chyba zupełnie rozkojarzony.
      -  Ruszamy, ludzie. - Licząc Nyueng Bao, starych żołnierzy Kompanii, moją żonę i kogo tam jeszcze, miałem ledwie czterdziestu ludzi do towarzystwa w pościgu. Jak dotąd. Jeśli sprawa się przeciągnie, być może nie będę w stanie zatrzymać wszystkich.
      Tobo powiedział jeszcze:
      -  Rozbijcie obóz w pierwszym kręgu. Nawet gdyby się wam wydawało, że przed zmierzchem zdołacie pokonać jeszcze spory szmat drogi. - Do Pani zaś: - To ważne. Pilnuj go. Pierwszy krąg. Żebym mógł was dogonić, kiedy już się wydostanę.
      Wierzba Łabędź zawołał:
      -  Hej, Konował, jeśli staniesz dokładnie w tym miejscu i spojrzysz kątem oka, zobaczysz Nef. W samym słońcu.
      Łabędź znajdował się już po przeciwnej stronie bramy cieniał Hsien. Jego głos dobiegał jakby z oddali, był stłumiony. Zaprezentowałem mu najlepszą z mych marsowych min.
      -  Nie zapominaj o prawie równiny. - Shivetya mógł być naszym, sprzymierzeńcem i duszą równiny, ale żyła na niej groza, nad którą nawet on nie miał kontroli. Niepomszczeni Umarli byli równie głodni życia jak zawsze. Tylko drogi i kręgi zapewniały bezpieczeństwo. Należało bardzo się pilnować, aby nie naruszyć ochronnych barier. Mistrzowskie zaklęcia w końcu je naprawią, jednak tego, który popełnił błąd, już nie ucieszą rezultaty. Wszystko, co zeń zostanie, to wysuszone truchło; wcześniej będzie umierał pośród wycia.
      Ostatnimi czasy aktywność cieni jakby osłabła. Może Shivetya znalazł sposób, by je kontrolować. Może nawet potrafił je niszczyć. Stanowiły późniejszy dodatek do równiny. Nie były mu do niczego potrzebne - z pewnością chętnie by się ich pozbył.
      Byłoby to równie wspaniałe dla tych smutnych, lecz śmiertelnie groźnych potworów, jak i dla nas. One w końcu dostąpiłyby wyzwolenia w śmierci. Wyzwolenia, które Shivetya aż za dobrze pojmował, był to bowiem los, za którym sam tęsknił.
      Zacząłem pokrzykiwać na ludzi.
      -  Bierzcie ten sprzęt i ruszamy! Gdzie są muły? Myślałem, że w zeszłym tygodniu wysłałem je na górę. - Kiedy ma się do pomocy sporą gromadkę ludzi, można niepostrzeżenie zgromadzić niemało sprzętu. Zacząłem pracować nad tą sprawą, kiedy zdobyłem pewność, że Śpioszka nie ma zamiaru nic w tej kwestii zrobić.
      -  Uspokój się - powiedział Tobo. I faktycznie się uspokoiłem. Dzieciak mówił coś takiego do weterana. I miał rację. - Chodź tu. Pani, ty również. - Zszedł z drogi, kierując się do miejsca, gdzie nieporządnie zbita drewniana skrzynka spoczywała ryzykownie na szczycie zwietrzałego głazu.
      -  Identyczna skała znajduje się po rodzimej stronie - powiedziałem. - Bunkier twojego ojca był dokładnie tam, gdzie rosną te krzaki. Co masz?
      Skrzynka zawierała coś, co wyglądało jak cztery czarne, szklane cylindry, wysokie na stopę, szerokie na dwa cale, na jednym końcu wyposażone w metalowe uchwyty.
      -  To są klucze. Takie same jak Lanca Namiętności. Będziecie ich potrzebować, żeby wejść i wyjść z równiny. Zrobiłem nowe. Nie jest to wcale takie trudne, jeśli zna się specyfikacje. Klinga ma jeden klucz, Suvrin dwa. Kolejny jest na miejscu w tej bramie. Wyjmiemy go, kiedy stąd odejdziemy. Dwa zabrali dowódcy batalionów, które już poszły na równinę. Wy też weźmiecie dwa ze sobą, tak na wszelki wypadek.
      Podał mi jeden cylinder, drugi wręczył Pani. Mój wydawał się cięższy, niźli powinien być przedmiot tych rozmiarów. Uchwyt był ze srebra. Zapytałem:
      -  Po prostu wkłada się go w otwór w powierzchni równiny, tak?
      -  Dokładnie. Pamiętasz wykłady o naprawach? - Zadając to pytanie, spojrzał na Panią. Faktycznie byłem wówczas ciałem obecny w sali, jednak moja żona pojęła znacznie więcej odnośnie natury samego procesu. Sytuacja naprawdę musi być krytyczna, żeby można było liczyć na mnie w kwestii choćby najbardziej odległe związanej z czarami.
      Szereg mułów i ludzi przeszedł przez bramę cienia. Każdego sprawdzał sierżant, który musiał chyba spędzić lata kluczowe dla kształtowania charakteru w sztabie Śpioszki. Najwyraźniej miał zamiar zapisać każdego człowieka, każde zwierzę, każdy miotacz kul ognistych i wszystkie główne elementy uzbrojenia tudzież ekwipunku. Nyueng Bao, którzy w istocie nie należeli do Kompanii, byli dlań niegrzeczni. Podszedłem bliżej i też zachowałem się niegrzecznie.
      -  Sierżancie, przeszkadzacie w pracy. Odejdźcie albo poproszę Tobo, żeby poszczuł na was jednego z Czarnych Ogarów.
      Stado znajdowało się niedaleko. Nikt oczywiście nie potrafił go zobaczyć, jednak robiło mnóstwo hałasu, bo ogary wadziły się między sobą. Nie przerywały nawet na moment.
      Moja groźba odniosła pożądany skutek. Miłośnik inwentaryzacji zniknął tak szybko, że powietrze omal nie zaświstało. Z pewnością złoży oficjalną skargę. Ale ten postępek znajdzie się na poślednim miejscu listy wszystkich mych wykroczeń.
      Tobo szedł w ślad za mną. Większość mej bandy była już po drugiej stronie. Dzieciak ukłonił się ojcu z oficjalną grzecznością. On i Murgen mieli wspólny problem. Żaden z nich nie wiedział, w jaki sposób zasypać przepaść, która się między nimi rozwarła, gdy Murgen pozostawał pogrzebany pod równiną przez większą część młodości chłopaka.
      Tobo powiedział, zwracając się do mnie, ale dostatecznie głośno, by ojciec również usłyszał:
      -  Lepiej będzie, jeśli się pospieszycie. Mama właśnie się dowiedziała. Nie powie ani słowa przez wzgląd na Gotę. Na razie. Ale kiedy usłyszy, że ojciec również bierze w tym udział, wścieknie się i pobiegnie prosto do Kapitan.
      Obrzuciłem Murgena paskudnym spojrzeniem. Nie powiedziałeś swej staruszce, że wychodzisz z chłopakami, co? Skąd jednak Tobo wiedział, że Sahra właśnie wszystko odkryła?
      Dzieciak pstryknął palcami, wykonał szereg gestów dłońmi, powiedział coś tajemniczego, najwyraźniej kierując swe słowa w pustą przestrzeń.
      Para cieni mknęła skroś stoku, pędząc ukosem z południowego zachodu. Kierowały się prosto na nas. Nie widziałem wokół siebie niczego, czym mógłbym je odpędzić. Po chwili jednak zupełnie niespodzianie poczułem uderzenia trzepoczących skrzydeł na twarzy, ciężar na ramionach i smocze z pozoru pazury próbujące wyrwać mięso z okolic moich obojczyków.
      Kruki.
      -  Wyglądają jak wrony - powiedział Tobo. - Nigdy nie zapominaj, że nimi nie są.
      Zadrżałem. Żyłem w otoczeniu tych stworów dziesięciolecie za dziesięcioleciem, jednak z czasem nie stały się dla mnie wcale mniej przerażające.
      Tobo poinformował mnie:
      -  Na moją prośbę zgodziły się przyjąć tę postać. Będą twoimi uszami i oczami, kiedy przyjdzie ci obejść się bez mojej pomocy. Nie posiadają strategicznego zasięgu, do jakiego przywykłeś, mając tatę, jednak potrafią spenetrować parę setek mil bardzo szybko, co zapewni ci poważną przewagę taktyczną. Potrafią też przenosić wiadomości. Musisz się tylko upewnić, że zostały starannie sformułowane, jasno i bez dwuznaczności, poza tym lepiej, żeby były w miarę krótkie. I musisz podać im dokładny adres. Oraz dokładne imiona; nadto upewnij się, że wiedzą, do kogo one należą.
      Pokręciłem głową w lewo i w prawo, kątem oka dostrzegłem niewyraźne mgnienia. Było to trochę niepokojące, te dwa wielkie dzioby tak blisko twarzy. Oczy są pierwszą rzeczą, do której dobierają się na polu bitwy amatorki rzezi.
      Jeden ptak był czarny, drugi biały. Były większe od lokalnych gatunków kruków. A ten biały nie do końca potrafił sobie poradzić z wiernością przybranej postaci. Wyglądał tak, jakby jedno z jego rodziców było przestraszonym gołębiem, nie zaś wroną.
      -  Jeśli okaże się, że nie dam rady was dogonić, a będziesz chciał nawiązać ze mną kontakt, wówczas łatwo mnie odnajdą.
      Z pewnością musiałem wyglądać ponuro. Tobo uśmiechnął się i powiedział jeszcze:
      -  Należy sądzić, że będą świetnie pasowały do twego kostiumu. Mama opowiadała mi, że kiedy za dawnych lat stawałeś się Pożeraczem Żywotów, zawsze miałeś kruki na ramionach.
      Westchnąłem.
      -  To były prawdziwe kruki. I należały do Duszołap. W owych czasach ją i mnie łączył rodzaj nici porozumienia z rodzaju: wróg mojego wroga...
      -  Ale wziąłeś ze sobą zbroję Pożeracza Żywotów, prawda? I włócznię Jednookiego? Wiesz, że nie będziesz mógł wrócić po nic, czego zapomnisz?
      -  Tak, tak. Mam ją. - Kostiumowa zbroja Pożeracza Żywotów nie była tą samą, którą nosiłem dziesiątki lat temu. Tamta zaginęła podczas Wojen Kiaulunańskich toczonych przez Śpioszkę i Sahrę. Duszołap prawdopodobnie trzymają w swej komnacie trofeów. Obecna zbroja, chociaż zasadniczo pozbawiona bojowego przeznaczenia, pochodziła z najświetniejszych arsenałów Hsien i cechował ją zdecydowanie rodzimy koloryt. Czarna, lakierowana, chitynowa powierzchnia pyszniła się inkrustacją złotych i srebrnych symboli, które Hsien łączyli z czarami, złem i mrokiem. Niektóre stanowiły kopie skomplikowanych liter mocy, przypisywanych alfabetowi Władców Cienia. Pozostałe pochodziły z epoki, w której wymarły obecnie kościół Kiny wysyłał na krucjaty kolejne kompanie Kłamców. Wszystkie te znaki stanowią ucieleśnienie trwogi, przynajmniej w świecie, w którym po raz pierwszy zostały wyobrażone.
      Zrekonstruowana przez Panią zbroja Stwórcy Wdów była brzydsza od mojej, kabalistyczne symbole na jej powierzchni mniej wyraźnie zaznaczone, za to znacznie bardziej przerażające, ponieważ upierała się, by osobiście uczestniczyć w jej projektowaniu i tworzeniu. W jej myślach kłębiło się mnóstwo pająków.
      Nie przypadły jej żadne rzekome amatorki rzezi. Wzięła tylko kilka niewielkich, ozdobnych, lękowych pudełek oraz cienki stosik kart dziwnego ryżowego papieru, stanowiącego ulubiony materiał piśmienniczy mnichów z Khang Phi.
      -  Musisz już jechać. Zadbam, żeby nie wysłały za tobą posłańców z rozkazem powrotu.
      Mruknąłem coś niewyraźnie. Oprócz Wujka Doja, który zatrzymał się, aby jeszcze przez chwilę poszeptać z Tobo, byłem ostatnim z mojej bandy, który przekroczył bramę cienia Hsien. Pani ścisnęła mą dłoń, kiedy dołączyłem do niej po drugiej stronie. Powiedziała:
      -  Jesteśmy w drodze, kochany. Znowu. - Wyglądała na podnieconą.
      -  Znowu. - Nie potrafiłem sobie przypomnieć, bym kiedykolwiek, wyruszając w drogę, odczuwał podniecenie.
      Murgen zapytał:
      -  Chcesz, żeby od razu wznieść sztandar?
      -  Dopiero, kiedy będziemy na właściwej równinie. Tutaj jesteśmy renegatami. Nie możemy tego zrobić Śpioszce. - I wtedy przyszedł mi do głowy pewien pomysł. Gdyby udało się znaleźć odpowiedni materiał... moglibyśmy wznieść stary sztandar Kompanii. Z czasów, zanim jeszcze przyjęliśmy za swoją zionącą ogniem czaszkę Duszołap.
      -  Dobrze - pochwalił pomysł Doj, przechodząc przez bramę. - Oto szczypta mądrości.
      Zacząłem wspinaczkę ku równinie, cokolwiek ogłuszony świadomością, że jestem jedynym żywym członkiem Kompanii, który pamięta, jak wyglądał nasz pierwotny sztandar. Wcale nie robił mniej ponurego wrażenia niż aktualny, ale był bardziej ozdobny i heraldycznie skomplikowany. Szkarłatne tło z dziewięcioma wisielcami w czerni i sześcioma żółtymi sztyletami w odpowiednio górnym lewym i dolnym prawym rogu, natomiast w górnym prawym rogu strzaskana czaszka, w dolnym lewym zaś ptak z otwartym dziobem siedzący na odciętej ludzkiej głowie. Mógł to być kruk. Albo orzeł.
      W Kronikach nie było najmniejszej nawet wzmianki sugerującej, kiedy i dlaczego Kompania przyjęła taki sztandar.
      

20. Lśniący Kamień: 
Mistyczne drogi

      - Gwiazdy są dzisiaj inne - powiedział Wierzba Łabędź, leżąc na plecach i patrząc w niebo.
      -  Wszystko jest inne - odparł Murgen. - Znajdź mi Chłopczyka albo Oko Smoka.
      Nie było księżyca. W Krainie Nieznanych Cieni na niebie zawsze świeci któryś.
      Niebo nad równiną jest... zmienne. W ciągu kolejnych nocy świecą czasem odmienne konstelacje.
      Pogoda zazwyczaj bywa łaskawa. Oczywiście jest zimno, jednak rzadko pada deszcz czy śnieg. Nie obawiałem się deszczu ani śniegu. Martwiła mnie pogoda cieni.
      Szesnaście bram cienia jest symetrycznie rozmieszczonych wokół perymetru równiny. Od każdej biegnie droga o barwie innej niż powierzchnia równiny, ku centrum, gdzie bezimienna forteca wznosi się niby piasta koła wozu. Dotąd poznałem tylko dwie drogi. Jedna była ciemniejsza niż otaczająca równina, druga nieco jaśniejsza. Wzdłuż szprych koła w sześciomilowych odstępach znajdują się wielkie kręgi stosownie ciemnego materiału. Wykorzystuje się je jako teren pod obozowiska, chociaż pewnie nie taka była pierwotna funkcja. Dolina zmieniła się przez wieki. Człowiek niczego nie potrafi zostawić w spokoju. Drogi stanowiły niegdyś mistyczne trasy między światami, teraz zaś po zachodzie słońca były jedynymi bezpiecznymi terenami. Kiedy zapada zmrok, zabójcze cienie opuszczają swe kryjówki. Połykając naprędce przyrządzoną kolację, obserwowaliśmy w kiepskim świetle żarzących się węgli dziesiątki czarnych plam na powierzchni niewidzialnej kopuły chroniącej nasz krąg.
      -  Ślimaki zagłady - wybełkotał Murgen z ustami pełnymi chleba, machając dłonią do najbliższego cienia. - Brzmi znacznie lepiej niż Zastęp Niepomszczonych Umarłych.
      -  W tym człowieku znienacka obudziło się poczucie humoru - oznajmił Cletus. - To mnie martwi.
      Jego brat Loftus dodał:
      -  Strzeżcie się ludzie. Biją na trwogę. Koniec Dni jest bliski.
      -  Chcesz powiedzieć, że to kiepskie żarty sprowadzą na ziemię Rok Czaszek?
      Zauważyłem:
      -  Gdyby miało tak być, już dwadzieścia lat temu bylibyśmy martwi, a jedyną rzeczą, jaką mógłbyś tu oglądać, byłaby paskudna twarzyczka Kiny.
      -  Skoro już mowa o paskudztwach... - wtrąciła Pani. Blisko krawędzi kręgu, w miejscu, gdzie odchodziła odeń droga zmierzająca do serca równiny, zgromadziliśmy na kilku stopach kwadratowych stos torfu. Klucz, który dał mi Tobo, osadziłem w gnieździe w kamieniu na styku kręgu i drogi. Każdy krąg dysponował takim gniazdem. Klucz zamykał drogę. Dzięki niemu cienie, które w innym miejscu zdołały się przedostać przez ochronne bariery, nie dopadną nas.
      -  Nef - powiedział Murgen.
      Wszyscy mogli wyraźnie dojrzeć trzy istoty po drugiej stronie bariery. Były dwunogie, jednak ich głowy stanowiła lita masa brzydoty, o której inny Kronikarz napisał, iż ma nadzieję, że są to maski. Potrafiłem pojąć, dlaczego - aczkolwiek, widząc je, przeżywałem równocześnie intensywne wrażenie deja vu. Może natknąłem się na nie w snach. Musiałem przecież mieć ich co najmniej kilka, podczas gdy leżałem pogrzebany. Zaproponowałem:
      -  Ty znasz tych chłopaków, Murgen. Zobacz, może uda ci się z nimi porozmawiać.
      -  No. A jak już sobie pogadam, pofrunę prosto do słońca. - Nikomu jeszcze nie udało się skomunikować z Nef, aczkolwiek jasne było, że istoty te rozpaczliwe próbowały nam coś przekazać. Byliśmy jednak dla siebie tak obcy, że jakakolwiek komunikacja była niemożliwa.
      -  Musimy się głębiej nad tym zastanowić. Widzimy je na jawie. Nie śpimy, prawda? - Historycznie rzecz biorąc, Nef pojawiali się jedynie w snach. Dopiero w zeszłym roku strażnicy bramy cienia donieśli, że mogą niekiedy dojrzeć ich kątem oka, w taki sposób, jak żołnierze widywali gdzie indziej ulubieńców Tobo.
      Murgen ostrożnie zbliżył się do tamtych. Patrzyłem. Ale równocześnie nie spuszczałem z oka moich kruków. Przed nastaniem nocy trwały omalże pogrążone w letargu, całkowicie obojętne na świat zewnętrzny. Na widok cieni pojawiających się na barierze stały się niespokojne, wręcz agresywne. Syczały, kaszlały i wydawały z siebie szereg całkowicie niekruczych odgłosów. Z pewnością jakieś porozumienie musiało mieć miejsce, ponieważ cienie odpowiadały, chociaż najwyraźniej nie mówiły tego, co kruki chciały usłyszeć.
      Nieznane Cienie z Hsien łączą z Zastępem Niepomszczonych Umarłych wspólni przodkowie.
      Murgen dziwował się:
      -  Wydaje mi się, że naprawdę rozumiem, co chcą mi powiedzieć.
      -  Co jest? - Zauważyłem, że moja żona z uwagą wpatruje się w Nef. Czy ona również ich rozumie? Ale dotąd ani razu nie spotkała wędrujących po snach. Chyba że kiedy my pozostawaliśmy pogrzebani, ona sama stała się kimś w rodzaju sennego wędrowca.
      Musiało jednak chodzić o tę trójkę. Badali nas dostatecznie długo, by wyrozumować, jak nawiązać kontakt. Może. Murgen powiedział:
      -  Nie chcą, żebyśmy zmierzali do centrum równiny. Mamy wybrać inną drogę.
      -  Opierając się na zapiskach z Kronik, powiedziałbym, że zawsze, od pierwszego razu, kiedy ktoś ich wyśnił, chcieli nas zmusić do odstąpienia od pierwotnego zamiaru. Po prostu nigdy nie byli w stanie tego jasno przekazać.
      -  Pewnie to o mnie chodziło - powiedział Murgen. - I, faktycznie, masz rację. Tylko nigdy nie pojąłem, czy po prostu chcą nam oszczędzić kłopotów, czy też mają jakieś swoje własne plany. Najpewniej chodzi i o jedno, i o drugie.
      Z dzioba mojego kruka dobył się słabiutki syk. Ostrzeżenie. Zawróciłem. Dwa kroki za Murgenem pojawił się Wujek Doj w pełnym rynsztunku bojowym; patrzył na Nef. Po minucie obserwacji ruszył w prawą stronę wzdłuż krawędzi kręgu; przystanął po pokonaniu niecałej ćwierci obwodu. Zaszurał nogami trochę w przód, trochę w tył, przykucnął, wyprostował się, wspiął na palce.
      Wtedy Pani podeszła do niego. Sama sprawdziła widok pod różnymi kątami.
      -  Tam jest widmowa droga, Konował. - Wróciła na miejsce, wyciągnęła z juków klucz, który otrzymała od Tobo. Poszedłem z nią. Kiedy nikt nie patrzył, w kamiennej powierzchni pojawiło się gniazdo. Wcześniej z pewnością go nie było. Zanim rozbiliśmy obóz, obszedłem perymetr, dokonując bardzo dokładnej inspekcji.
      Doj rzekł:
      -  Zgodnie z poleceniem chłopaka mam nie dopuścić, byś marnował czas, próbując go zaoszczędzić.
      -  Murgen, wiesz coś o skrótach i bocznych drogach na równinie? 
      -  Rzekomo mają istnieć. Śpioszka je widziała.
      Wprawdzie dość niejasno, ale przypominałem sobie teraz co nieco z mojej własnej podróży przez równinę.
      Pani chciała włożyć klucz. Odciągnąłem ją do tyłu. Powiedziałem:
      -  W porządku. Jeśli nie widzisz przeciwwskazań. Doj? Co myślisz? Jest bezpiecznie? - Ze wszystkich naszych ludzi jemu było najbliżej do prawdziwego czarodzieja.
      -  Nie wyczuwam nic złego.
      Nie była to szczególnie entuzjastyczna aprobata. Ale wystarczająca. Pani włożyła klucz na miejsce. W ciągu paru chwil widmowa droga stała się bardziej materialna, zaczęła promieniować rodzajem złotej poświaty, która jednak znikała, gdy się wytężyło wzrok. Istoty siedzące mi na ramieniu nie były szczególnie uszczęśliwione. Syczały, pluły, a w końcu wycofały się w najdalszy kraniec kręgu i wdały się w sprzeczkę z czymś wielkim i mrocznym, co rozpłaszczyło się na powierzchni ochronnej bariery. Murgen rzekł:
      -  Myślę, że oni chcą wejść do wnętrza kręgu, Kapitanie. Myślę, że chcą dostać się na drugą stronę.
      -  No? - Boczna droga była już lepiej widoczna niż główna. Myślałem głośno: - Moglibyśmy pojechać na przełaj, prosto do pierwszego kręgu tuż pod bramą Khatovaru. - Odwróciłem się i poszedłem zebrać ekwipunek.
      Doj powstrzymał mnie.
      -  Nie przed świtem. Tobo powiedział ci, że mamy tu przeczekać noc.
      Rozejrzałem się dookoła. Wyglądało na to, że gdyby nawet udało mi się zmusić kogoś do ruszenia się z miejsca dzisiejszej nocy, zostałbym radykalnie znielubiany.
      Khatovar był tam od wieków. Będzie i wtedy, gdy już wzejdzie słońce. Moja sprawa z Lisa Daele Bowalk sięgała znacznie głębiej w przeszłość niż moje zainteresowanie tym miejscem - mianowicie do miasta zwanego Jałowcem, do czasów nim jeszcze zaprzyjaźniła się ze Schwytanym o imieniu Zmiennokształtny. Odsunięcie o kilka godzin momentu wymierzenia sprawiedliwości nie zachwieje posadami świata.
      Westchnąłem i odłożyłem rzeczy. Wzruszyłem ramionami.
      -  Wobec tego po śniadaniu.
      -  Pozwólmy im przejść - powiedziała Pani.
      -  Nef? Żartujesz chyba?
      -  Doj i ja poradzimy sobie z nimi.
      Ciekawe, skąd Pani bierze tę pewność siebie? Nie wiedziała niczego na temat Nef. Chyba że spotykała ich w swych snach.
      Kazałem ludziom trzymać się z dala od potencjalnych kłopotów i dać tamtym wolne przejście.
      -  Wszyscy gotowi? Wobec tego, Murgen, wyciągnij klucz. - Ciekawe, czy równina mu pozwoli.
      Doj przesunął na przód pochwę z Różdżką Popiołu, obnażył osiem cali ostrza.
      Klucz wyszedł zgrabnie ze swego gniazda. Murgen aż się zatoczył. Nef wskoczyli w obszar kręgu. I pomknęli prosto ku bocznej drodze. Wpadli na nią, a żaden się nawet nie obejrzał.
      -  Zdecydowani dziwacy - powiedział Wierzba Łabędź. Senni wędrowcy spieszyli się, jednak nikt nie potrafi tak szybko zniknąć w oddali. Nikt też, w normalnych okolicznościach, odchodząc, nie staje się przezroczysty. - Trafili od razu do krainy snów.
      Zamyśliłem się.
      -  Sugerujesz, że trafiłbym do krainy snów, gdybym poszedł tą drogą? - Sama droga zaczęła też powoli znikać.
      Nikt nie zaprotestował. Doj rzekł tylko:
      -  Tobo powiedział, żeby zostać na miejscu.
      Środek nocy. Coś mnie obudziło. Miałem wrażenie lekkiego trzęsienia ziemi. Gwiazdy nad głową zatańczyły. Po kolejnym skoku uspokoiły się. Ale nie były to już te same gwiazdy, które świeciły, gdy udawałem się na spoczynek. Całe niebo było zupełnie inne.
      -  Tędy! - nalegał Doj. Był ranek, wstaliśmy już, a Doj upierał się, żeby wrócić drogą, którą przyszliśmy.
      -  Do fortecy idzie się w tę stronę.
      -  Nie zamierzamy dotrzeć do fortecy - przypomniała mi Pani. - Wybieramy się do Khatovaru.
      -  Który nie znajduje się wstecz tej samej drogi... czy może tak? - Tobo nie dogonił nas. Nie byłem tym szczególnie uszczęśliwiony.
      Wierzba Łabędź zaproponował:
      -  Możesz sprawdzić, Konował. Nie zabierze to aż tak wiele czasu.
      Byłem zmęczony kłótniami, zwłaszcza na oczach tłumu. Nie chciałem, by moje prawo do piastowania stanowiska dowódcy stało się jeszcze bardziej kwestionowane, niźli już było. Serca nas wszystkich trawi wina. Moje najbardziej, ponieważ mocno utożsamiałem się z mistyką Kompanii.
      -  Skorzystam z rady Łabędzia. - Potem wskazywałem to na tego, to na tamtego, wybierając sobie towarzyszy. - Wy chłopcy, pojedziecie ze mną. Ruszamy.
      I tak rozpoczęliśmy wyścig mułów.
      -  Nie potrafię w to uwierzyć. - Nie potrafiłem. Żadną miarą. Moje oczy musiały kłamać.
      Leżąc na krawędzi lśniącej równiny, patrzyłem w dół na kolejny pejzaż z topografią identyczną jak w Kiaulune oraz w Ostoi Kruków. Ale tutaj nie było żadnego tętniącego życiem, odbudowującego się Kiaulune. Nie było ruin zamku Przeoczenia, posiadającego ongiś wieże, z których Długi Cień mógł spoglądać na lśniącą równinę albo obserwować, jak się zbliżamy, niosąc mu zagładę. Nie było także białego miasta armii z równymi szeregami pól rozciągającymi się na stokach poniżej. Ta kraina była zdziczała. Ta kraina była znacznie bardziej przygnębiająca niźli tamte. Dzikie krzewy i karłowate drzewa podchodziły aż na kilka jardów pod koślawą bramę cienia. Slady prac przy niej prowadzonych stanowiły jedyne w zasięgu wzroku oznaki ludzkiej działalności, ale i one świadczyły o opuszczeniu i zaniedbaniu.
      -  Nie wstawaj - doradził Doj, kiedy już miałem zamiar się podnieść - byłbyś doskonale widoczny na tle nieba. Sam wiedziałem, że nie należy wstawać. Ludziom, którzy wszystko wiedzą lepiej, zazwyczaj powinie się noga, gdy ten jeden jedyny raz się zapomną. Dlatego też wbijamy to do głów i wbijamy, i wbijamy. - W dżungli też mogą obserwować nas czyjeś czujne oczy.
      -  Masz rację. Omal nie zrobiłem głupoty. Ktoś chce zgadywać, jak stary jest ten las na dole? Powiedziałbym, że ma piętnaście, dwadzieścia lat, bliżej dwudziestu.
      Murgen zdziwił się: 
      -  A jaka to różnica?
      -  Forwalaka przekradła się przez tę bramę cienia jakieś dziewiętnaste lat temu. Udało jej się. Duszołap była zbyt zajęta grzebaniem naszych tyłków, aby ją ścigać, tylko cienie pognały za nią...
      -  Och. Tak. Kiedy się wydostała, nie wyszła sama.
      -  Tak podejrzewam. Cienie poszły za nią i przyniosły zagładę całemu obszarowi, jaki stąd widać.
      Murgen mruknął coś pod nosem. Pani pokiwała głową, Doj powtórzył jej gest. Zrozumieli.
      Khatovar. Mój cel, od wieków. Moja obsesja. Zniszczony, ponieważ nie starczyło nam zdrowego rozsądku, aby poderżnąć gardło młodej kobiecie, w innym czasie, w miejscu odległym tak bardzo.
      Cnota miłosierdzia napisała dla mnie wielką, ponurą rolę w teatrze mej własnej rozpaczy.
      Chociaż prawdą jest, że w owym czasie nie wydawało się to wcale tak ważne, a my byliśmy naprawdę zajęci uniesieniem w całości własnych tyłków.
      

21. Taglios:
Wielki Generał

      Mogaba odchylił głowę, uśmiechnął się.
      - Wprost nie potrafię nie życzyć Narayanowi Singhowi dalszego szczęścia. - Rozluźniony, zadowolony, po raz pierwszy od lat cieszył się życiem. Protektorka bawiła na prowincji, folgując swym upodobaniom do religijnych prześladowań. Tym samym nie mogła przebywać w Pałacu i uprzykrzać życia tym, którzy aktualnie dzierżyli w dłoniach wodze dosiadanego tygrysa, a równocześnie próbowali podołać doczesnej pracy doglądania spraw rządowych.
      Na wzmiankę o żyjącym świętym Aridatha Singh drgnął. Nieznacznie, jednak nie umknęło to czujnym oczom Mogaby. I zdało mu się rzeczą dość niezwykłą. Inni Singhowie nie reagowali na to imię inaczej jak obowiązkowym przekleństwem. Należało to wyjaśnić.
      Mogaba zapytał:
      -  Jakieś kłopoty? Aridatha odrzekł:
      -  Spokój. Kiedy tylko Protektorka wyjeżdża z miasta, a wraz z nią znikają absurdalne wymagania, wszystko zaczyna się układać właściwie. Ludzie są zbyt zajęci krzątaniną wokół własnych spraw, żeby coś innego chodziło im po głowach.
      Ghopal był znacznie mniej optymistycznie nastrojony. Szarzy każdego dnia patrolowali ulice i alejki.
      -  Coraz więcej graffiti pojawia się na murach. Głównie napisy: Woda śpi.
      -  I? - zapytał Mogaba. Jego głos był cichy, lecz pełen napięcia, oczy zwęziły się.
      -  Oprócz tego zwykłe standardowe szyderstwa: Wszystkie ich dni są policzone. Rajadharma.
       -  I? - Mogaba wydawał się zmieniać osobowości na sposób Duszołap. Może małpował jej styl.
      -  I jeszcze to: Braciom Nie Pomszczonym.
      Znowu te mocne oskarżenia. Zarzuty, które zawsze budziły z płytkiej drzemki tę część jego duszy, która czuła się winna zdrady Czarnej Kompanii w imię realizacji własnych ambicji. Nic dobrego z tego nie wynikło. Zmienił się w niewolnika dokonanego niegdyś wyboru. Jego kara polegała na tym, że przechodził z rąk jednego łotra w ręce drugiego - zawsze służąc niegodziwości - niczym nierządna kobieta od jednego mężczyzny do drugiego; był na równi pochyłej.
      Aridatha Singh, skwapliwie korzystając z okazji skierowania rozmowy na inne tory, jak najbardziej odległe od Narayana Singha i Kłamców, wtrącił:
      -  Jeden z moich oficerów doniósł, że wczoraj widział coś nowego: Thi Kim nadchodzi.
      -  Thi Kim? A co to miałoby być? Albo kto? Ghopal zauważył:
      -  To chyba w języku Nyueng Bao.
      -  Ostatnio nie widać za bardzo tych ludzi.
      -  Dokładnie od czasu, kiedy ktoś porwał Radishę prosto z Pałacu... - Ghopal urwał. Twarz Mogaby znowu zasnuł mrok, chociaż wina była po stronie Szarych, nie zaś armii. On w tym czasie przebywał na podbitych terytoriach.
      - Cóż więc. Te same stare slogany. A przecież cała Kompania uciekła przez bramę cienia. I zginęła za nią, ponieważ nikt nie wrócił.
      Ghopal niewiele wiedział o świecie rozciągającym się poza wąskimi, brudnymi ulicami.
      -  Może niektórym się udało, a my po prostu nic na ten temat nie wiemy.
      -  Nie. Nie wydostali się. Usłyszelibyśmy o tym. Protektorka ma tam swoich ludzi, którzy zbierają cienie od czasu, kiedy tamci odeszli. - Ludzi, których zwabiła na swą służbę fałszywymi obietnicami podzielenia się swą wiedzą i uczynienia kapitanami w wielkim, tajemniczym przedsięwzięciu.
      Żaden z tych współpracowników nie żył długo. Cienie były bystre i wytrwałe. Licznym udawało się wymknąć z rąk nowicjuszy na czas, na tyle długi, by zniszczyć swych dręczycieli, zanim je same spotkała zagłada.
      Duszołap dbała o to, by dojrzewały warunki sprzyjające katastrofie.
      Mogaba zamknął oczy, znowu odchylił głowę, zaplótł czarne palce.
      -  Miło, kiedy Protektorki nie ma w pobliżu. - Ostrożne sformułowanie takich myśli nie było rzeczą łatwą. Poczuł, jak coś ściska go w gardle. Zdawało mu się, że na piersiach czuje wielki ciężar. Bał się. Duszołap go przerażała. I za to jej nienawidził. I za to też gardził samym sobą. Był Mogabą, Wielkim Generałem, najczystszym, najbystrzejszym, najsilniejszym z wojowników Nar, których wydało Gea-Xle. Strach miał być narzędziem, przy pomocy którego kierował słabymi. Nie powinien osobiście go doświadczać.
      W głębi ducha powtarzał mantry wojowników, wiedząc, że nawyki wpajane mu od narodzin pozwolą stłumić strach.
      Ghopal Singh był funkcjonariuszem. Bardzo dobrze kierował Szarymi, jednak nie nadawał się na konspiratora. Była to jedna z cech, która zdecydowała o jego awansie. Nie wychwycił informacji ukrytej w stwierdzeniu Wielkiego Generała. Aridatha Singh natomiast pod pewnymi względami był równie naiwny jak przystojny. Jednak pojął, że Mogaba krąży wokół czegoś, co może się okazać wielkim przełomem w życiu ich wszystkich.
      Pamiętając o jego naiwności, jeśli chodzi o rozumienie skomplikowanych motywów powodujących innymi ludźmi, oraz entuzjastycznym idealizmie, Mogaba postanowił odwołać się do wzniosłości Aridathy. Pewien był, że Rajadharma okaże się dźwignią, którą poruszy.
      Ten rozejrzał się nerwowo dookoła. Znał stare powiedzenie, w Pałacu nawet ściany mają uszy.
      Mogaba pochylił się naprzód, zapalił od lampy tanią łojową świeczkę, a potem przeniósł płomyk do kamiennej misy wypełnionej ciemnym płynem. Ghopal nic nie powiedział, mimo że produkt pochodzenia zwierzęcego stanowił obrazę dla jego uczuć religijnych.
      Zawartość misy okazała się palna, chociaż płonąc dawała znacznie więcej nieprzyjemnego czarnego dymu niźli płomienia czy światła. Dym zakłębił się pod sufitem, potem powędrował wzdłuż ścian i wydostał się przez drzwi. Jego postępy znaczyły piski, trajkotanie oraz okazjonalne skargi niewidzialnych wron.
      Mogaba rzekł:
      -  Na kilka minut, zanim dym się nie przerzedzi, będziemy musieli pewnie położyć się na podłodze.
      Aridatha wyszeptał:
      -  Naprawdę proponujesz to, co, jak sądzę, proponujesz? Mogaba mruknął:
      -  Mogą nie kierować tobą te same motywy co mną, ale sądzę, że wszyscy mielibyśmy się lepiej, gdyby Protektorka dłużej nie piastowała swego stanowiska. Lepiej żyłoby się zwłaszcza ludowi Taglios. Co sądzicie?
      Mogaba oczekiwał łatwej zgody Aridathy. Żołnierz wierzył w swe obowiązki wobec ludzi, którym służył. I rzeczywiście, tamten skinął głową.
      Martwił się natomiast o Ghopala Singha. Ghopal nie miał żadnego wyraźnego powodu, by chcieć zmiany. Szarzy byli co do jednego wyznawcami religii Shadar, tradycyjnie pozbawionymi większych wpływów w rządzie. Ich przymierze z Protektorką dało im władzę niewspółmiernie dużą w stosunku do liczebności ich populacji.
      Ghopal rozejrzał się dookoła nerwowo, zupełnie nie zdając sobie sprawy z badawczego spojrzenia Mogaby. Potem wybuchnął, aczkolwiek szeptem:
      -  Ona musi odejść. Szarzy już od dawna tak uważają. Rok Czaszek nie mógłby się chyba okazać wiele straszniejszy niż to, co musieliśmy wycierpieć z rąk tej kobiety. Ale nie mamy pojęcia, jak się jej pozbyć. Jest zbyt potężna. I zbyt sprytna.
      Mogaba rozluźnił się. A więc Szarzy jakoś nie byli urzeczeni swoim dobroczyńcą. Ciekawe. Świetnie.
      -  Ale nigdy się jej nie pozbędziemy. Ona wie, co myślą znajdujący się obok niej. A nigdy nie będziemy w stanie przestać o tym myśleć, ponieważ będziemy przerażeni. Ona wywęszy wszystko w dziesięć sekund. Jesteśmy już żywymi trupami, tylko dlatego, że rozważaliśmy taką możliwość.
      -  Wobec tego natychmiast wywieźcie rodziny z miasta - polecił Mogaba. W zwyczaju Duszołap leżała eksterminacja wrogów do siódmego pokolenia. - Dużo nad tym myślałem. Sądzę, że jedyny sposób, żeby się udało, polega na przygotowaniu wszystkiego z góry i uderzeniu, zanim będzie miała szansę rozejrzeć się dookoła i czegokolwiek domyśleć. Możemy całą sprawę tak ułożyć, żeby dotarła tu wyczerpana. Dzięki temu zdobędziemy przewagę, której nam potrzeba.
      Aridatha myślał na głos:
      -  Cokolwiek to będzie, musi być nagłe, zmasowane i całkowicie zaskakujące.
      -  Zacznie coś podejrzewać - powiedział Ghopal. - Zbyt wielu ludzi jest wobec niej lojalnych, ponieważ bez niej ich również czeka koniec. Ostrzegą ją.
      -  Nie, jeśli się nie zdradzimy. Jeśli tylko nasza trójka będzie wiedziała, co się dzieje. Jesteśmy dowódcami. Możemy wydawać takie rozkazy, jakie nam przyjdą do głowy. Ludzie nie będą ich kwestionować. Na ulicach szerzą się kłopoty i stają coraz gorsze. Ludzie będą oczekiwać, że coś z tym zrobimy. Wielu jeszcze nienawidzi Protektorki. Poczują, że mogą swobodnie się burzyć, póki jej nie ma na miejscu. To stworzy pretekst, by podjąć takie działania, jakie będą koniecznie. Jeśli będziemy się posługiwać głównie ludźmi, których lojalność wobec Protektorki pozostaje niekwestionowana, każąc im wykonywać większość roboty i przenosić wiadomości, nie ma powodu, by zaczęła coś podejrzewać, póki nie będzie za późno.
      Ghopal popatrzył na niego, jakby robił dobrą minę do złej gry. Może tak i było. Mogaba powiedział:
      -  Ja otworzyłem swe usta. Wydałem siebie w wasze ręce. I nie mam dokąd uciec. - To był ich kraj. Mogli zniknąć na podbitych terytoriach. On nie miał gdzie się schować. A od dwudziestu lat powrót do Gea-Xle pozostawał poza dyskusją. Nar w domu wiedzieli o wszystkim, co zrobił.
      Aridatha oznajmił z namysłem:
      -  Wobec tego każdego dnia musimy wykonywać naszą pracę tak, aby służyła jak najlepiej interesom Protektorki... póki nie zbudujemy pułapki na myszy, którą potem zatrzaśniemy. O tak. - Klasnął w dłonie.
      -  Będziemy mieli tylko jedną szansę - powiedział Mogaba. - W pięć sekund po niepowodzeniu zaczniemy się modlić o śmierć. - Odczekał chwilę, którą zabrało mu sprawdzenie stanu zasłony dymnej. Jej skuteczność była omalże na wy czerpaniu.-Wchodzicie w to?
      Obaj Singhowie pokiwali głowami, jednak żaden nie zdradził szczególnego entuzjazmu. Prawdą było, że niewielkie mieli szansę cało wyjść z tej przygody.
      
      Mogaba siedział w swych apartamentach, podziwiając pełnię księżyca. Zastanawiał się, czy wszystko nie poszło zbyt łatwo. Czy Singhowie naprawdę byli zainteresowani usunięciem Protektorki Taglios? Czy też tylko udawali, wyczuwając, że w danej chwili on stanowi znacznie większe zagrożenie?
      Jeśli nie przystąpili do spisku, prawdę pozna dopiero wtedy, kiedy Duszołap zatopi swe zęby w jego gardle.
      Czekały go długie dni życia w niepewności i strachu.
      

22. Khatovar:
Inwazja

      Łabędź zgłosił się na ochotnika, by zejść ze mną do bramy cienia. Zaoponowałem:
      -  Sądziłem, że wezmę moją najdroższą. Niewiele mamy okazji przebywania sam na sam. - Poza tym ona będzie miała pewniejszą dłoń ode mnie, gdy przyjdzie do pracy przy bramie cienia. A nawet ze szczytu zbocza widać było, że wymaga naprawy.
      Po przyjrzeniu się bramie ze znacznie korzystniejszego punktu powiedziałem mej ukochanej:
      -  Przedzierają się, Bowalk naprawdę narobiła sporo szkód.
      -  Cienie deptały jej po piętach. Wedle tego, co zgodnie ze słowami Śpioszki, pokazał jej Shivetya. Nie powiesz mi, że ty byś pamiętał o zasadach dobrego wychowania i nie trzaskał drzwiami, gdyby te stwory ciebie goniły.
      -  Nawet nie chcę o tym myśleć. Jesteśmy bezpieczni? Nikt nas nie obserwuje?
      -  Nie mam pojęcia.
      -  Co?
      -  Na równinie prawie nie dysponuję mocą. Będzie tego najwyżej skromniutka setna część tego co zwykle. Jednak poza bramami cienia równie dobrze mogłabym być głucha, ślepa i durna. Wszystko, na co mnie stać, to udawanie.
      -  A więc Kina żyje?
      -  Zapewne. O ile nie czerpię z Shivetyi czy jakiejś innej szczątkowej a wszechobecnej mocy. Równina jest miejscem, po którym krąży mnóstwo dziwnych energii. Przeciekają tu z rozmaitych światów.
      -  Ale wierzysz, że znowu upuszczasz krew Kinie. Nieprawdaż?
      -  Jeśli tak jest, to nie można powiedzieć, by zwyczajnie drzemała. To jest śpiączka.
      -  Tam!
      -  Gdzie tam?
      -  Wydawało mi się, że widziałem, jak coś się rusza.
      -  To tylko wiatr poruszał gałęzią.
      -  Tak sądzisz? Nie mam ochoty niepotrzebnie ryzykować. Sarkastyczna wiedźma odrzekła:
      -  Ty będziesz stał na straży. Ja popracuję nad bramą.
      Czy rzeczywiście pracowała, nie potrafiłem powiedzieć. W każdym razie miotała się znacznie mniej, niźli ja bym to robił.
      Przeszliśmy na drugą stronę. Do Khatovaru. W ogóle nie czułem, że oto znalazłem się w raju. Nie czułem się tak, jakbym właśnie wrócił do domu. Czułem rozczarowanie, którego oczekiwałem niemalże od momentu, gdy zdałem sobie sprawę, że żądzę znalezienia Khatovaru narzucono mi z zewnątrz. Brama Khadi stanowiła beznadziejne pustkowie.
      Clete i Loftus zaczęli rozbijać obóz na tyle blisko bramy cienia, by w razie konieczności móc przeprowadzić szybki odwrót. Ja wciąż pozostawałem w samej przestrzeni bramy, przyglądając się światu, który zrodził Czarną Kompanię.
      Zdecydowane rozczarowanie. Którego zresztą oczekiwałem. Może większe.
      Coś sprawiło, że zjeżyły mi się włosy na głowie. Odwróciłem się. Nie zobaczyłem nic, ale miałem mgliste wrażenie, że coś właśnie przeszło przez bramę cienia.
      Kątem oka pochwyciłem ruch. Coś ciemnego. Kształt równocześnie wielki i paskudny.
      Jeden z Czarnych Ogarów.
      Wrażenie minęło. A potem powróciło znowu.
      Może Tobo mimo wszystko szedł za nami.
      Ciemniejszy z moich dwu kruków przysiadł na pobliskim głazie. Po szeregu syknięć, nie skierowanych pod niczyim szczególnie adresem, przekrzywił głowę, łypnął w moją stronę żółtym okiem i powiedział:
      - W promieniu pięćdziesięciu mil nie ma żadnych ludzkich siedzib. Ruiny miasta znajdują się pod drzewami u stóp skalnego występu na północny wschód. Są ślady wskazujące na to, że ludzie od czasu do czasu je odwiedzają.
      Zagapiłem się. Ten cholerny ptak był bardziej wymowny niż większość moich towarzyszy. Lecz zanim zdążyłem podjąć konwersację, znowu wzbił się w powietrze.
      A więc w tym świecie żyli ludzie. Jednak ich najbliższe siedziby znajdowały się w odległości co najmniej trzech dni drogi.
      Wystająca skała, o której wspominał ptak, w naszym świecie stanowiła fundament fortecy Przeoczenia. Ruiny najpewniej znajdowały się na tym samym miejscu co Kiaulune.
      Kolejne dreszcze przebiegły mi po grzbiecie. Nieznane Cienie kontynuowały swój przemarsz.
      Zszedłem do obozu. Bracia inżynierowie byli dość już wiekowi, ale wciąż sprawni. Już dało się w nim mieszkać - przynajmniej póki nie spadnie deszcz. A na deszcz się właśnie zanosiło. Jasne było, że tutaj często pada.
      Ogniska płonęły. Ktoś ubił dziką świnię. Obracając się na rożnie, rozsiewała wokół niebiański zapach. Schronienia rosły. Warty wystawiono. Wujek Doj sam mianował się sierżantem wartowników i teraz dokonywał obchodu czterech posterunków.
      Zaczekałem, aż Murgen znajdzie sobie jakieś zajęcie, a potem skinieniem dłoni przywołałem Łabędzia i Panią.
      -  Zastanówmy się nad tym, co już wiemy. - Spojrzałem mojej żonie głęboko w oczy. Zrozumiała, co chciałem wiedzieć. Pokręciła głową.
      W Khatovarze nie było żadnego źródła magicznej mocy, na którym mogłaby pasożytować. Zacząłem narzekać:
      -  Nie oczekiwałem perłowych wież i rubinów walających się w złotych rynsztokach, ale to jest wręcz śmieszne. - Sprawdziłem, gdzie znajdują się Doj i Murgen. Żadnego jeszcze nie zainteresowało nasze małe zebranie.
      -  Kwaśne winogrona - wykrzywił się Łabędź, przechodząc wprost do krytycznej kwestii. - Tam jest przecież cały świat. Prawie zupełnie pusty, jak się wydaje. Jak chcesz znaleźć w nim jednego szalonego potwora-mordercę?
      -  Zacząłem się nad tym zastanawiać, kiedy tak stałem i oglądałem sobie wszystko. Myślałem między innymi o tym. I sądzę, że przydarzyła mi się zła epifania.
      Pani w swoim czasie też zajmowała się prowadzeniem Kronik, a potem starała się śledzić pracę swych następców. Pokręciła głową i powiedziała:
      -  W tym, co ona napisała, niewiele jest na ten temat. Łabędź rozejrzał się dookoła. Nikogo nie było w pobliżu. Cichym głosem powiedział:
      -  Ona nie zajmowała się pisaniem od czasu, gdy wróciłeś, prawda? Zapytałem:
      -  Co to znaczy?
      -  Przez całe lata Tobo i Suvrin oraz różni ich kolesie odwiedzali większość bram cienia. Bramę Khatovaru oglądali kilka razy.
      -  Skąd wiesz?
      -  Powęszyłem trochę. Słuchałem tam, gdzie nikt nie spodziewał się, że słucham. Wiem, że Suvrin i Tobo przybyli tu, kiedy leżałeś ranny. Tylko we dwójkę. A później, kiedy byliśmy w Khang Phi, Suvrin znowu tu przyjechał... sam.
      -  A więc mam rację. Daliśmy się wpuścić w maliny. Dlaczego wcześniej o tym nie wspomniałeś?
      -  Miało to związek z Khatovarem. Sądziłem, że stoisz za wszystkim, co się dzieje.
      Z gardła Pani wydobył się odgłos przypominający ni to warknięcie, ni chichot - widomy znak, że ona również zrozumiała.
      -  To diabelska, mała wiedźma. Naprawdę tak myślisz? Łabędź zapytał:
      -  Czego nie rozumiem? Powiedziałem mu:
      -  Myślę, że dokonujemy tu właśnie najazdu na Khatovar nie dlatego, że jestem tak cholernie sprytny, ale ponieważ Śpioszka nie chciała, aby stare pierniki plątały się jej pod nogami, kiedy ruszy na nasz ojczysty świat. Założę się, że dokładnie w tej chwili maszeruje tam cały przeklęty trzon armii. A Śpioszce żaden z nas nie zadaje pytań, ani nie udziela rad, nikt też wreszcie nie robi nic na swój własny sposób.
      Łabędziowi zabrało chwilę, zanim pojął. Przez następną chwilę przyglądał się bandzie, która wolała sprzeciwić się autorytetowi dowództwa i szukać pomsty na morderczyni Jednookiego. W końcu rzekł:
      -  Albo ona jest naprawdę sprytną, małą suką, albo my zbyt długo obracamy się w towarzystwie różnych chytrych ludzi i dostrzegamy manipulacje we wszystkim.
      -  Tobo wiedział - oznajmiłem. Tobo musiał brać w tym udział. Pozwolił swemu ojcu i Wujkowi Dojowi przyjechać tutaj... - Rozumiesz, jestem takim paranoikiem, że zamierzam wystawić warty po tamtej stronie bramy cienia. I nakarmię ich kłamstwami o tym, jak to demon w przebraniu jednego z naszych ludzi może zechcieć sabotować bramę, abyśmy nie mogli się wydostać z Khatovaru.
      Ani Pani, ani Łabędź nie polemizowali. Łabędź zauważył tylko:
      -  Jesteś paranoikiem. Sądzisz, że Sahra puściłaby Śpioszce płazem zostawienie Thai Deia, Murgena i Doja zamkniętych tu w pułapce?
      -  Myślę, że to jest szalony świat. Myślę, że dzieje się w nim właściwie wszystko, co można sobie wyobrazić, nawet to co najbardziej okrutne, najczarniejsze.
      Pani zapytała:
      -  I co zamierzasz z tym zrobić?
      -  Zamierzam zabić forwalakę.
      Łabędź wtrącił:
      -  Murgen zauważył, że coś się dzieje. Idzie tu.
      -  Mam zamiar grać w tę grę. Tobo posłał naszym śladem garstkę swoich zwierzaczków. Zadbajmy o to, żeby nie mogły wyjść, zanim im nie pozwolimy. Wykorzystamy je do znalezienia Bowalk. A potem ją zabijemy.
      

23. Lśniący Kamień:
Bezimienna forteca

      Śpioszka dotarła do fortecy w sercu równiny tylko dlatego, że konsekwentnie nie pozwalała skierować się na żadną inną drogę. Pomocne skróty podsuwane przez Shivetyę nie odwiodą jej od przyjrzenia się fundamentom planów podboju.
      Istnieje jedna doczesna moc silniejsza od największej nawet magii. Chciwość. A ona była właścicielką niewyczerpanego źródła, z którego tryskało powodzią to, czego chciwi najbardziej pragną: złoto. Nie wspominając już o srebrze, klejnotach i perłach.
      Przez tysiące lat uchodźcy z rozmaitych światów kryli swe skarby w jaskiniach pod tronem Shivetyi. Któż wiedział dlaczego? Przypuszczalnie tylko sam golem. Ale Shivetya nie odsłaniał historii - chyba że służyło to jego sprawie. Shivetya miał umysł i duszę nieśmiertelnego pająka. Nie odczuwał żadnego żalu, żadnego współczucia, znał tylko swe zadanie i własną wolę położenia mu kresu. Był sprzymierzeńcem Kompanii, ale nie przyjacielem. Zniszczyłby Kompanię w jednej sekundzie, gdyby miało to posłużyć ważniejszemu celowi, a on dysponował akurat taką mocą.
      Śpioszka chciała w ten sposób zabezpieczyć sobie tyły.
      Podeszła do Baladityi.
      - Gdzie jest Klinga?
      Z ust Baladityi popłynęły raporty z odkryć, których dokonał, odkąd zlecono mu tę misję. Śpioszka poczuła ukłucie winy. Sama pamiętała jeszcze radość, którą teraz próbował podzielić się Baladitya, ale było to tak dawno temu i tak daleko stąd. Jednak odpowiedzialność za tysiące ludzi, rozkład zajęć, który bardzo mało czasu przewidywał na sen, nie stwarzały wielu okazji do zakosztowania prostych przyjemności. Przez to czasami pewnie mogła wydawać się oschła i niemiła.
      -  Jest na dole. Ostatnimi czasy w ogóle nie wychodzi.
      Śpioszka zirytowana rozejrzała się dookoła w poszukiwaniu kogoś dostatecznie młodego, by pogalopować milę w głąb ziemi. Zobaczyła kłócących się Sahrę i Tobo. Niby nic szczególnego. Choć ostatnio nie zdarzało się często. Z drugiej jednak strony, sprzeczali się właściwie od czasu, gdy Tobo dojrzał.
      Jeden z dżinnów Tobo potrafi dostać się szybciej na dół niźli najmłodsza para nóg.
      -  Tobo! - Skinęła nań Śpioszka.
      Irytacja wykrzywiła twarz chłopaka. Bez przerwy ktoś czegoś od niego chciał.
      Jednak zareagował, aczkolwiek nie okazując nawet śladu szacunku. Jego spokojna twarz nosząca ślady mieszanego pochodzenia przybrała wyraz doskonałej obojętności. Ani jego postawa, ani nic innego nie zdradzały kryjących się w głowie myśli. Śpioszka rzadko kiedy miewała do czynienia z kimś równie nieodgadnionym. A on na dodatek był taki młody.
      Stał, czekając, aż powie mu, o co chodzi.
      -  Klinga jest gdzieś na dole. Wyślij jednego ze swoich posłańców, aby powiedział, że czekam na górze.
      -  Nie mogę.
      -  Dlaczego nie?
      -  Nie mam tu nikogo. Wyjaśniałem to już wcześniej. Nieznane Cienie nienawidzą równiny. Bardzo trudno je zmusić choćby do wejścia na nią. Większość, którą uda się namówić, nie chce mieć do czynienia z ludźmi. Ja ze swej strony też nie mam ochoty, by się z nimi zadawały. Za każdym razem wprawia je to w zły nastrój. Masz cały regiment ludzi snujących się dokoła. Któryś z pewnością nie ma nic do roboty.
      Sarkastyczny poganin. W okolicy fortecy musiało być ze dwustu nudzących się ludzi, którzy czekali, aby odprowadzić karawanę ze skarbami, a tymczasem nie robili nic pożytecznego.
      -  Zależało mi na kimś trochę szybszym. - Kiedy Kompania znajdowała się na nagiej równinie, nawet pod osłoną cudów Shivetyi, nie było czasu do stracenia.
      Od Suvrina również nie otrzymała dobrych wieści. Tobo powinien z nim pojechać. Albo Doj, albo Pani w ostateczności. Ktoś lepiej przygotowany do radzenia sobie z Nieznanymi Cieniami. Powinien jednak przysłać choć słowo, że uchwycił przyczółek.
      Baladitya powiedział:
      -  A więc lepiej sama zejdź na dół. Nie nadstawi ucha na głos nikogo o mniejszym autorytecie.
      -  Co? Dlaczego?
      -  Ponieważ słyszy nawołujące go głosy. Próbował wymyślić, jak im udzielić odpowiedzi.
      -  Do diaska! - Śpioszka wypluła z siebie coś, co jak na nią stanowiło stek prawdziwie paskudnych przekleństw. - Ten kłótliwy, srutliwy glinojad! Zamierzam...
      Tobo i Baladitya uśmiechnęli się. Śpioszka zamknęła usta. Pamiętała czasy, kiedy towarzysze z Kompanii pozwoliliby jej ciągnąć dalej, tylko po to, by przekonać się, jak długo uda się jej unikać zwyczajowych wulgaryzmów. Mruknęła:
      -  Powinnam opisać was, ludzie, takich, jakimi rzeczywiście jesteście. Nie ciebie, Baladitya. Ty jesteś prawdziwą istotą ludzką. - Popatrzyła gniewnie na Tobo. - W stosunku do ciebie zaczynam nabierać wątpliwości.
      -  Jak na niewierzącego - dodał Baladitya, mając na myśli siebie.
      -  Tak. No cóż. Więcej jest was, straconych dusz, niźli tych, którzy poznali Prawdę. Muszę być Bożym Światłem w Krainie Naszych Smutków.
      Baladitya zmarszczył brwi, potem zrozumiał. Śpioszka wyśmiewała się ze swego religijnego nastawienia wobec tych, którzy nie podzielali jej wiary, wszystkich niewierzących, składających się na populację Krainy Naszych Smutków. Która, w epoce minionej, kiedy Yehdna byli liczniejsi i bardziej entuzjastycznie nastawieni do ratowania niewiernych przed potępieniem, nosiła nazwę Domeny Wojny.
      Tylko Wierzący żyli w obrębie Domeny Pokoju.
      Śpioszka warknęła:
      -  Tobo, nie próbuj uciekać. Schodzisz ze mną na dół. Tylko na wypadek, gdyby on rzeczywiście słyszał głosy.
      -  Brzmi to dla mnie jak naprawdę dobry powód, żeby trzymać się z daleka.
      -  Tobo.
      -  Zaraz za tobą, Kapitanie. Żeby nikt nie skoczył ci na plecy. Śpioszka warknęła. Nigdy nie przywykła do bezceremonialności i braku szacunku, chociaż stanowiły one trwały element kultury Kompanii na długo przed jej nastaniem.
      Żołnierze szydzili ze wszystkiego, klęli resztę. Jednak jakoś dawali sobie radę z robotą.
      Śpiesząc w stronę wiodących na dół schodów, Śpioszka zgarnęła jeszcze sześciu towarzyszy broni. Ją samą zdumiewały wyniki nieustannego reżimu szkoleniowego. Wielu tych, którzy zaciągnęli się do Kompanii, stanowiło szumowiny Krainy Nieznanych Cieni - byli to kryminaliści i uciekinierzy spod szubienicy, bandyci i dezerterzy z sił generał-gubernatorów oraz głupcy, którym się wydawało, że tura odsłużona u Żołnierzy Ciemności będzie świetną przygodą. Schludni, silni i pełni wiary, teraz, po miesiącach intensywnego szkolenia, mieli okazję pokazać, co potrafią. Jednak dopiero szczęk stali tuż przy uchu nada im ostateczny polor.
      Podczas swej wędrówki Śpioszka minęła kilkunastu ludzi wciąż jeszcze wynoszących skarby na powierzchnię. Za jej plecami Tobo zapytał:
      -  Pewna jesteś, że grabież grobów to nie grzech? Mamy już tego tyle, by każdego człowieka z bandy uczynić bogatym. - Fakt, którego nie zdradzano niektórym rekrutom o opinii co najmniej niepewnej. Jednak łatwo oprzeć się pokusie, kiedy wie się, że wyłącznie Kapitan może wydostać człowieka z równiny żywego oraz że Nieznane Cienie będą niezmordowanie ścigać każdego, kto spróbuje czegokolwiek, kiedy znajdzie się już poza nią.
      -  Nie uda nam się pobić Protektorki przy pomocy ośmiu tysięcy ludzi, Tobo. Potrzebna nam jest tajna broń i pomnożenie naszych sił. Złoto zapewni jedno i drugie.
      Czasami Tobo martwił się o swoją Kapitan. W którymś momencie - miała pod dostatkiem wolnego czasu - musiała znaleźć się zbyt blisko biblioteki gromadzącej dzieła na temat teorii wojskowości. Od czasu do czasu wypluwała z siebie pojęcia takie jak: strategiczny środek ciężkości albo sposób na pomnożenie sił, z reguły w chwili idealnej, by wywołać u rozmówcy niepokój i zatroskanie.
       Tobo martwił się, ponieważ najwyraźniej staruszkowie, weterani, Konował, Pani i reszta to aprobowali. Znaczyło to, że on po prostu nie rozumie, o co chodzi.
      -  Tutaj na chwilę się zatrzymamy - oznajmiła Śpioszka, gdy dotarli na poziom jaskiń, w których przebywali niegdyś Uwięzieni. - Wy, ludzie - powiedziała do tych, których zmusiła do pójścia ze sobą: - Chcę, żeby czterej z was wydobyli paru śpiących na powierzchnię. Długiego Cienia i Wyjca. Wyjec pojedzie z nami. Z Tobo. Wydzielony oddział zawiezie Długiego Cienia do Hsien na proces. Pozostali dwaj. Zostajecie z nami.
      Lodowe jaskinie wydawały się trwać poza czasem, niezmienne. Szron prawie natychmiast pokrywał wszelkie ślady zostawione przez odwiedzających. Martwych nie sposób było odróżnić od zaczarowanych inaczej jak tylko drogą uważnych oględzin.
      Śpioszka ciągnęła dalej:
      -  Wam, ludzie, nie wolno wchodzić tam, póki nie zawołam. Czasami wystarczy, że choćby dmuchniecie na kogoś, a człowiek już nie żyje. - Po dokładniejszym zbadaniu okazywało się, że takie rzeczy miały miejsce już wcześniej. Ciała, włączywszy w to kilku Uwięzionych, jak i garstkę tajemniczych starożytnych, których obecność Shivetya musiał dopiero wyjaśnić.
      Dużo było tego, co demon zatrzymał dla siebie. Śpioszka zwróciła się do Tobo:
      -  Chcemy, żeby ci dwaj dotarli na górę, nie budząc się.
      -  Muszę rozerwać zaklęcie stazy. W przeciwnym razie umrą, gdy tylko ich dotkniemy.
      -  Zdaję sobie sprawę. Ale chcę, żeby znajdowali się w stanie nie pozwalającym narobić żadnych kłopotów. Jeśli Długi Cień obudzi się po drodze, nie będzie nikogo, kto mógłby go kontrolować.
      -  Pozwól mi wykonywać moją pracę.
      Przewrażliwiony. Śpioszka stała między chłopcem a wejściem do jaskini na wypadek, gdyby ciekawość żołnierzy okazała się silniejsza niż zdrowy rozsądek. Dziwiło ją, jak szybko powłoka lodu zdążyła się zrosnąć, jak delikatne były niektóre pajęcze sieci mrozu wokół śpiących starców. W pobliżu ciała Wyjca prawie już zniknęły ślady, które wcześnie zostawiły stopy ludzi uwalniających Uwięzionych. Dalej podłoga jaskini podnosiła się, sam tunel zaś zakręcał i zwężał się, uniemożliwiając wędrówkę w pozycji wyprostowanej. Idąc jeszcze dalej, docierało się do miejsca, gdzie podczas dawnych prześladowań ukryto najświętsze relikwie kultu Kłamców. Kompania zniszczyła je, zwłaszcza zaś potężne Księgi Umarłych.
      Kiedy ciała dwóch uśpionych czarowników zostały już wyniesione na powierzchnię, Śpioszka przez czas jakiś stała w milczeniu. Potem ona, Tobo i dwóch młodych Wojowników Szkieletów podjęło dalszą podróż do wnętrza ziemi. Śpioszkę nurtowały dwie kwestie. Pierwsza dotyczyła natury źródła bladego, błękitnego światła przesączającego się przez lód w jaskini starców, iluminującego ludzką hordę, druga brzmiała: Co stanowi środek ciężkości tagliańskiego imperium? Ta druga interesowała ją znacznie bardziej. Pierwsza była tylko wytworem płochej ciekawości. Nie miała znaczenia. Może było to światło innego świata.
      -  Duszołap - odparł Tobo. - Wręcz nie warto się nad tym zastanawiać. Jeśli zabijesz Protektorkę, będziesz miała do czynienia z wielkim wężem pozbawionym głowy. Radisha i Prahbrindrah Drah ujawnią się, udowodnią zasadność swych roszczeń i po sprawie. - W jego ustach brzmiało to naprawdę prosto.
      -  Wyjąwszy problem złapania Wielkiego Generała.
      -  I Narayana Singha. Oraz Córki Nocy. Jednak Protektorka stanowi jedyny problem, z którym nie poradzą sobie Czarne Ogary.
      Śpioszce nie umknęła pustka, jaka zabrzmiała w jego głosie, gdy wspomniał o Córce Nocy. Spotkała już tę wiedźmę, kiedy tamta była jeńcem Kompanii, przed ucieczką do Krainy Nieznanych Cieni. Doskonale zdawała sobie sprawę z wpływu, jaki dziewczyna wywarła wówczas na jej towarzyszy.
      Uwadze Kapitan niewiele rzeczy umykało. Nie zapominała o niczym. I rzadko kiedy się myliła.
      Jednak rozegranie sprawy ze staruszkami w taki sposób, żeby sami usunęli się z drogi i nie zaglądali jej przez ramię, okazało się poważnym błędem.
      Kapitan znalazła Klingę stojącego sztywno przed frontem ściany czerni; z lewej jego dłoni zwisała lampa. Od razu rzucało się w oczy, że spędził tu mnóstwo czasu. Puste pojemniki z paliwem walały się na schodach. Zawartość tych pojemników pierwotnie przeznaczona była dla Baladityi oraz komandosów wykopujących zgromadzone skarby.
      Kapitan była podenerwowana.
      -  Klinga? Co?...
      Klinga gestem nakazał milczenie. Szepnął:
      -  Posłuchajcie.
      -  Czego?
      -  Po prostu posłuchajcie. - A kiedy Śpioszka nieomal już wyczerpała zapasy cierpliwości, dodał: - Tego.
      Wtedy usłyszała wyraźnie, chociaż głos był odległy, słaby, z pogłosem. Wołanie:
      -  Pomocy!
      Tobo również usłyszał. Aż podskoczył:
      -  Kapitanie...
      -  Wezwij swoją Cat Sith. Albo jednego z Czarnych Ogarów.
      -  Nie mogę tego zrobić. - Nie miał zamiaru jej powiedzieć, że sprzeciwił się literze rozkazu i wysłał większość Nieznanych Cieni na pomoc Konowałowi oraz Pani.
      -  Dlaczego nie?
      -  Odmawiają zejścia tutaj na dół.
      -  Zmuś je.
      -  Nie mogę. To są sprzymierzeńcy, nie niewolnicy. Śpioszka mruknęła pod nosem coś o przekleństwie i prowadzaniu się z demonami.
      -  Dalej niż do tego miejsca nie da się pójść - powiedział Klinga, odpowiadając na nie zadane pytanie. - Próbowałem setki razy. W całej Kompanii nie ma tyle siły woli, żeby dać jeszcze jeden krok w dół. Nie jestem w stanie nawet rzucić tam którymś z tych dzbanów z oliwą.
      Śpioszka zapytała:
      -  Masz tu jakieś pełne?
      -  Tam stoją.
      Śpioszka podniosła trzy pełne dzbany. Dwa położyła u stóp Klingi, powiedziała:
      -  Odsuń się. - Przecież oliwy z rozbitych dzbanów z pewnością nie onieśmieli nadprzyrodzona ciemność. - Teraz podpal.
      -  Co?
      -  Zapal ją.
      Z poważnymi oporami Klinga przechylił lampę i ulał kilka kropel płonącej oliwy.
      Klatka schodowa wybuchnęła płomieniem.
      -  Cholera! - pisnął Tobo. - Po co to zrobiliście?
      -  Widzisz teraz? - Śpioszka dłonią osłaniała oczy przed żarem. Ciemność nie była w stanie zdławić płomieni.
      Tobo powiedział:
      -  Dwa stopnie niżej znajduje się podest. Wszędzie leżą rozsypane monety.
      Śpioszka opuściła dłoń. Przeszła obok Klingi. Tobo poszedł za nią. Ogłupiały Klinga spróbował też dać krok. Zachwiał się. Nie natrafił na żaden opór.
      Dlaczego znienacka zniknął?
      Klinga był pewien, że gdyby sam podłożył ogień, nie zdołałby uzyskać żadnego efektu.
      -  Kapitanie, zachowałbym skrajną ostrożność. Ciemność czekała.
      -  Pomocy!
      Głos był bardziej donośny i natarczywy. I na tyle wyraźny, żeby go rozpoznać.
      Tobo powtórzył za Klingą.
      -  Kapitanie, naprawdę radziłbym zachować ostrożność. To jest niemożliwe. On od dawna nie żyje.
      -  Pomocy!
      Skargi Goblina stawały się coraz bardziej natarczywe.
      

24. Khatovar: 
Zbezczeszczone ziemie

      Od czterech dni przebywaliśmy w świętej krainie mej wyobraźni. Niczego nie udało się osiągnąć. Straciliśmy natomiast ludzi. Nie żył stary towarzysz z Kompanii, Śliczny. Podobnie jak Cho Dai Cho, nazywany Jojo, Nyueng Bao, który był od tak dawna obojętnym strażnikiem osobistym Jednookiego.
      Cienie dopadły ich pierwszej nocy. Zabójcze cienie, które uciekły z lśniącej równiny po tym, jak forwalaka uszkodził bramę cienia Khatovaru. Cienie, które wyludniły tę część Khatovaru.
      Kiedy już wiedzieliśmy, że się tu czają, nie mieliśmy szczególnych kłopotów ze zwabieniem ich w pułapkę i zabiciem. Doświadczenia nam nie brakowało. Jednak panika zawsze jest nieprzyjemna.
      Mogło być gorzej. Rozciągający się przed nami pejzaż dewastacji sprawił, że wszyscy trwali w najwyższej gotowości. Podczas kolejnych nocy wyeliminowaliśmy wszystkiego dziewięć cieni. Miałem nadzieję, że to dobrze wróży reszcie tego świata - to że są obecnie tak rzadkie.
      Czarne Ogary pomagały w polowaniu. Nienawidziły swych nie udomowionych kuzynów z równiny i równocześnie bały się ich. Chociaż te cienie zdawały się znacznie mniej agresywne niźli spotykane przez nas w przeszłości.
      Przeprowadziły również daleki zwiad i nie znalazły żadnych ludzi żyjących na południu Khatovaru w zasięgu równym odległości do Dandha Presh. Po forwalace również nie było właściwie śladu. Jednak odkryły trop - był tak wyraźny, że moje kruki skłaniały się ku podejrzeniom, że został pozostawiony specjalnie.
      -  Naprawdę masz ochotę znowu pokonywać te góry? - zapytał Łabędź.
      Pani zauważyła:
      -  Już wygląda na wyczerpanego, nieprawdaż? A jeszcze nie zrobiliśmy nawet kroku.
      Przyznałem:
      -  Byłoby świetnie mieć teraz jakiś dywan latający.
      -  Jest wiele rzeczy, które moglibyśmy z pożytkiem wykorzystać. Kilka tych czarnych ogierów z Uroku bardzo by się przydało. Podobnie jak setka dodatkowych miotaczy kul ognistych. Jednak nie chciałeś ukraść konia Śpioszki.
      -  Cóż, nie bardzo mogłem, prawda? To był ostatni. Zauważyłaby, gdyby zniknął.
      -  Ale ona nie tęskni ani za mną, ani za tobą, ani za tymi gównami pod grzędą opóźnionych w rozwoju wron.
      -  Piękny obrazek - skomentował Łabędź. - Oto nadciągają ptaki prowadzące stado. - Zbliżali się Murgen, Thai Dei i Wujek Doj. Podobnie jak reszta oddziału, chcieli wiedzieć, co teraz, a ja przecież obiecałem, że powiem im po południu.
      Murgen zapytał:
      -  Co teraz robimy, szefie?
      -  Pójdziemy ją dorwać. Nie możemy tu zostać. Te cienie wybiły niemalże całą zwierzynę.
      Po prostu zabijały. Będą zabijać nawet insekty, kiedy ogarnie je szał. Na większe zwierzęta nie zwracały uwagi tylko wówczas, gdy miały sposobność napić się ludzkiej krwi.
      Murgen pytał dalej:
      -  Myślisz, że dlatego się stąd wyniosła? To był jeden z powodów.
      -  Musi jeść. - Rzut oka na zebranych powiedział mi, że żądza odwetu nie gorzała już tak jasno w ich sercach.
      Doj stwierdził:
      -  Ale tu jest jedzenie. I wcale nietrudno je znaleźć. Widziałem dzikie świnie i nieznany gatunek karłowatego jelenia. Króliki, rozmaite małe gryzonie. Gdyby chciała, mogłaby na nie polować. Powiedziałbym też, że aktywność cieni od dawna nie była tu duża. W przeciwnym razie nie zobaczylibyśmy tych zwierząt. Potwór musiał wrócić do swych sprzymierzeńców, a cienie z pewnością zostały nasłane, aby nas szpiegować.
      Powiedziałem:
      -  Kontynuuj.
      -  Przyszło mi do głowy kilka rozmaitych hipotez tłumaczących wszystkie fakty. Być może składa się to tylko na powierzchowny wizerunek. Napaść oszalałego monstrum. Jednak wydaje mi się, że to byłoby zbyt proste. Czuję, że chodzi o coś więcej. Szaleństwo i zemsta nie wydają się stosownymi motywami. Jeśli wszakże współdziała z kimś stąd...
      Podejrzewałem to nieomal od chwili, gdy obudziłem się ze śpiączki. Nie miałem wszakże dość informacji, by rozwiać swoje wątpliwości.
      Mruknąłem.
      -  Potwór musiał wiedzieć, że będziemy go ścigać. Żołnierze Ciemności cieszą się określoną reputacją. Poza tym już wcześniej próbowaliśmy ją zabić i to za znacznie mniejsze wykroczenia.
      -  A Goblin również próbował jej pomóc, z tego co pamiętam. Za co odpłaciła mu czarną niewdzięcznością, zanim zdołał cokolwiek osiągnąć.
      Doj ciągnął dalej:
      -  Aby dotrzeć do Hsien, musiała pokonać dwie bramy cienia. Czyli wiedziała, jakimś sposobem, gdzie może znaleźć Jednookiego. Obie bramy cienia, z czego zdawała sobie sprawę, są uszkodzone, przeprawa więc musiałaby być ryzykowna. Ale nic się jej nie stało. Nadto odległość między bramami jest spora i droga musiała być wyczerpująca, jeśli nie otrzymała pomocy od Shivetyi. A nie mam powodu podejrzewać, że jej pomógł. Z pozoru więc wygląda to na zbyt długą, zbyt niebezpieczną i zbyt ryzykowną wyprawę, jeśli jedynym celem miała być śmierć Jednookiego, ona zaś nie mogła oczekiwać żadnej pomocy w swym dziele.
      Odwróciłem się ku Pani, potem znowu spojrzałem na Doja. Był równie bystry jak ja.
      -  Rozumiem. Oczywiście, że nie dałaby sobie rady bez pomocy. Z cieniami, a zwłaszcza ze zdobyciem pożywienia. W Hsien nie miała czasu, by zapolować, ogary szły za nią przez cały czas.
      Pani wtrąciła:
      -  A więc otrzymała pomoc i to od ludzi, którzy z pewnością oczekiwali sowitej zapłaty. Cóż to mogłoby być?
      -  Może to samo, co przez cztery lata próbowaliśmy zdobyć w Krainie Nieznanych Cieni? - domniemywał Murgen. - Tajemnice bram cienia.
      Głowy wszystkich pochyliły się w geście potwierdzenia. Zapytałem:
      -  Skąd mogli wiedzieć? I po co byłoby im to potrzebne? Aby zatkać wyrwę w tej bramie? Czy Shivetya nie mówił, że poniżej określonego stopnia uszkodzenia same znikają? Tobo i Suvrin nigdy nie znaleźli żadnej otwartej bramy, nieprawdaż? - Zakładałem, że Doj wiedział o przygodach Tobo.
      Oczy wszystkich spoczęły na mnie. Murgen zasugerował:
      -  To jest Khatovar. Stąd wyszły Wolne Kompanie.
      -  Ale ponad czterysta lat temu, czy raczej już pięćset. Mogą nawet nie pamiętać.
      -  Prawdopodobnie.
      -  I muszą przecież dysponować jakąś wiedzą o bramach cienia. Zdołali przeprowadzić Bowalk przez swoją, następnie tam i z powrotem do Hsien, a potem znowu tędy, niczego przy tym nie niszcząc.
      Pani powiedziała:
      -  Kolejny wniosek, jaki z tego wypływa, jest taki, że ktoś tu potrafi kontrolować cienie.
      -  Wypływa?
      -  Implicite zawarty jest w dwu faktach. Po pierwsze w tym, że Bowalk dotarła do Hsien i wróciła. Po drugie, gdyby horda wyrwała się na wolność i zniszczyła ten świat po pierwotnym przejściu Bowalk przez bramę, powinniśmy mieć tu do czynienia ze znacznie większą liczbą cieni. Doj twierdzi, że jest tu zwierzyna. Gdyby te cienie, które zgładziliśmy, żyły na całkowitej swobodzie, pozabijałyby wszystkie zwierzęta. Te stwory przybyły tu po to, by nas obserwować.
      Warknąłem:
      -  Cholera! Murgen. Byłeś przez cały ten czas w Khang Phi. Słyszałeś może plotki o jakimś Władcy Cienia, których nie można by wytłumaczyć przy tej wiedzy, którą posiadamy? Nie wpadniemy tu przypadkiem na dawno zaginioną mamusię Długiego Cienia, co?
      -  O wszystkich wiemy. To, co tu widzimy, musi być rodzimego chowu. - Całkiem możliwe. Dwaj z trójki, którą zabiliśmy w naszym świecie, byli dokładnie tacy sami. Ostatnia była jedną z przybocznych Pani, która miała rzekomo zginąć, a jednak udało się jej zbiec.
      Przedłużające się dyskusje zrodziły ostatecznie wniosek, że mogliśmy zostać zwabieni do Khatovaru, przede wszystkim po to, aby można było pozbawić nas posiadanej wiedzy.
      Nawet teraz jeszcze umysł Pani stanowił skarbnicę tajemnych informacji.
      Odszedłem na bok, zabierając do towarzystwa tylko kruki. Jednemu kazałem poprowadzić Nieznane Cienie na zwiad tak daleki, jak to okaże się konieczne, by znaleźć jakiegoś tubylca. Drugiego posłałem, by poszukał Tobo. Zabrał dokładny i szczery raport, utrzymany w takim tonie, jakbym wciąż wierzył, że Śpioszka zwyczajnie wysłała nas do Khatovaru, oczekując nawiązania regularnej komunikacji.
      Miałem nadzieję, że Tobo podsunie mi jakieś cenne sugestie. Miałem nadzieję, że wiedział o Khatovarze więcej, niźli nam zdradził.
      Ani Pani, ani ja nie mogliśmy zasnąć. Białemu krukowi nie zabrało dużo czasu odnalezienie ludzi. W naszą stronę zmierzała cała armia, choć była jeszcze po przeciwnej stronie gór. Forwalaka był z nią: towarzyszył rodzinie czarodziejów, którzy wedle doniesień Tobo stanowili niekwestionowaną władzę najwyższą współczesnego Khatovaru.
      Informacje Tobo nie pochodziły z bezpośredniego źródła. Konsultantem był uczony Baladitya, który przekazał nasze pytania demonowi Shivetyi. Shivetya zaś grzecznie przyznał się do zdolności śledzenia wydarzeń w krainach przylegających do równiny lśniącego kamienia.
      Khatovarem władał liczny, hałaśliwy i niespokojny klan czarodziejów znany pod nazwiskiem Yoroshk, które równocześnie było ich nazwiskiem rodowym. Krew utalentowanego ojca założyciela nie uległa rozcieńczeniu w kolejnych pokoleniach. Licznych pokoleniach. Obecnie na świecie tym żyło kilkuset członków rodu Yoroshk. Ich reżim był okrutny, a jedynym przyświecającym im celem było bogactwo i pomnożenie władzy rodziny. W następstwie katastrofy, jaką spowodowało wtargnięcie forwałaki do Khatovaru, Yoroshk nauczyli się kontrolować cienie. Z pewnością jeden z nich wysłał te, które zabiliśmy.
      W świecie noszącym miano Bramy Khadi nikt nie czcił już samej Kiny, czyli Khadi. Yoroshk dokonali eksterminacji Dzieci Kiny.
      Niemniej raz do roku, mniej więcej w tym czasie, gdy Kłamcy celebrowali swoje Święto Świateł, komuś udawało się zadusić członka rodziny i ujść z życiem.
      Były spore szansę, że Yoroshk znali swą historię wystarczająco dobrze, aby pamiętać, że Wolne Kompanie Khatovaru wyruszyły jako oddziały misjonarzy Matki Nocy. Powinni więc lękać się powrotu Królowej Ciemności.
      Sprzyjające nam nadprzyrodzone istoty miały nakazane unikanie zauważenia, wyjąwszy przypadki, kiedy da się złapać cienie Khatovaru, nie ryzykując ujawnienia naszej ukrytej broni.
      Leżąc z policzkiem przytulonym do mej piersi, Pani wymruczała:
      -  Ci Yoroshk wyglądają mi na złych ludzi, kochany. Równie złych jak wszyscy, na których zdarzyło ci się wcześniej natrafić.
      -  Włącznie z tobą?
      -  Nikt nie jest tak zły jak ja. Ale tymi tutaj naprawdę powinieneś się martwić. Jest ich cała rodzina. I jej członkowie nie są skłóceni między sobą, przynajmniej nie bardzo. Dziesięciu zawsze próbowało wbić drugiemu nóż w plecy, nawet kiedy trzymałam ich na najkrótszej smyczy.
      W jej przekomarzaniu kryła się całkiem poważna sugestia. Przytuliłem ją i powiedziałem:
      -  Nie będę ryzykował konfrontacji, raczej wycofam się na równinę. Zawsze możemy wślizgnąć się tu kiedy indziej. - Ale nie będę zadowolony, jeśli Bowalk znowu mi się wymknie.
      Osunąłem się w sen, próbując sobie wyobrazić, jak działają umysły Yoroshk. Dumając nad tym tajemniczym światem, który tak dawno temu wypluł z siebie naszych przodków na krucjatę zakończoną klęską. Czy Yoroshk byli niczego nieświadomymi pionkami w rękach Kiny? Czy mogli być kolejnym instrumentem, który Mroczna Matka chciała wykorzystać do przyspieszenia epifanii Roku Czaszek?
      -  Nie - odrzekła Pani, kiedy sformułowałem na głos swe przypuszczenia. - Wiemy, czyją jest to rolą.
      -  Nie chcę myśleć o Oj Boli, kochana. Wolę usnąć w spokoju.
      

25. Lśniący Kamień:
Zmartwychwstaniec

      Goblin niczego nie negował.
      -  Jakimś sposobem utrzymała mnie przy życiu. Zamierzała mnie wykorzystać. Ale nigdy nic mi nie zrobiła. Większość czasu przespałem, śniąc obrzydliwe sny. Pewnie to były jej sny.
      Głos małego czarodzieja był ledwie szeptem. Właściwie do złudzenia przypominał szelest zeschłych liści. Łzy nieustannie nabiegały mu do oczu. Rogata dusza, która czyniła zeń dawnego Goblina, gdzieś się zapodziała.
      Na twarzach słuchaczy nie widział ani radości ze spotkania, ani bodaj najdrobniejszego grymasu sugerującego, że go tutaj chcą. W istocie, nikt się nie cieszył i nikt go nie chciał. Spędził cztery lata, śpiąc przy boku Królowej Nocy, Matki Kłamców.
      -  Ona żyje w najczarniejszym miejscu, jakie tylko można sobie wyobrazić. Sama śmierć i rozkład.
      -  I szaleństwo - dodała Sahra, nie unosząc wzroku znad naprawianych spodni.
      Tobo zapytał:
      -  Gdzie jest Lanca?
      Goblina już o to pytano. Lanca Namiętności była duszą Kompanii. Podobnie jak Kroniki, łączyła przeszłość z teraźniejszością. Przeszła z Kompanią całą drogę, od samego wymarszu z Khatovaru. Nasycona była mocą - tak symboliczną, jak całkiem realną. Była kluczem do bramy cienia. Cios Lancą potrafił sprawić Bogini wiele bólu.
      Goblin westchnął.
      -  Nie zostało nic prócz grotu. Wbiłem go w jej bok. A potem ona jakimś sposobem zmusiła go do wędrówki przez swe ciało. Teraz jest w jej łonie.
      Kapitan, najwyraźniej zaniepokojona tymi pogańskimi rozmowami, warknęła:
      -  Czy któryś z was, niewiernych, mógłby to wytłumaczyć? Tobo?
      -  Nic nie wiem o religii, Kapitanie. Przynajmniej o jej wymiarze stosowanym.
      -  Ktoś inny?
      Żaden z niewiernych się nie odezwał.
      Śpioszka natomiast miała kilka pomysłów. Być może Kina wcale nie była prawdziwą Boginią, tylko niewiarygodnie potężnym potworem. Wszyscy Bogowie i wszystkie Boginie Gunni nie są niczym innym jak tylko potężnymi potworami. Jest tylko jeden Bóg... Ciągnęła dalej, popatrując na Goblina, zastanawiając się nad jego wiarygodnością, dumając, czy najlepszym rozwiązaniem nie byłoby pozbycie się go. Milczenie przeciągało się. Goblin czuł się coraz bardziej niezręcznie. Nic dziwnego, biorąc pod uwagę jego ograniczoną zdolność do wyjaśnienia, co się z nim działo.
      Nie było mowy, żeby ktokolwiek kiedykolwiek mu zaufał.
      Kapitan powiedziała:
      -  Tobo, mam myśl.
      Znowu zapadła cisza. Chłopak czekał, aż ona powie, o co jej chodzi, natomiast ona czekała, aż on zapyta. Głupoty dorosłych. Sahra zapytała w końcu:
      -  Dlaczego nie poślemy Goblina na pomoc Konowałowi do Khatovaru? Tak czy siak, lepiej mu będzie ze starymi przyjaciółmi.
      Śpioszka obrzuciła ją paskudnym spojrzeniem. Potem Tobo zrobił to samo. Sahra uśmiechnęła się, odgryzła nitkę, odłożyła igłę.
      -  A więc załatwione.
      Z żabiej twarzy Goblina zniknęły resztki barw, które przetrwały czas spędzony pod ziemią. Spojrzenie miał całkowicie puste. Usilnie starał się być całkowicie nieodgadnionym. Tym sposobem niechcący zdradził prawdę - wcale mu się nie uśmiechało dołączenie do khatovarskiej ekspedycji.
      Ale może po prostu bał się konieczności ponownego stawienia czoła forwalace.
      -  Przypuszczam, że to znakomity pomysł - powiedziała Kapitan zimno. - Konował przysłał ptaka, skamląc o pomoc. Idą na niego wszyscy ci nieprzewidywalni czarownicy i wiedźmy. Goblin, wciąż umiesz dać sobie radę, co? Dalej czarujesz? Nie straciłeś ikry?
      Smutny, mały czarodziej wolno pokręcił głową.
      -  Nie mam pojęcia. Musiałbym spróbować. Co jeszcze nie znaczy, żebym nawet za najlepszych dni mógł się zmierzyć z kimś obdarzonym prawdziwym talentem. Nigdy nie byłem aż tak dobry.
      -  A więc postanowione. Ruszysz drogą do Khatovaru. Reszta - tutaj już skończyliśmy. Wyruszamy. Tobo, znajdź braci Chu Ming. Pojadą z Goblinem.
      Wieści o rychłym wymarszu szerzyły się szybko. Żołnierze witali je z radością. Zdecydowanie zbyt długo kazano im przebywać w tym niemiłym, przerażającym miejscu, podczas gdy szarże dzieliły włos na czworo. Kończyły się żelazne racje, mimo tylu lat starannych przygotowań.
      

26. Khatovar:
Oczekiwanie

      Wróciłem z narady z białym krukiem. - Pokonali już szczyt przełęczy. Pani zauważyła:
      -  A więc maszerują szybko.
      -  Zaczynają się zastanawiać, czy przypadkiem czegoś nie podejrzewamy. Nie wiedzą, dlaczego tak wiele ich cieni-zwiadowców nie powróciło i dlaczego te nieliczne, które wróciły, nie znalazły się nawet w pobliżu nas. A więc na wypadek, gdybyśmy zwąchali kłopoty, zostawili swą piechotę, ciężką kawalerię i artylerię, aby dotrzeć tu, zanim zdołamy się przygotować. Ptak powiada, że przygotowują dla nas jakąś niespodziankę, ale nie potrafił znaleźć się dostatecznie blisko, by stwierdzić, co to ma być.
      Łabędź jęknął:
      -  Nie rozumiem, dlaczego po prostu nie usiądą i nie zaczekają na nas.
      -  Prawdopodobnie dlatego, że tu nie ma wiele do jedzenia, miejsce znajduje się daleko od centrum wydarzeń, oni zaś nie wiedzą, kiedy przybyliśmy. Ani czy w ogóle przybyliśmy. Na północy czeka na nich imperium, w którym należy utrzymywać dyscyplinę. A gdyby rozbili tutaj obóz, najpewniej w ogóle nie chcielibyśmy zejść z równiny. Ponadto potrafię sobie wyobrazić, że naprawdę sądzili, iż pójdziemy za forwalaką, kiedy zrozumiemy, co się tutaj stało. Tym sposobem wpadlibyśmy w pułapkę na północ od Dandha Presh. Na znanym terenie, bliżej domu. W tę pułapkę zapewne zresztą bym się wpakował, gdybym nie miał Czarnych Ogarów i reszty jako zwiadowców.
      -  Jeden kłopot stanowi dla nich odległość, drugim jest fakt, że ten teren z pewnością otacza mnóstwo przesądów. I jeszcze coś... niedawno nastąpiła zmiana na stanowisku głowy rodziny Yoroshk. Ktoś zwany Starym niespodziewanie umarł, mniej więcej w tym czasie, gdy my wchodziliśmy na równinę. Jego zastępca wydaje się bardziej chętny do działania.
      -  I wszystkiego dowiedziałeś się, rozmawiając z wronami?
      -  To są bystre ptaki, Łabędź. Mądrzejsze od wielu ludzi. Świetni zwiadowcy.
      Doj zapytał:
      -  Jak wygląda nasza strategia?
      -  Siedzimy na tyłku. Czekamy. Pozwolimy się zabawić Czarnym Ogarom. One lubią płoszyć konie.
      Wszyscy jak jeden mąż spojrzeli na mnie tym rozdrażnionym wzrokiem, który znałem dobrze z czasów, gdy byłem Kapitanem i nikomu nie pokazywałem kart trzymanych w ręku. Aż zadrżałem i zmusiłem się, by powiedzieć coś więcej:
      -  Aby poruszać się szybciej, podzielili siły. Lekka kawaleria idzie przodem. Po zapadnięciu zmroku Nieznane Cienie zaczną dręczyć wierzchowce. Oczywiście subtelnie. Nie chcemy ich stracić. Większe natomiast zajmą się forwalaką, pokazując jej ducha Jednookiego. Mam nadzieję, że w szale wysforuje się przed swych przyjaciół. Wtedy ją zabijemy i wyniesiemy się stąd, zanim oni dotrą na miejsce.
      Czułem się podle. Miałem wrażenie, że teraz, kiedy już wszystko wygadałem, coś musi pójść źle.
      Cisza. Przeciągająca się. Póki Murgen w końcu nie zapytał:
      -  Uda się?
      -  Skąd mam wiedzieć? Zapytaj mnie jutro o tej porze. Pani zapytała:
      -  Co zrobimy z Goblinem?
      -  Nie spuszczajcie go z oka. Nie pozwólcie mu się nawet zbliżyć do włóczni Jednookiego. - Wszystko to wydawało mi się oczywiste.
      Znowu przeciągające się milczenie. Przerwał je Łabędź:
      -  Oto myśl. Dlaczego nie zostawimy Goblina tutaj, a sami się nie wycofamy?
      -  Sądziłem, że był twoim przyjacielem - rzekłem ponuro.
      -  Goblin był. Ale już chyba zdążyliśmy wszyscy zrozumieć, że to nie może być Goblin, którego znaliśmy. Racja?
      -  Ale istnieje szansa, że Goblin, którego znaliśmy, wciąż tkwi gdzieś tam w nim i czeka, aż pozwoli mu się wyjść. Jak my wszyscy, kiedy spoczywaliśmy pogrzebani pod równiną.
      -  Inni, którzy nie spoczywali pogrzebani, nie mieli nawet takich wątpliwości w odniesieniu do ciebie.
      -  Powiedzmy, że stałem się miłosierny. Będziemy traktować tego gościa jak Goblina, póki nie zrobi czegoś, co sprawi, że będziemy chcieli go powiesić. I wtedy zadynda. - Musiałem trochę poudawać. Tego ode mnie oczekiwano.
      Murgen zauważył:
      -  Kapitan wciąż rozwiązuje swoje osobiste problemy, wysyłając niepewnych ludzi do Khatovaru.
      -  I to ma być śmieszne? - Zapytałem, gdyż Murgen śmiał się.
      -  Oczywiście, że jest śmieszne. W tym sensie, że ani ty, ani Pani nawet nie braliście pod uwagę podobnej możliwości, kiedy dowodziliście Kompanią.
      -  W każdym tkwi zjadliwy krytyk społeczny - powiedziałem do Pani. - Postaraj się nie demonstrować, że nie jesteś w stanie kopnąć Goblina tak, żeby zatrzymał się dopiero w Hsien. Spróbuję znaleźć mu dość zajęć, aby nie miał czasu wpakować się w kłopoty. Nie od rzeczy będzie również, jeśli on sam zrozumie, że stąpa po cienkiej linie.
      -  Nie jestem w stanie go przekonać. Nie jest głupi.
      -  Długo jeszcze będziemy ci potrzebni? - zapytał Łabędź. Wyciągnął już talię kart i zaczął tasować. Murgen i Thai Dei najwyraźniej mieli ochotę włączyć się do gry, która odrodziła się podczas naszego pobytu w Krainie Nieznanych Cieni.
      -  Nie krępujcie się. Niewiele nam pozostało prócz czekania. I obserwujcie Wujka Doja. Wszędzie się prowadza z tymi muszlami ślimaków, nie potrafiąc sobie nawet wyobrazić, że ktoś może być na tyle czujny, aby to zauważyć. - W taki właśnie sposób Nieznane Cienie pokonały równinę i dotarły tutaj. Któż więc z mojej drużyny spiskował z Tobo oraz panią Kapitan?
      Nie mogłem jednak przecież czekać wieczność. Nie miałem też najmniejszego zamiaru walczyć z jakimkolwiek żołnierzem Yoroshk. Istota konfliktu z Yoroshk polegała na tym, iż uznawali oni Kompanię za jeszcze jedno nie wyeksploatowane źródło zasobów.
      Nienawidzę takiego podejścia u moich przeciwników.
      Tej nocy w Khatovarze była pełnia. Poszedłem na przechadzkę przy księżycu. Moje kruki pojawiały się i odlatywały. Przemieszczały się z szybkością błyskawicy, kiedy tylko nie próbowałem uważniej się im przyglądać.
      Nieznane Cienie są tak paskudne i niebezpieczne, jak opisuje to folklor Hsien. Zadanie wywabienia forwalaki spod ochronnego parasola czarowników Yoroshk okazało się nieomal nazbyt łatwe.
      

27. Ziemie Cienia:
Wyłom

      Kapitan wślizgnęła się na miejsce obok Suvrina i uniosła głowę na tyle tylko, żeby móc dojrzeć bramę cienia oddzielającą równinę od domu.
      -  Znajdujemy się marne trzydzieści mil od miejsca, gdzie się urodziłeś, Suvrin. - Od lat już próbowała wymyślić lepszy pseudonim niż Suvrin, czyli Młody w sangel, jej rodzimym języku. Nie znalazła nic bardziej egzotycznego, co by do niego przylgnęło.
      -  Mniej. Zastanawiam się, czy ktoś jeszcze mnie pamięta.
      Za nimi tysiące czekały niespokojnie. Głodne tysiące. Zbyt wiele czasu zmarnowali na pokonanie równiny. Śpioszka zdławiła poczucie winy.
      -  Wielu ich tam jest? - zapytała. Obóz rozbity był tuż pod bramą cienia. Zbudowany na ruinach fundamentów byłych obozów starej Kompanii, wyglądał tak, jakby znajdował się tu już od dłuższego czasu. Schrony były nieporządnie sklecone, ale sprawiały wrażenie stałych siedzib. Jednym słowem, ich żałosną kondycję cechowały dokładnie wszystkie właściwości militarnych przedsięwzięć pod rządami Protektoratu.
      -  Pięćdziesięciu sześciu ludzi. Włączywszy w to dziewięć kobiet i dwadzieścioro czworo dzieci.
      -  Trudno to uznać za siły wystarczające do powstrzymania próby wyłomu.
      -  Nie my jesteśmy powodem ich obecności. Są uzbrojeni, ale to nie żołnierze. Nie zwracają uwagi ani na drogę, ani na bramę. Za dnia większość z nich po prostu uprawia pola. - Kilka mało imponujących przykładów prymitywnej agrokultury można było dostrzec wzdłuż brzegów strumienia omywającego podstawy wzgórza. - Przyszło mi do głowy, żeby tam skoczyć, ale stwierdziłem, że lepiej będzie, jeśli zaczekam, aż Tobo się nimi zajmie. Przypuszczam, że tak naprawdę są tutaj przez cienie.
      -  Po zmroku poślemy na dół komanda. Ogarną ich, zanim tamci zrozumieją, co się stało. - Kapitan nie była zadowolona z niezdecydowania protegowanego.
      Suvrin powiedział:
      -  Lepiej niech Tobo najpierw ich sprawdzi. Poważnie. Zawsze aktywizują się po zmroku.
      -  Proszę?
      -  Już powoli zmierzcha. Zostań. Zobaczysz, o czym mówię.
      -  Tylko nie każ mi czekać całą noc, Suvrin. - Śpioszka wycofała się. Kiedy była już w miejscu, gdzie mogła się wyprostować, podniosła się i ruszyła w stronę czekającego sztabu. - Na dole mają garnizon. Niewielki. Nie powinno być z tym żadnych kłopotów, ponieważ najwyraźniej tamci niczego się nie spodziewają. Chcę mieć pewność, że żaden się nie wydostanie. Ruszycie drogą. Wszyscy w pełnej gotowości. Całkowita dyscyplina. Powiedzcie im, żeby się najedli. Niech przygotują broń. Nie używajcie jednak żadnych ogni, żeby nie było ani śladu dymu czy światła. Być może nie wyruszymy przed północą, jednak chcę, żeby wszyscy byli gotowi, kiedy dam znać.
      Sztafeta posłańców przekazała wieści wzdłuż kolumny.
      -  Tam. Patrz. To właśnie miałem na myśli - powiedział Suvrin, wskazując dłonią. Tobo i Kapitan leżeli po obu jego stronach. Poniżej żołnierze garnizonu przystąpili do skrupulatnego sprawdzania terenu pod bramą cienia, oświetlając go równocześnie z kilku stron przy użyciu rozmaitych źródeł światła. - Najwyraźniej szukają przecieków. Za chwilę wszystko zrobi się bardziej interesujące.
      Wkrótce drużyna złożona z trzech ludzi przyniosła dzban z wypalonej gliny, o cienkiej szyjce i pojemności może galona, na drewnianym stelażu, który następnie przysunęli do samej czarodziejskiej bariery nie pozwalającej cieniom, Niepomszczonym Umarłym, na opuszczenie równiny.
      Światło było jasne, jednak nie było go dosyć, by bodaj młode oczy Tobo potrafiły dostrzec, co się dzieje, jednak cokolwiek to było, tamci najwyraźniej zachowywali skrajną ostrożność.
      -  Mam! - powiedział Tobo po dziesięciominutowej mniej więcej obserwacji. - Próbują łapać cienie. W barierze jest wywiercona maleńka dziurka i oni wierzą, że jakiś szczególnie głodny cień wyskoczy przez nią prosto do dzbana.
      -  Pracują dla Duszołap - dodała Śpioszka, może tylko po to, by ostudzić entuzjazm chłopaka. Teraz znała już powody ostrożności Suvrina.
      -  Oczywiście że tak. Dla kogo jeszcze? Musimy przemyśleć sprawę. Jeśli ona ma całe stadko cieni pod kontrolą...
      -  Już za późno, by się wycofać. - Jakby naprawdę zamierzał zaproponować coś w tym stylu. Śpioszka przewróciła się na plecy, lewą dłonią potarła czoło. Gwiazdy nad jej głową układały się w konstelacje znane z dzieciństwa. Od tak dawna już ich nie widziała. -Tęskniłam za naszymi gwiazdami.
      Suvrin odpowiedział:
      -  Ja również. Wiele czasu spędziłem tutaj, po prostu podziwiając gwiazdy.
      -  Nie wysłałeś na drugą stronę choćby jednego zwiadowcy?
      -  Naprawdę nie było możliwości. Nie chciałem cię stawiać w przymusowej sytuacji, biorąc sprawy we własne ręce. W każdym razie i tak najpierw trzeba naprawić bramę, a na tę robotę miałbym może godzinę każdej nocy.
      -  Wszystko jest już gotowe, nieprawdaż? Mam tam w górze dwanaście tysięcy ludzi. Nie mów mi, że trzeba będzie jeszcze poczekać.
      -  W każdej chwili możesz przejść bramę. Tobo mruknął.
      -  Nef.
      Śpioszka przewróciła się na brzuch. Faktycznie, obok tamtych na dole pojawili się senni wędrowcy. Byli zupełnie przezroczyści. Podskakiwali i wymachiwali rękoma. Pracujący za barierą nie zwracali na nich uwagi.
      -  Nie widzą ich - powiedział Tobo.
      Nef zrezygnowali z wysiłków porozumienia się z łowcami cieni i przemieścili się na górę zbocza, by nękać obserwatorów na krawędzi równiny.
      -  Co takiego próbują nam powiedzieć? - zapytała Śpioszka. Tobo odrzekł:
      -  Nie mam pojęcia. Od czasu do czasu słyszę jakiś szept, ale nadal niczego nie rozumiem. Gdyby tato był tutaj... On sam jest prawie sennym wędrowcem. Myślę, że potrafiłby choć odrobinę ich zrozumieć.
      -  Prawdopodobnie możemy spokojnie założyć, że chcą, abyśmy czegoś nie robili. Kiedy się nad tym zastanowić, to zawsze tak było. Ale postępując wedle własnych zamierzeń, nie zawsze przecież pakowaliśmy się w kłopoty. Prawda?
      Oczekiwanie przeciągało się. Wreszcie Suvrin rzekł:
      -  Zawsze jest tak samo. - Przewrócił się na plecy. - Dlaczego więc nie pooglądać sobie spadających gwiazd?
      Tobo powiedział:
      -  Idę na dół. Chcę posłuchać, co mówią.
      -  Pominąwszy już fakt, że cię zobaczą, pozostaje kwestia, gdzieś się nauczył mówić w sangel? - zapytała Śpioszka.
      -  Nauczyłem się kilku słów od Suvrina. Musieliśmy czymś się zajmować podczas tych długich podróży po bramach cienia. Aczkolwiek nie wydaje mi się, żeby ci faceci mieli mówić inaczej jak po tagliańsku. Są to z pewnością ludzie cieszący się zaufaniem Protektorki. Zaufanie w tym przypadku oznacza, że w każdej chwili, gdy tylko ją któryś rozczaruje, może zgładzić ich rodziny. Poza tym i tak mnie nie zobaczą.
      Doj wyszkolił go dobrze. Nawet nie uciekając się do magii, był prawie niewidoczny podczas wędrówki ze stoku. Łowcy cieni niczego nie zauważyli. Jednak senni wędrowcy zareagowali natychmiast. Ogarnęło ich podniecenie. Potem nieliczne, przebywające w pobliżu cienie, które nie kłębiły się razem z pozostałymi przy drodze, czyhając, aż głupi żołnierze przerwą barierę ochronną, zaczęły przemykać na oślep od kryjówki do kryjówki. W końcu jeden źle wybrał i przez dziurkę wpadł do glinianego dzbana.
      Łowcy cieni pogratulowali sobie nawzajem. W jednej chwili zaszpuntowali i dziurę w barierze, i otwór dzbana - tę pierwszą mikroskopijną bambusową drzazgą. Tobo wyczuł potężne zaklęcia, którymi ją nasycono. Duszołap nie chciała, żeby silniejsze cienie przedarły się przez ten korek.
      Schwytanie pojedynczego cienia najwyraźniej usatysfakcjonowało łowców. Rozpłynęli się w mroku nocy.
      -  To wszystko? - zapytała Śpioszka.
      -  Pierwszy raz widziałem, że naprawdę coś schwytali - odparł Suvrin. - Myślę, że nieczęsto im się to zdarza.
      Kilka chwil po zniknięciu łowców Tobo wyszedł przez bramę cienia na świat swych narodzin. Suvrin naprawił wszystko jak należy.
      Chłopak głęboko wciągnął powietrze. Wsłuchał się w ciche odgłosy wydawane przez komandosów schodzących już z równiny. Kiedy przeszedł przez bramę cienia, nie rozległ się żaden alarm, również żaden z idących w ślad za nim żołnierzy nie wywołał niezwykłej reakcji. Najwyraźniej Protektorka nie obawiała się ataku od południa, choć sama przecież kilkukrotnie zwyciężyła grób, najwyraźniej swych wrogach nie oczekiwała podobnego uporu.
      - Woda śpi - rzucił Tobo w noc i przystąpił do wypowiadania zaklęcia, które miało pogrążyć załogę łowców cieni w głębokim śnie. Nauczył się tego zaklęcia od Jednookiego, który z kolei ponad sto lat temu wykradł je Goblinowi.
      Jakimś sposobem jego myśli wciąż powracały do Goblina.
      Kina była Matką Kłamców. Załóżmy, że nic w istocie nie uczyniła małemu czarodziejowi? Nikt w to nie uwierzy. I nikt nigdy mu już nie zaufa. Masa czasu i wysiłku pójdzie na sprawowanie nad nim nadzoru.
      O co tu chodziło? Czy Goblin naprawdę był dywersantem? Czyj w ogóle istniał sposób, żeby się o tym przekonać?
      Przecież rzekomo miał tryskać kreatywną błyskotliwością młodości. Powinien być w stanie opracować jakiś sposób.
      Jeńcy patrzyli się oczyma szeroko rozwartymi ze zdumienia, jak batalion za batalionem schodził w dół z równiny. Armii tych rozmiarów nie widziano tu od czasu Wojen Kiaulunańskich. W tamtej rundzie to Duszołap zdobyła laur zwycięstwa, ponieważ Kompanii rozpaczliwie nie dostawało magicznej potęgi.
      Radisha Drah i Prahbrindrah Drah zajmowali poczesne miejsca w szeregu. Odziani w najwspanialsze stroje imperialne, otoczeni lasem tagliańskich sztandarów, manifestowali swą obecnością fakt polityczny, który Śpioszka chciała rozpropagować jak najwcześniej i jak najlepiej.
      Rzecz jasna, tutaj sens tej manifestacji nieco się gubił, ponieważ żadnemu ze świadków nie będzie dane zanieść wieści wyprzedzających postęp sił inwazyjnych. Jednak Śpioszka doszła do wniosku, że niezłym pomysłem jest pozwolenie księciu i księżniczce na ćwiczenie powtórnego wejścia w ich dziejowe role.
      Suvrin już odjechał. Podobnie jak liczne pikiety, zwiadowcy i oddziały rozpoznania. Żołnierzom Ciemności pozwolono na odpoczynek. Biedny Suvrin znowu musiał ruszyć przodem, tym razem z zadaniem zamknięcia południowego krańca przełęczy przez Dandha Presh. Robota, do której nie potrzebne było żadne specjalistyczne szkolenie. W istocie obejmująca dokładnie ten sam zakres obowiązków, które pełnił, gdy Śpioszka wzięła go do niewoli, zdążając w stronę nieszczęsnych, starych Uwięzionych.
      Zadbawszy o to, by z przełęczy nie mogli skorzystać południowi plotkarze, miał następnie przejechać na drugą stronę i zdobyć fortyfikacje w Charandaprash. Które najpewniej nie będą obsadzone żadnym garnizonem, co wnosił ze stosunku Duszołap do własnych sił zbrojnych.
      Na długo przedtem, zanim się doń zbliżył, Suvrin doskonale znał ten posterunek. Od kiedy droga została otwarta, Tobo dostarczał z równiny worek za workiem starych muszli ślimaków. Niewidzialna powódź zaczęła zalewać obszar znany niegdyś jako Ziemie Cienia. Tobo zostanie poinformowany o wszystkim, o czym dowiedzą się jego stworki. A potem każe im dostarczyć te wieści do każdego, kto powinien je znać.
      Wszyscy żyli w najwyższym napięciu, które zresztą wciąż rosło. Ci, którzy znali Duszołap, wiedzieli, że wcześniej czy później dowie się o inwazji. Jej reakcja z pewnością będzie gwałtowna i widowiskowa, szybka i nieprzewidywalna - z rodzaju tych, których nikt nie chciałby odczuć na własnej skórze.
      

28. Terytoria Tagliańskie:
Na progu rozpaczy

      Narayan jęknął, kiedy dziewczyna go obudziła, jednak natychmiast się opanował. Protektorka była gdzieś w pobliżu; nigdy jeszcze nie deptała im po piętach tak bardzo jak w ciągu ostatnich dwu dni. Słabe dokonania Córki Nocy, zmuszonej posługiwać się talentem, którego nie rozumiała, ledwie wystarczyły, aby nie dopuścić do ich schwytania. Jednak każdego dnia ważyły się ich losy. Gra mogła skończyć się w mgnieniu oka. Jemu i dziewczynie nic już nie pozostało. Jeśli Protektorka przywiozła ze sobą kilka swoich cieni...
      - O co chodzi? - szepnął. Zmagał się z bólem, który ostatnio stale mu towarzyszył.
      -  Coś się stało. Coś wielkiego. Potrafię to wyczuć. To jest... Nie mam pojęcia, co to jest. Jakby moja matka się obudziła, rozejrzała dookoła, a potem znowu zasnęła.
      Narayan nie pojmował. Co też oznajmił.
      -  To była ona. Wiem. Czułam jej dotyk. - Konfuzja mijała, dziewczyna szybko odzyskiwała wiarę i pewność siebie. - Chciała mnie zapewnić, że wciąż tam jest. Chciała, żebym wytrwała. Chciała, żebym wiedziała, iż wkrótce wszystko odmieni się na lepsze.
      Narayan, który dobrze znał rodzoną matkę dziewczyny, podejrzewał, że dziecko w znacznie większym stopniu podobne jest do swej ciotki, Protektorki. Protektorka była kapryśna. Nastroje Córki Nocy też zmieniały się z każdym podmuchem wiatru. Żałował, że brakuje jej choć odrobiny stałości charakteru cechującej matkę. Aczkolwiek z drugiej strony, Pani potrafiła ulegać prawdziwym obsesjom, na przykład nie umiała zapomnieć o wyrównaniu rachunków z nim i kultem Kłamców. Była w swoim czasie narzędziem Kiny, ale nie miała w sobie nawet śladu miłości czy bodaj szacunku dla Bogini.
      -  Słyszysz, co mówię, Narayan? Ona tu jest! Niedługo już będzie spała.
      -  Słyszę. I naprawdę odczuwam równe uniesienie. Lecz są cuda i cuda. Nadal musimy uciec przed Protektorką. - Dłonią wskazał niebo na zachodzie. W dole wysokiego, porośniętego krzewami zbocza kłębiły się wrony.
      Duszołap również potrafiła ulec władzy obsesji. Ten pościg trwał już wieczność, a jak dotąd żadna ze stron nie mogła poszczycić się sukcesem. Czy Protektorka nie miała nic innego do roboty? Kto rządził Taglios i terytoriami powierniczymi? Jej nieobecność na pewno aktywizuje rzesze wszelkiego diabelstwa.
      Na początku Narayan był pewien, że Duszołap szybko znudzi się i zajmie czymś innym. Zawsze tak było.
      Ale nie tym razem. Tym razem się uparła.
      Dlaczego?
      Z Protektorką nigdy nie wiadomo. Mogła mieć jakąś wizję przyszłości. Mogła nie być w stanie wymyślić sobie bardziej interesującego hobby. Jej motywacje nawet dla niej samej niekiedy bywały zagadką.
      Z miejsca, które musiało być stanowiskiem Duszołap, wrony wachlarzem odleciały na północ. Z jakiegoś powodu najwyraźniej zależało im na zbadaniu obszaru mającego kształt kawałka tortu. Szybowały na wietrze, nie spiesząc się, powoli. Narayan i Córka Nocy obserwowali je bez jednego poruszenia. Wrony miały bystry wzrok. Jeśli dwoje najświętszych z żyjących Kłamców potrafi je dostrzec, wrony również będą w stanie dostrzec Kłamców - gdy choć na chwilę zawiedzie niepewny talent dziewczyny.
      Pojedynczy ptak spłynął lotem ślizgowym na południowy wschód. Narayana uderzyła myśl, że zachowuje się jak pijany. Wkrótce nigdzie nie było widać nawet skrawka czarnego pióra.
      Powiedział:
      -  Ruszajmy zaraz, póki jeszcze się da. Wiesz, sądzę, że ta mgiełka na południu to Dandha Presh. Za tydzień będziemy już w górach. Tam na pewno nas nie znajdzie.
      Pobożne życzenia. I oboje o tym wiedzieli.
      Córka Nocy szła przodem. Miała znacznie lepszą kondycję niż Narayan. Niecierpliwiła ją jego niezdolność do dotrzymania jej kroku. Czasami przeklinała go i biła. Podejrzewał, że opuści go, gdy tylko znajdzie kogoś innego na jego miejsce. I choć jej horyzonty myślowe nie wykraczały daleko poza sprawy kultu, zdawała sobie sprawę, że wpływ na Kłamców żyjącego świętego był znacznie silniejszy niźli kiepsko wyszkolonego kobiecego mesjasza, którego status był akceptowany dzięki jego poręce.
      Tak naprawdę uratowała ich słabość Narayana. Dziewczyna przykucnęła właśnie w krzakach, oglądając się za siebie ze źle skrywaną irytacją.
      -  Tu jest polana. Duża. Prawie bez osłony. Może powinniśmy poczekać do zapadnięcia zmroku? Czy obejdziemy ją dookoła? - Kiedy znajdowali się na otwartej przestrzeni, maskowanie ich obecności było znacznie trudniejsze.
      Narayan czasami zastanawiał się, na kogo dziewczyna by wyrosła, gdyby wychowywała ją rodzona matka. Pewien był, że do tego czasu Pani już zdążyłaby ją zmienić w mroczny postrach. Nie po raz pierwszy, czy bodaj tysięczny żałował, że Kina nie pozwoliła mu poświęcić Pani tego dnia, gdy przyszedł odebrać nowo narodzoną Córkę Nocy. Jego życie byłoby znacznie łatwiejsze, gdyby tamta kobieta wówczas umarła.
      -  Daj mi spojrzeć.
      Narayan przykucnął. Ból szarpnął jego lewą nogą, jakby ktoś ciął ją tępym nożem. Wyjrzał na kamieniste pustkowie, omal zupełnie pozbawione życia - wyjąwszy przygarbiony, poskręcany pień drzewa pośrodku, nie wyższy jak na pięć stóp. Widok wydał mu się jako dziwnie znajomy. Nigdy dotąd na coś takiego się nie natknął, ale miał wrażenie, że powinien wiedzieć, o co chodzi.
      -  Nie ruszaj się - nakazał Córce Nocy. - Nawet nie oddychaj zbyt głęboko. Coś nie w porządku.
      Zamarł. Dziewczyna zamarła. Nigdy nie sprzeciwiała mu się w tych sprawach. Za każdym razem miał rację. Wreszcie go oświeciło. Szepnął:
      -  To jest Protektorka. Ten pniak. To ona owinięta w iluzję. Już wcześniej używała tej sztuczki. Dowiedziałem się o tym, będąc więźniem Czarnej Kompanii. To jedna z magicznych metod, które stosowała, kiedy ich śledziła. Często napominali się nawzajem, żeby się tego wystrzegać. Przyjrzyj się uważnie miejscu, w którym wyrasta z pnia ta gałąź skręcona podwójnie i zakończona kępką cienkich gałązek. Widzisz ukrywającą się tam wronę?
      -  Tak.
      -  Cofamy się ostrożnie. Powoli. Co?... Stój!
      Dziewczyna zamarła. Trwała bez ruchu przez długie minuty, póki Narayan nie zaczął się rozluźniać. Wymamrotała:
      -  Co to było? - Ani pniak, ani wrona nie wykonały żadnego alarmującego ruchu.
      -  Było coś... - Ale teraz nie był już pewien. Przez chwilę widział to kątem oka, kiedy jednak spojrzał wprost, zniknęło. - Za tym wielkim, czerwonym głazem.
      -  Cii! - Dziewczyna patrzyła w drugą stronę. - Wydaje mi się... Tam. Coś... Nic nie widzę, ale czuję. Wydaje mi się, że obserwuje pniak...
      Wrrr!
      Oboje wyczuli raczej niźli usłyszeli warczenie za swoimi plecami.
      Jednak lata ucieczki wyrobiły w nich taką samodyscyplinę, że żadne nawet nie drgnęło. Coś wielkiego, ciemnego i nie do końca istniejącego w tej płaszczyźnie bytu przetruchtało obok. Usta żyjącego świętego były szeroko otwarte, ale nie dobył się z nich najcichszy dźwięk. Dziewczyna przysunęła się bliżej, unikając gwałtownych poruszeń.
      Na otwartej przestrzeni zamigotał obraz przypominający szereg wyciętych z czarnego papieru sylwetek nieznanego zwierzęcia. W niczym nie przypominało psa. Miało zbyt wiele kończyn. Jednak na ulotną chwilę zatrzymało się obok pniaka, uniosło tylną nogę i puściło strumień cieczy.
      I natychmiast, rzecz jasna, zniknęło. Pojawiła się natomiast Duszołap we własnej osobie. W widoczny wręcz sposób trzęsła się z gniewu.
      - Coś się zmieniło - westchnął Narayan, nie zważając na ból. - Chodzi o coś więcej niż tylko o Matkę.
      Coś więcej niż Matka Nocy.
      Coś, przez co od tej chwili zawsze czuli się tak, jakby nawet na moment nie spuszczano ich z oka - również w chwilach, gdy wokół siebie nikogo nie potrafili dojrzeć.
      

29. Khatovar:
Władcy przestworzy

      Moje kruki nie odpoczywały nawet przez chwilę. Nim upłynęła godzina, dowiedziałem się, że Śpioszka uchwyciła przyczółek w naszym świecie oraz że forwalaka prześcignął Yoroshk i teraz zmierza w naszą stronę. Natychmiast wydałem rozkazy. Bowalk prawdopodobnie nie przybędzie przed upływem kilku godzin, chciałem jednak mieć pewność, że każdy z mych towarzyszy zajmie wyznaczone stanowisko i że wszystkie zasoby mego arsenału można będzie wprowadzić do akcji nieomal natychmiast.
      Wierzba Łabędź chodził wszędzie za mną, napominając, że moje wysiłki bynajmniej nie różnią się niczym od niepotrzebnej nadgorliwości Śpioszki, za którą jej tak nie lubiłem.
      -  Chcesz na stałe zamieszkać w Khatovarze, Łabędź?
      -  Hej, nie zabijaj posłańca przynoszącego złe wieści. Mruknąłem coś niezadowolony i poszedłem poszukać mojej najdroższej.
      -  Czas, żebyśmy się przebrali. Przygotuj się do przedstawienia.
      -  Ach! - powiedziała. - Zawsze miałam słabość do mężczyzn w czerni, z ptakami na ramionach.
      Przygotowania zostały zakończone. Kilkanaście miotaczy kul ognistych znalazło się na stanowiskach, moim zdaniem tak doskonalej usytuowanych, że forwalaka, jeśli mnie zaatakuje, trafi pod ulewę ognia. Jeśli ujdzie z życiem, wówczas trafi na mnie i czarną włócznię Jednookiego. Z radością wyczekiwałem konfrontacji. Dość niezwykłe w moim przypadku. Nie byłem jednym z tych ludzi, których bawi związane z naszym zawodem zabijanie.
      Kruki śledziły potwora, znajdującego się o godzinę drogi. Ludzie spożywali ostatni posiłek, przed jej przybyciem należało pogasić ogniska. Jedliśmy świnię upolowaną przez Doja. Zniknęła w mgnieniu oka. W moim oddziale niewielu było wegetarian.
      Murgen przyłączył się do Pani i do mnie, kiedy graliśmy z Wierzbą Łabędziem w kamień, nożyce, papier.
      -  Goblin tu jest. Właśnie zszedł z krawędzi równiny. Jest z nim dwóch gości. Nieźle wyglądasz. - Jeszcze nie widział w akcji nowej zbroi Pożeracza Żywotów.
      -  Pobłogosław Kapitan i jej nieskończoną mądrość - mruknąłem. - Szybko się uwinęli. Nie spuszczajcie z oka tego małego gówniarza. - Jakby trzeba to było powtarzać. Spytałem Panią: - Powinienem zagnać go do roboty?
      -  Bezwzględnie. Natychmiast wyślij go na front. Jednooki był jego najlepszym przyjacielem, prawda?
      -  Murgen, kiedy Goblin zejdzie na dół, po tym jak już z nim pogadasz, chcę, żeby mu przydzielono stanowisko w dole, gdzie umieściłem parę dwucalowców. Nie mamy pojęcia, czy w którymś cokolwiek jeszcze zostało. Tym dwóm gościom każ osłaniać perymetr bramy cienia. Ty i Thai Dei zostaniecie z Goblinem.
      Murgen obrzucił mnie spojrzeniem pozbawionym wszelkich emocji.
      -  Jeśli będzie trzeba, poderżnij mu gardło. Albo walnij go w głowę. Jeśli da ci powód.
      -  Na przykład jaki?
      -  Nie mam pojęcia. Jesteś dorosły i inteligentny. Mówisz, że nie potrafisz stwierdzić, kiedy ktoś zasłużył na walnięcie w łeb?
      -  Nie sądzisz, że po to właśnie przybyli z nim ci goście?
      O tym nie pomyślałem. Jednak wydawało się to prawdopodobne.
      -  Są to może ludzie, których znamy i którym możemy w pełni zaufać?
      -  Nie obejrzałem ich dokładnie, zaraz przybiegłem z raportem.
      -  Wobec tego obowiązują wydane rozkazy.
      Uważnie wpatrywałem się w Goblina. Nie widziałem go, odkąd trafiłem pod ziemię. Postarzał się mocno.
      -  Ostatni raz, gdy o tobie słyszałem, byłeś dezerterem.
      -  Jestem pewien, że Jednooki wszystko wyjaśnił. - Głos był ten sam, ale w człowieku wyczuwało się jakąś nieuchwytną zmianę, która prawdopodobnie w większym stopniu była dziełem czasu oraz zdradliwej pamięci niźli ewentualnego zła w nim tkwiącego; w sumie jednak nigdy aż tak bardzo nie zawiodłem się na właściwej mi podejrzliwości.
      Wzrost Goblina sytuuje go niedaleko dolnej granicy ludzkiej normy. Utył, mimo iż przez ostatnie lata nie mógł przecież dobrze jadać. Wypadły mu prawie wszystkie włosy. Nie uśmiechał się już tak chętnie. Sprawiał wrażenie nieskończenie zmęczonego, jakby uginał się pod ciężarem znużenia ciążącego na nim od starożytności.
      Jednak moja drzemka w jaskini starożytnych też nie była wyłącznie wypoczynkiem.
      -  Jednooki był notorycznym kłamcą. Z tego, co usłyszałem... zresztą piętnaście lat po fakcie... wynikało, że to był twój pomysł, a on tylko dał się pociągnąć.
      -  Kapitan to wyjaśnienie wystarczyło. - Nie kłócił się i nie roześmiał. To była ostatnia wskazówka, jakiej potrzebowałem. W Goblinie nie pozostał nawet ślad poczucia humoru. Na tym polegała ta wielka zmiana.
      -  Jej sprawa. Przybyłeś akurat na czas. Forwalaka za kilka minut tu będzie. Tym razem go zabijemy. Nie straciłeś swoich umiejętności podczas uwięzienia, co?
      W głębi jego oczu coś drgnęło. Wydawało się zimne i wściekłe, ale być może była to zwyczajna irytacja, spowodowana tym, że nagle znalazł się pod ostrzałem tylu par oczu.
      -  Kapitanie?
      To musiał być ktoś ze starej gwardii. Wszyscy pozostali pozbyli się już tego nawyku, aczkolwiek wielu wciąż mówiło do Pani: Poruczniku, ponieważ Śpioszka nigdy oficjalnie nie obsadziła tego stanowiska. Większość związanej z nim roboty wykonywała Sahra, mimo oficjalnego statusu obcej.
      Dlaczego przywiązywaliśmy taką wagę do tych drobnych różnic?
      -  Co?
      -  Coś się dzieje. Prawdopodobnie Czarne Ogary zaganiają forwalakę, z czego wynikałoby, że potwór blisko.
      -  Alarm bojowy. Murgen, pokaż Goblinowi jego stanowisko. - Wszystko na mnie szczękało i chrzęściło. Zbroja była głównie paradna, jednak prawdziwa i ciężka.
      -  Kapitanie! - Dobiegło z oddali. - Tam! - Człowiek wychylał się zza swej osłony i wskazywał dłonią.
      Zagapiłem się.
      -  Cholera! - wybuchnęła Pani. - Dlaczego, do diabła, twoje wrony nic o tym nie powiedziały? - Rozejrzała się w poszukiwaniu kryjówki.
      Z zachodu zmierzały w naszą stronę trzy latające istoty, w szyku klucza. Mój człowiek zobaczył je z daleka, więc mimo iż poruszały się szybko, mieliśmy dość czasu, aby się im przyjrzeć. Orlooki był facetem, który zasłużył sobie na premię.
      Lotnicy popełnili błąd, nadlatując na wysokości pozwalającej uniknąć zauważenia przez Nieznane Cienie. Tym samym zupełnie się odsłonili - ich sylwetki można było dostrzec gołym okiem na tle krystalicznie błękitnego nieba akurat dzisiaj, kiedy pogoda zrezygnowała ze zwyczajowego zachmurzenia i opadów.
      Pani warknęła:
      -  Skup się na zmiennokształtnej, najdroższy. To jest tylko dywersja. Zajmę się tym. - Wykrzyczała rozkazy. Sam dorzuciłem kilka własnych.
      Rzecz jasna, myliła się. To forwalaka stanowił dywersję dla tych latających Yoroshk - chociaż Bowalk z pewnością upierałaby się, że jest na odwrót. Z nieco mniejszej odległości napowietrzni czarownicy wyglądali niczym pęki falujących wici przyczepione do długich słupów palisady. Byli odziani w coś, co musiało być całymi akrami czarnego jedwabiu, powiewającego za plecami.
      Musieli mieć powody, by wierzyć, że ich nie zauważymy. Nie podjęli żadnych prób zamaskowania się.
      Kiedy zwolnili, natychmiast zacząłem podejrzewać, że chcą skoordynować harmonogram ataku z forwalaka - i miałem rację.
      Rozległy się liczne wrzaski, a potem kłąb ciemnego futra eksplodował ledwie sto jardów przed naszymi najbardziej wysuniętymi posterunkami. Nieznane Cienie przypuściły zmasowany atak na forwalakę. Dokładnie tak, jak miały to zrobić, znienacka i szybko, w tym właśnie miejscu.
      W chwili, gdy Bowalk zatrzymała się, by rozszarpać widma, te zniknęły.
      W tym też momencie stanowiła znakomity cel.
      Miotacze kul ognistych wkroczyły do akcji.
      Na nieszczęście, większość tych, które działały, rzygnęła swym nieprzewidywalnym ogniem w stronę khatovarskich czarowników. Tylko dwie lekkie, bambusowe tuleje pozostawały wycelowane w potwora. A na dodatek jedna z nich wyzionęła ducha, wypluwszy z siebie pierwej jadowicie zieloną kulę, która poruszała się błędnymi skokami i szarpnięciami. Mimo to jednak przypaliła na bokach bestii blizny, których ta nabawiła się podczas naszego poprzedniego spotkania. Z drugiego miotacza otrzymała solidne trafienie w kark.
      Mogłaby chociaż zawyć.
      Nie spuszczałem z niej wzroku. Pani wciąż coś mówiła, podając bieżące informacje. Wedle jej słów, lotnicy zostali całkowicie zaskoczeni. Co skłoniło mnie do podejrzeń, że między Lisa Daele Bowalk a czarownikami Yoroshk niewiele było szczerości.
      Powinni wiedzieć. I ona, i oni.
      Yoroshk jednak nie byli całkowicie nie przygotowani. Otoczyli się ochronnymi zaklęciami, które odbiły najlżejsze z ognistych kul - zazwyczaj osłona prowadzącego szyk kierowała je ku któremuś z lecących na skrzydłach. Zaklęcia jednak nie potrafiły odbić wszystkich ciosów, poza tym szybko słabły.
      Zbierałem się w sobie, przygotowując na szarżę forwalaki, kiedy jeden z lotników przeciął nieboskłon dokładnie na linii mego wzroku i wirując, pomknął ku ziemi w pióropuszu płomieni. Wrzask ucichł gwałtownie, gdy czarownik uderzył w coś po mojej prawej stronie.
      Strategia polegała na zagnaniu forwalaki w moją stronę, prosto pod włócznię Jednookiego, i pokaleczeniu go po drodze w maksymalnym stopniu. Czarną włócznię przymocowałem do końca dwunastostopowej bambusowej tyczki, aby powiększyć zasięg grotu. Kiedy Bowalk zostanie przyszpilona, ludzie z miotaczami ją wykończą. Zakładając, że włócznia Jednookiego nie straciła swej mocy wraz z jego śmiercią.
      I pod warunkiem, że ludzie z miotaczami pozbędą się wcześniej napowietrznych stworów. Zaryzykowałem spojrzenie w górę. Prowadzący zawracał. Cokolwiek zamierzał pierwotnie, najwyraźniej nic z tego nie wyszło; zmuszono go, by skoncentrował się na obronie. Drugi Yoroshk zawisł kilkaset jardów na wschód od nas, tlił się i powoli dryfował wraz z bryzą, wciąż żywy, choć ledwie. Nim z powrotem zwróciłem spojrzenie na forwalakę, zauważyłem, że tamten jednak powoli wzbijał się w górę.
      Na panterołaka sypał się deszcz oszczepów i strzał. Wszystkie strzały były zatrute. Na wypadek, gdyby udało im się jakoś przebić skórę.
      Dziw nad dziwy! Liczne strzały wbijały się w ciało. Potwora powoli skrywał rodzaj czarnej mgiełki migoczących drzewców, sprawiającej wrażenie, jakby granice między jego ciałem a otaczającym światem poniekąd się zamazywały.
      Pani krzyczała. Dużo. Precyzja ognia była sprawą zasadniczą. Nie będziemy w stanie stworzyć nowych tub bambusowych plujących ogniem, póki nie znajdziemy się bezpieczni w naszym świecie. Połowa tych, z którymi przystąpiliśmy do boju, już została wyłączona z akcji. Chłopcy nie zaznali prawdziwej walki od lat, jednak pamiętali, na czym rzecz polega. Kule ogniste przestały lecieć w górę, zanim moja żona wykrzyczała odpowiednie rozkazy. Paru żołnierzy skorzystało ze sposobności, by wpakować kilka w forwalakę. Biedna Lisa nie miała chyba żadnych przyjaciół.
      Nie była tak niepodatna na ciosy, jak oczekiwałem. Już zataczała się niczym pijana, choć przecież trucizna nie mogła jeszcze zacząć działać. Wytrzymałość i żądza walki jej gatunku były legendarne, a witalność wedle naszego doświadczenia ustępowała jedynie żywiołowej witalności czarowników należących do kręgu znanego jako Dziesięciu Których Schwytano. Z którego Duszołap i Wyjec byli ostatnimi. Z którego niedługo już nikt nie pozostanie.
      Byłem zdecydowany skończyć całą sprawę. Miałem całą listę ludzi, którzy będą oświetlać mi drogę do piekła.
      Tymczasem potwór znów doszedł do siebie, najwyraźniej otrząsnąwszy się z efektów działania grotów, kul ognistych i chemikaliów. Przygotowywał się do szarży, kombinując, że wpadnie prosto między nas, co uchroni go przed naszą najgroźniejszą bronią, a jemu pozwoli uczynić użytek z kłów i pazurów.
      Nie mam pojęcia, co Yoroshk sobie wtedy wymyślili. Wiem tylko, że kule ogniste znowu poleciały w górę, a potem ziemia zadrżała, jakby kilka jardów ode mnie ktoś uderzył w nią ważącym dziesięć tysięcy funtów młotem - forwalaka bowiem ruszył w moją stronę krótkimi ociężałymi skokami. Tylna łapa wlokła się w pyle. W kilkunastu miejscach jej skóra się tliła. Poprzedzał ją odór spalonego ciała.
      Kątem oka dostrzegłem ostatniego Yoroshk, który przeciął niebo za sylwetką potwora. Kręcił się wokół własnej osi.
      Bowalk skoczyła na mnie i spróbowała odbić łapą grot zaimprowizowanej piki. Ale ten ruch był słaby i powolny. Grot włóczni Jednookiego przebił skórę i wszedł w ciało za prawym barkiem, który już wcześniej został porządnie poharatany. Poczułem, jak trafia na kość. Wrzasnęła. Siła szarpnięcia wyrwała mi broń z ręki, jednak koniec bambusowej tyczki wciąż tkwił mocno wbity w ziemię.
      Impet skoku obrócił jej ciało. Udało jej się jeszcze trafić mnie łapą; przekoziołkowałem parę razy. Dopiero wtedy opadła na ziemię i zajęła się włócznią. Zbroja wytrzymała uderzenie pazurów. Ledwie zdawałem sobie sprawę z tego, gdzie jest góra, gdzie dół, niemniej moja głowa wciąż tkwiła na karku.
      Odzyskałem tyczkę bambusową, ale już bez włóczni. Forwalaka szaleńczo kręcił się dookoła własnej osi, wrzeszcząc, warcząc i szarpiąc drzewce zębami, podczas gdy moi towarzysze ostrożnie usuwali się z jego drogi. Od czasu do czasu w zwierzę trafiała pojedyncza strzała lub oszczep, ale tylko wtedy, gdy nie było ryzyka chybienia.
      Yoroshk trzymali się z dala od walki. Jeden płonął na stoku na wschód od nas. Drugi krążył coraz wyżej, ciągnąc za sobą prawdziwe pióropusze dymu. Ostatni krążył ostrożnie, czy to szukając wyłomu w obronie, czy też tylko obserwując. Za każdym razem, gdy próbował się włączyć, kilka bambusowych tub zwracało się w jego stronę, gwarantując stosowne powitanie. Podejrzewałem, że większość nie działa. Ale jaka jest prawda, można się było przekonać tylko w najbardziej nieprzyjemny sposób.
      Do zbroi Pożeracza Żywotów dołączony był wielki, czarny miecz, przypominający nieco Różdżkę Popiołu Doja. Wyciągnąłem go w chwili, gdy forwalaka próbował mnie dosięgnąć. Mimo przepełniającego mnie podniecenia i strachu czułem się omalże głupio. Minęły dziesiątki lat, odkąd używałem miecza w innych okolicznościach niźli podczas treningów z Dojem. Tego w ogóle nie znałem. Może okazać się czymś niewiele więcej wartym niż zwykła ozdoba. Niewykluczone, że pęknie przy pierwszym ciosie.
      Zmiennokształtna przeszła chwiejnie kilka kroków. Ktoś trafił ją z boku, ale kula ognista zrykoszetowała. Oszczepy i strzały sypały się nadal. Znowu sięgnęła pyskiem do rany, w której tkwiła włócznia Jednookiego. Ostatecznie wszystkie oszczepy i strzały wyślizgnęły się z jej ciała, została tylko czarna włócznia. Powoli samoistnie wchodziła coraz głębiej.
      Wkroczyłem do akcji, uderzyłem. Czubek mojego miecza wbił się na kilka cali w lewy bark wielkiego kota. Ledwie się zachwiał. Rana krwawiła tylko przez kilka sekund, potem zamknęła się, zabliźniając na moich oczach.
      Uderzyłem znowu, niedaleko tego samego miejsca. Potem jeszcze raz. Nie należy poddawać się rozpaczy. Jej witalność nie była dla nas zaskoczeniem, jednak jej rany goiły się w tempie, w jakim powstawały. I tylko włócznia niczym robak wgryzała się coraz głębiej. Bestia powoli chyba traciła serce do walki.
      Krzyki!
      Ocalały Yoroshk kierował się w moją stronę - leciał szybko, jego zaklęcia ochronne odbiły pierwsze kule ogniste, które skoczyły na jego powitanie, ten sam los spotkał strzały i bełty. Ugiąłem nieco nogi w kolanach, przygotowując się do szybkiego uderzenia, czekając tylko, aż dostatecznie się zbliży. Yoroshk uniósł dłoń takim gestem, jakby chciał cisnąć coś przed siebie, jednak zanim zakończył wymach, jakby znikąd pojawiła się moja biała wrona i dziabnęła od tyłu w głowę. Mimowolny odruch wbił mu podbródek w pierś.
      Wątpię, by coś mu się stało, jednak na moment o mnie zapomniał. Machnął ręką, odganiając ptaka. Widmowy stwór przysiadł na jego ramieniu niczym na żerdzi i próbował wydziobać mu oczy.
      Nawet z tak bliska nie potrafiłem dojrzeć jego twarzy. Była przesłonięta fałdami tej samej materii, która spowijała resztę postaci.
      Wyprowadziłem cios, ale źle oceniłem szybkość. Klinga miecza uwięzła w słupie, którego dosiadał, jakąś stopę za jego pośladkami. Pęd Yoroshk wyszarpnął mi rękojeść. Ułamek sekundy później tamten uderzył w ziemię. Prawie natychmiast jednak, wyjąc, poderwał się znowu w powietrze i umknął lekko zakrzywionym torem na północ, przez cały czas kręcąc się dziko wokół osi swego latającego słupa. Jego szata czy też peleryna powiewała na niebie. Odrywały się od niej strzępy materii i spokojnie spływały w dół.
      Forwalaka słabł coraz bardziej. Kilku żołnierzy opuściło kryjówki i z najwyższą ostrożnością podchodziło bliżej. Pani i Doj przyłączyli się do mnie. Każde z nich dzierżyło jeden z paraliżujących fetyszy wykonanych przez Tobo z ogona i fragmentów skóry, które Bowalk straciła, gdy zabiła Jednookiego. Pani poinstruowała go, jak je należy zrobić. Fetysze miały szczególną moc, ponieważ Pani i Tobo znali prawdziwe imię Lisy Daele Bowalk i mogli wpleść je w zaklęcia.
      Powiedziałem:
      -  Łabędź, weź drużynę i sprawdź tego, który tam płonie. Bądź ostrożny. Murgen, nie spuszczaj oka z pozostałych dwóch. - Ostatni Yoroshk, ten, który umknął, bezładnie wirując, znowu odzyskał kontrolę nad swym wehikułem i teraz powolutku zmierzał w naszą stronę, wzbijając się w górę, a równocześnie zbliżając się do tamtego, który cały czas pozostawał w powietrzu, wciąż wznosząc się w ślimaczym tempie. Równocześnie jednak dryfował, unoszony przez wiatr, i chyba już płonął prawdziwym płomieniem.
      Zapytałem moją najdroższą:
      -  Kochanie, masz może przypadkiem oko na Goblina? - Nasz mistycznie wskrzeszony brat pozostawał skrajnie cichy podczas pierwszej wymiany pozdrowień między rodziną Yoroshk a Czarną Kompanią. Chyba że coś mi umknęło, kiedy byłem zajęty.
      -  W chwili obecnej wycelowane są weń dwie bambusowe tuleje gwarantowanej jakości.
      -  Świetnie. Zrobisz ich więcej, kiedy wrócimy do domu, prawda? To najlepsza broń ze wszystkich, jakie kiedykolwiek mieliśmy.
      -  Zrobię parę. Jeśli starczy czasu. Gdy moja siostra dowie się, że wróciliśmy, będziemy bardzo zajęci.
      Świat nagle spłynął żółcią. Światło rozbłysku zgasło, zanim zdążyłem spojrzeć w górę, natomiast w miejscu, gdzie wcześniej dryfował tlący się czarownik Yoroshk, rósł fantastyczny kwiat eksplozji.
      Jedyny ocalały Yoroshk skierował się na północ, tym razem ostatecznie. A z nieba, dokładnie na nas, spadał człowiek; szerokie zwoje czarnej materii powiewały za nim, kipiąc dymem. Nie było śladu po słupie, na którym frunął. Upadek przebiegał osobliwie powoli.
      Tymczasem zupełnie nie wytrącony z równowagi przydzielonym i zadaniem Wierzba Łabędź nawoływał ze zbocza. Potrzebne mu były nosze.
      Pani zauważyła:
      -  Tamten wciąż żyje.
      -  Mamy zakładnika. Niech ktoś szturchnie tego stwora piką. Prawdopodobnie tylko udaje umarlaka. - Forwalaka zaprzestał walki. Leżał na grzbiecie, lekko wygięty, obie ręce ściskały drzewce włóczni Jednookiego.
      -  Ręce - powiedział Murgen, kiedy Thai Dei szturchnął potwora końcem jednego z dłuższych miotaczy kul ognistych.
      -  Ręce - powtórzyłem. Powoli następowała przemiana. Przemiana, o której marzyła, kiedy zamordowaliśmy jej mistrza i kochanka, Zmiennokształtnego, dawno temu, podczas naszego pierwszego szturmu na Dejagore.
      Pani powiedziała:
      -  Ona umiera. - W jej głosie słychać było konsternację i odrobinę rozczarowania.
      

30. Khatovar:
Potem podłożysz ogień
      
      Z góry dobiegł nas krzyk przybierający coraz wyższe tony. Spadający z nieznośną powolnością Yoroshk przebił się przez liściasty dach jednego ze schronów. Wrzask ucichł. Kawałki dachu wyleciały w powietrze. Rozkazałem:
      -  Murgen, idź to sprawdź.
      Kiedy znów spojrzałem na forwalakę, okazało się, że Goblin jest już z nami. Przepchnął się przez tłum i pochylił nad potworem, spoglądając nań. Ona zdążyła już się do połowy przemienić, nogi i ręce, choć straszliwie poorane bliznami, należały do kobiety. Była na tyle świadoma, że poznała Goblina.
      Mały człowieczek o żabiej twarzy powiedział:
      -  Próbowaliśmy ci pomóc, ale nam nie pozwoliłaś. Mogliśmy cię uratować, ale zwróciłaś się przeciwko nam. Teraz za to płacisz. Zadrzesz z Kompanią, musisz zapłacić. - Wyciągnął dłoń, sięgając po włócznię Jednookiego.
      Ludzie podskoczyli ze wszystkich stron. Pół dziesiątki bambusowych tub skierowało się w stronę Goblina. Kusze zeskoczyły z ramion.
      Mały czarodziej parę razy otwierał i zamykał usta. Potem wolno cofnął dłoń.
      Przypuszczam, że słowo wypowiedziane przez Jednookiego na łożu śmierci szybko się rozniosło.
      Goblin pisnął:
      -  Może nie trzeba było mnie ratować. Pani zareplikowała:
      -  To nie my - ale nie powiedziała nic więcej. Odciągnęła mnie na bok. - On ma coś wspólnego z tym, że Bowalk tak szybko umarła.
      Zerknąłem za siebie.
      -  Ona jeszcze żyje.
      -  Powinna okazać się znacznie twardsza.
      -  Nawet uwzględniając fetysze i włócznię Jednookiego? Zastanawiała się chwilę.
      -  Może masz rację. Kiedy wreszcie umrze, upewnij się, że ta rzecz nikomu nie wpadnie w ręce. Nie podoba mi się wyraz twarzy Goblina, kiedy na nią patrzy.
      Wyraz ten jakoś nie chciał zniknąć, trwał niczym przyklejony do jego oblicza, aczkolwiek mały czarodziej nie zdradzał najmniejszej ochoty zrobienia czegokolwiek, co mogłoby wywołać pewną, szybką i gwałtowaną reakcję.
      Nadchodził Łabędź ze swoimi ludźmi; czterech mężczyzn niosło zaimprowizowane nosze. Łabędź przytruchtał i rzekł:
      -  Poczekaj tylko, aż zobaczysz, Konował. Nie uwierzysz własnym oczom.
      W tej samej chwili Murgen zawołał o kolejne nosze. A więc drugi Voroshk też przeżył.
      Łabędź miał całkowitą rację. Dziewczyna na noszach była zupełnie niewiarygodna. Może szesnaście lat, blondynka, cudowna niczym marzenie wszystkich chłopców. Zapytałem moją żonę:
      -  Najdroższa, to prawda czy iluzja? - Do Łabędzia zaś rzekłem: - Dobra robota, Wierzba. - Skrępował i zakneblował dziewczynę, aby uniemożliwić jej wykonanie większości prostszych czarnoksięskie sztuczek.
      Pani powiedziała:
      -  Odsuńcie się, ludzie. - Z ubrania dziewczyny niewiele zostało. A na pewno niejeden z chłopców gotów byłby potraktować ją jako zdobycz wojenną, choćby tylko dlatego, że nas zaatakowała Niektórzy identyczną kurację zaaplikowaliby pojmanemu mężczyźnie. Być może byli moimi braćmi, ale to nie czyniło ich ludźmi mniej okrutnymi.
      Pani nakazała Łabędziowi:
      -  Zabierz Doja z powrotem na to miejsce i przynieście wszystko co do niej należało. Jej ubranie, a zwłaszcza tę rzecz, na której latała. - Do mnie zaś rzekła: - Tak, najdroższy, to jest najczystsza prawda. Wyjąwszy odrobinę makijażu. Już jej nienawidzę. Goblin! Chodź tutaj i stań tak, żebym cię mogła widzieć.
      Patrzyłem na dziewczynę Yoroshk, nie interesowała mnie jednak jej świeżość i bujność kształtów, tylko blond włosy i blady odcień skóry. Przeczytałem całe Kroniki aż do pierwszego tomu - aczkolwiek, przyznaję, była to tylko kopia, którą dzieliło od czasów oryginału kilka pokoleń - którego pierwsze partie powstały, zanim nasi przodkowie opuścili Khatovar. Ci ludzie nie byli wysocy, biali i nie mieli blond włosów. Może więc Yoroshk stanowili nieszczęście z zewnątrz, jak Władcy Cienia w moim świecie oraz Hsien?
      W tym momencie Pani zdjęła swój hełm, aby tym łatwiej piorunować mnie wzrokiem. Ja zaś zdałem sobie sprawę, że odcień jej skóry również jest śnieżnobiały, choć nie była blondynką.
      Dlaczego mielibyśmy oczekiwać po ludności Khatovaru, że będzie bardziej homogeniczna rasowo niż ludność w naszym świecie?
      Murgen i jego drużyna przybyli biegiem, niosąc kolejne ciało na następnych nieporządnie skleconych noszach. Pierwszej dziewczynie udało się uniknąć poparzeń i skutków uderzenia w ziemię. Druga nie miała tyle szczęścia.
      -  Następna dziewczyna - zauważyłem. Trudno było ten fakt zignorować. Zresztą w jej przypadku to jeszcze bardziej rzucało się w oczy.
      -  Młodsza od tamtej.
      -  Ale równie dobrze zbudowana.
      Przynajmniej tak to wyglądało z miejsca, w którym stałem.
      - Są siostrami - warknęła Pani. - Macie pojęcia, co to oznacza?
      -  Przypuszczalnie Yoroshk mają dla nas tak mało szacunku, że wysłali jakieś dzieciaki, aby sobie trochę poćwiczyły. Jednak po tym, co nastąpiło, dziadzio i babcia z pewnością zechcą się sami tym zająć. - Dałem znak. - Proszę bliżej, panowie. - Kiedy wszyscy, którzy nie mieli nic do roboty, zbliżyli się, powiedziałem: - Nie trzeba będzie długo czekać, aż niebo zaroi się od niemiłego towarzystwa. Chcę, żebyście zabrali się za przygotowania do wymarszu i zaczęli przeprowadzać zwierzęta oraz sprzęt na drugą stronę.
      Pani zapytała:
      -  Myślisz, że trzeciemu uda się dolecieć do armii Yoroshk?
      -  Nie namówisz mnie, żebym stawiał na wariant przeciwny. Wszystkie optymistycznie usposobione dzieci mojej matki od pięćdziesięciu lat już nie żyją. - Zerknąłem na forwalakę. Teraz był już prawie w całości Lisa Bowalk. Wyjąwszy łeb. - Wygląda jak jakieś stworzenie mitologiczne, nieprawdaż?
      Jeszcze żyła. Jej oczy pozostawały otwarte. Nie były to już oczy kota. Błagały. Nie chciała umierać. Powiedziałem Pani:
      -  Nie wygląda nawet na odrobinę starszą niż wtedy, gdy ją ostatni raz widziałem. - Wciąż była młodą i atrakcyjną kobietą, przynajmniej jak na kogoś, kto całe lata spędził w najgorszych slumsach naprawdę paskudnego miasta. - Hej, Żłób. Weź Ciaracha. Chcę, żebyście, chłopcy, zgromadzili tu całe drzewo, jakie mamy na opał, i zbudowali stos wokół tego stwora.
      Goblin powiedział:
      -  Pomogę.
      -  Powiem ci coś, karzełku. Jeśli chcesz mieć robotę, to zbuduj mi parę porządnych noszy, żebyśmy mogli zabrać z nami nasze nowe dziewczyny.
      Pani zapytała:
      -  Transport im nie zaszkodzi?
      -  Starsza prawdopodobnie byłaby w stanie wstać i pokuśtykać o własnych siłach, gdyby była przytomna. Jednak będę musiał dokładniej zbadać tę drugą i sprawdzić, czy nie ma jakiś wewnętrznych obrażeń.
      -  Tylko uważaj, gdzie będziesz ją szczypał i ściskał, staruszku.
      -  Można by pomyśleć, że w twoim wieku dopracowałaś się subtelniejszego poczucia humoru, staruszko. Nie rozumiesz, że każdy zawód ma swoje korzyści? Lekarz może sobie poszczypać i pościskać.
      -  Podobnie jak żona.
      -  Podczas ceremonii ślubnej wiedziałem, że czegoś zapomniałem. Powinienem przyprowadzić prawnika. Żłób! Nikt nie dotyka tej włóczni, póki nie rozpalimy ognia. A i potem ja się wszystkim zajmę. Gdzie moje ptaszki? Powinienem wezwać Czarne Ogary. - Nie mogliśmy ich tutaj zostawić. Były decydującą bronią w wojnie z Duszołap. Śpioszce prawdopodobnie już ich rozpaczliwie brakowało.
      Łabędź i trzej inni zbliżali się ku nam, niosąc z wysiłkiem słup, na którym leciała starsza z dziewczyn. Łabędź zadyszał się.
      -  Ta cholerna rzecz waży chyba z tonę! - Wszyscy czterej już chcieli rzucić go na ziemię.
      -  Nie! - szczeknęła Pani. - Delikatnie! Pamiętacie, co się stało z drugim? Tam w górze? - Wskazała dłonią. Dym czy pył, czy co to tam było, wciąż zasnuwał niebo. Wewnątrz chmury od czasu do czasu rozlegało się trzaskanie kieszonkowej błyskawicy. - Teraz znacznie lepiej. Goblin! Doj! Chodźcie i przyjrzyjcie się tej rzeczy.
      -  Przyjrzyj się temu materiałowi - powiedział Łabędź, podając mi kawałek czarnego łachmana.
      Pod palcami był gładki jak jedwab i wydawał się niemalże nieważki. Rozciągał się, kiedy zań szarpałem, ale nie rozdzierał się ani nie stawał cieńszy. Przynajmniej z pozoru.
      -  Teraz popatrz na to - Łabędź dźgnął materię nożem. Ostrze nie przeszło na drugą stronę. Kiedy spróbował ciąć, również nic nie wskórał.
      Powiedziałem:
      -  Czyż to nie piękna sztuczka? Mieliśmy szczęście, że wzięliśmy ze sobą bambusy. Kochanie, przyjrzyj się temu. Pokaż jej, Łabędź. Wy, ludzie, zanieście ten pal na drugą stronę bramy. Ruszać się, ludzie! Ci goście potrafią latać. A następna gromadka, która się pokaże, z pewnością nie będzie przyjaźniej nastawiona. - Tak naprawdę nikt nie potrzebował mojej zachęty. W górę stoku już szła zgrabna kolumna ludzi, zwierząt i sprzętu. Starszą dziewczynę Yoroshk przywiązaną do pierwszych noszy. Goblina też niesiono w górę.
      Kiedy Łabędź skończył pokazywać płótno Pani, powiedziałem doń:
      -  Postaraj się znaleźć w którymś szałasie taki bal lub słup, który z daleka będzie podobny do tej latającej rzeczy.
      Pani i Goblin, jak również Łabędź zagapili się na mnie. Tym razem postanowiłem twardo skorzystać z prerogatyw dowódcy i niczego nie wyjaśniłem. Miałem przeczucie, że Yoroshk nie będą chcieli zostawić tego słupa... Co moi towarzysze zapewne pojęli, ale gdybym to powiedział, domagaliby się dalszych wyjaśnień.
      Dodałem:
      -  Ta druga dziewczyna ma połamane kości, kiepsko wyglądające oparzenia, rany cięte i otarcia oraz prawdopodobnie obrażenia wewnętrzne.
      -  I? - zapytała Pani.
      -  I sądzę, że za bardzo nam się nie przyda. Prawdopodobnie umrze. A więc zamierzam zrobić rzecz dla niej najlepszą i zostawić ją własnym ludziom.
      -  Robisz się miękki na starość?
      -  Jak powiedziałem, przysporzy nam więcej kłopotów, niż jest warta. Nadto jej siostra wkrótce już wstanie i będzie chodzić. Dlatego jeśli z tą postąpię miłosiernie i zostawię tutaj, Yoroshk mogą być mniej skłonni do gonienia za nami i dokuczania nam.
      -  Co zrobią?
      -  Nie mam pojęcia. I nie chcę się przekonać. Po prostu biorę pod uwagę fakt, że byli w stanie przeprowadzić Bowalk na równinę, a potem z powrotem, w jedną i drugą stronę, nie niszcząc żadnych bram cienia. Mam nadzieję, że nie mają tego, co jest niezbędne, by w ten sam sposób przeprawić armię.
      -  Gdyby byli w stanie to zrobić, nie podejmowaliby prób złapania nas. Możliwe, że wyprawa Bowalk udała się tylko dlatego, że ona jest tym, kim jest, i raz już przez to przeszła.
      Spojrzałem na forwalakę. Teraz już nawet jego głowa należała do Lisy Daele Bowalk. Tej samej Lisy Bowalk, która zrujnowała Marrona Szopę. Jej oczy były zamknięte, ale wciąż oddychała.
      Trzeba będzie to załatwić do końca.
      Pani poinformowała mnie:
      -  Najpierw musisz odciąć głowę. Potem podłożysz ogień.
      

31. Khatovar:
Otwarta brama
      
      Yoroshk nie próbowali podkradać się chyłkiem. Z północnego zachodu nadleciał wściekły rój żądny zemsty. W pierwszej fali było ich co najmniej dwudziestu pięciu.
      Moi ludzie w tym czasie znajdowali się już wszyscy po przeciwnej stronie bramy cienia, na zboczu, jednak wielu Nieznanym Cieniom nie udało się wrócić. Rozrzuciłem w lesie muszle ślimaków, aby miały gdzie się schować. Miałem zamiar wydostać je później, gdy sytuacja się uspokoi.
      Rój zniżył lot, czarna materia łopotała na niebie. Mimo iż widzieli przecież, że jesteśmy za bramą, a główny trzon sił dotarł już na równinę, opadli w dół i zaatakowali nasz pusty obóz, obrzucając go masą drobnych przedmiotów, które w jednej chwili zmieniały skrawki gruntu w maleńkie jeziorka lawy, roślinność zaś w węgiel. Nie ocalał żaden z naszych schronów ani zagrody dla zwierząt. Jednak nic nawet nie musnęło poranionej dziewczyny i pogrzebowego stosu forwalaki.
      -  Cieszę się, że nie muszę uciekać, a te kropelki nie lecą mi na głowę - powiedziałem. Paru Yoroshk uparło się jednak nie oszczędzić mi tego doświadczenia, ale bariera między Khatovarem a równiną łatwo odbiła ich pociski i natychmiast wchłonęła wszelką magię. Pociski nie aktywowały się nawet, kiedy uderzyły w ziemię.
      Pani powiedziała:
      -  To też są tylko dzieci.
      Na pozór członkowie roju robili, co komu przyszło do głowy, pędzili każdy w swoją stronę, jednak żaden z nich nie zderzył się z innym. Kiedy ich działania nie przyniosły rezultatów, większość opadła na ziemię wokół rannej dziewczyny.
      Przyczajeni za bramą cienia wycelowaliśmy bambusy i czekaliśmy.
      Drugą falę tworzyło tylko trzech. Pojawili się kilka minut po tamtych.
      -  To będą przywódcy - powiedziała Pani - ponieważ są odrobinę bardziej ostrożni niż młodzi. - Wokół nich falowało jeszcze więcej czarnej materii.
      -  Najwyraźniej w wyprawie wzięli udział najwyżsi statusem członkowie rodziny - zgodziłem się. - Musi być tych ludzi od cholery. Biorąc pod uwagę rozmiar armii, jaka im towarzyszy. - Nie licząc samych Yoroshk, moi szpiedzy oceniali nadciągające siły na mniej więcej ośmiuset żołnierzy. Idący przodem oddział kawalerii składał się z pięćdziesięciu. Gdyby nie wsparcie tych podniebnych jeźdźców słupów, pewnie bylibyśmy w stanie ich pokonać.
      Opuszczając się na ziemię, lotnicy Yoroshk parkowali swoje dziwaczne środki transportu pionowo, niczym sztachety płotu, który nie przewróci się, jeśli nie popchnie go ludzka ręka.
      Starsi przed wylądowaniem wykonali parę okrążeń. Czas jakiś zajęło im zbadanie nieprzytomnej dziewczyny i dopiero wówczas zwrócili uwagę na nas.
      Zrobiłem dyskretny gest dłonią. Ludzie na zboczu, którzy dotąd czekali bezczynnie i gapili się, podjęli marsz. Wodzowie Yoroshk mieli zobaczyć, jak odprowadzamy drugą dziewczynę oraz, być może, również czwórkę żołnierzy niosących latający słup, podczas gdy światłość mego serca i ja pozowaliśmy im za bramą, odziani w nasze najbardziej zabójcze kostiumy. Czułem szeroki uśmiech błąkający się po moich zakrytych hełmem ustach.
      W dole, wśród zgromadzonych Yoroshk, ignorowany dotąd, ale bynajmniej nie zapomniany, bezgłowy korpus naszego odwiecznego wroga syczał i trzaskał pośród szalejących płomieni. Żałowałem, że nie mamy już Lancy Namiętności, aby ją również pokazać tym facetom. Kruki nie były w stanie stwierdzić, czy Yoroshk zdają sobie sprawę z tego, kim jesteśmy.
      Powiedziałem:
      -  Historia ma nieznośną tendencję do powtarzania się. - Machnąłem dłonią. Potem zwróciłem się do Pani:
      -  Sądzę, że powinniśmy już ruszać. Ewentualna wdzięczność, jaką mogliby poczuć z racji tego, że zajęliśmy się ich dzieciakiem, z pewnością nie potrwa długo.
      -  Stercząc tu, prawdopodobnie już nadużyłeś ich cierpliwości. - Ruszyła w górę zbocza. Wyglądała zupełnie nieźle w tej swojej zbroi, poza tym utrzymywała całkiem żwawe tempo jak na staruszkę.
      Wkrótce już wszyscy latający czarownicy patrzyli w górę zbocza, pokazując coś rękoma i gadając jeden przez drugiego. Najwyraźniej w znacznie większe podniecenie niźli uprowadzenie dziewczyny wprawiła ich świadomość, że słup wpadł w nasze ręce. Może nie była nikim ważnym. A może uznali, że jest na tyle duża, by sama o siebie zadbać.
      Jeden ze starszych usunął się na bok tego roztrzepotanego, czarnego tłumu. W dłoni trzymał niewielką księgę. Przewrócił parę stronic, znalazł tę, której szukał, a potem czytając, wodził palcem wzdłuż wierszy. Drugi pokiwał głową i najwyraźniej po raz kolejny powtórzył, co miał do powiedzenia, podkreślając swe słowa żywą gestykulacją. Po chwili podjął rzecz trzeci, gestykulując podobnie, lecz w innym rytmie niż tamci dwaj.
      -  Szykuje się powtórka - poinformowałem Panią. Dogoniliśmy już naszych najwolniejszych ludzi. - Ruszać się, przebierać nogami. - Sam też, jak tamci na dole, wykonałem kilka stosownych gestów. - Spróbujecie czegoś, to pożałujecie.
      Yoroshk jak na komendę odwrócili się do nas plecami.
      Błysk był tak jaskrawy, że na moment mnie oślepił. Kiedy odzyskałem wzrok, zobaczyłem kolejną sturamienną rozgwiazdę szaro-brązowego dymu. Ale tym razem nie na niebie. W miejscu, gdzie kiedyś była brama cienia. Dokładnie tam, gdzie wcześniej ukryłem latający bal pod płachtą rzekomo porzuconego namiotu.
      -  Ostrzegałem - mruknąłem.
      -  Skąd wiedziałeś? - zapytała Pani.
      -  Nie wiedziałem. Przypuszczam, że to przeczucie. Przebłysk intuicji.
      -  Sprowadzili na siebie zagładę. - W jej głosie dało się usłyszeć nutę omalże współczucia. - Nie dadzą rady powstrzymać powodzi cieni.
      Niektórzy z Yoroshk już zdawali sobie sprawę z rozmiarów katastrofy, która miała wkrótce nadejść. Czarne, roztrzepotane sylwetki rozbiegły się niczym karaluchy znienacka wyciągnięte na światło. Latające słupy uniosły się w powietrze i pomknęły na zachód tak szybko, że fragmenty czarnej materii odrywały się, spadając na ziemię niczym sczerniałe jesienne liście.
      Trzej starsi trwali na swym posterunku. Patrzyli w naszą stronę. Ciekawiło mnie, co też dzieje się w ich głowach. Można było spokojnie się założyć, że na pewno nie zdają sobie sprawy, iż katastrofa stanowi wynik arogancji samych Yoroshk. Nigdy nie spotkałem nikogo z rasy czarowników, kto gotowy byłby przyznać się do własnej omylności, choćby nie wiem co.
      Pewien byłem, że czas, który im jeszcze pozostał, spędzą na niezmordowanych kłótniach, kogo obciążyć winą. Ludzka natura w działaniu.
      -  O czym myślisz? - zapytała Pani.
      Zdałem sobie sprawę, że przystanąłem i obserwuję Yoroshk, obserwujących z kolei mnie.
      -  Zastanawiałem się nad sobą, nad tym, dlaczego nie porusza mnie to tak bardzo, jak poruszałoby jeszcze parę lat temu. Dlaczego teraz łatwiej widzę ból, ale nie dotyka on mnie nawet w połowie tak bardzo jak dawniej.
      -  Wiesz, co Jednooki zwykł o tobie mawiać? Że za dużo myślisz. Miał rację. Spłaciłeś swe zobowiązania wobec niego. Lepiej wróćmy do naszego świata i zobaczmy, czy nie da się spuścić lania naszej dziewczynce albo przywołać do porządku mojej siostrzyczki. - Ton jej głosu zmienił się jednak radykalnie, dostosowując do rodzącej się w głowie myśli. - Jednej rzeczy będę się domagać. Wciąż. Narayana Singha. Chcę go. Jest mój.
      Zamrugałem oczami pod przyłbicą hełmu. Biedny Narayan. Powiedziałem:
      -  Została mi jeszcze jedna rzecz do załatwienia.
      -  Co? - warknęła.
      -  Kiedy ci trzej znikną, muszę wydostać z powrotem przyjaciół Tobo.
      Mruknęła coś i ruszyła. Ona z kolei musiała się upewnić, że da się zamknąć drogę przez równinę, abyśmy sami nie padli ofiarą sprokurowanej eksplozji.
      

32. Ziemie Cienia:
Protektorka Wszech Taglios

      W ciągu stuleci przebywania wśród ludzi, którzy jej dobry stan zdrowia uważali za osobistą obrazę, instynkt samozachowawczy Duszołap stał się czuły niczym napięta struna. Ze zmiany w świecie zdała sobie sprawę na długo przedtem, nim zrozumiała, na czym może ona polegać, jaki będzie jej charakter - dobry, zły, czy obojętny - i całe wieki, nim odważyła się zaryzykować przypuszczenie odnośnie jej przyczyn.
      Z początku było to tylko niejasne wrażenie. Potem, stopniowo zmieniło się w nacisk tysiąca spojrzeń. Jednak niczego nie potrafił wykryć. Jej wrony również nie umiały nic znaleźć, prócz okazjonalnych, nieprzewidywalnych, przypadkowych mgnień ściganej zwierzyny - dwojga Kłamców. Ale wszelkie wieści o nich docierały za późno.
      Duszołap natychmiast zrezygnowała z polowania. Późniejsze osaczenie Kłamców nie powinno nastręczać kłopotów.
      Przed nastaniem nocy nie dowiedziała się niczego więcej - wyjąwszy fakt, że wrony były nadzwyczaj niespokojne i z każdą chwilą stawały się coraz bardziej nerwowe, coraz trudniejsze do opanowania, coraz bardziej skłonne do atakowania cieni. Nie potrafiły jednaki wyjaśnić natury trapiącej je trwogi, ponieważ same jej nie rozumiały.
      Wszystko zaczęło się wyjaśniać dopiero, gdy mrok zgęstniał. Medytacje Duszołap przerwali posłańcy, przynosząc wieści o kilku paskudach, które padły ofiarą nagłej choroby.
      -  Pokażcie mi.
      Nie podjęła żadnych wysiłków zamaskowania swej postaci, gdy szła za swoimi ptakami do najbliższego pierzastego truchła. Podniosła je, ostrożnie obracała w urękawicznionych dłoniach.
      Natychmiast stało się jasne, co zabiło wronę. Bynajmniej nie choroba, lecz morderczy cień. Żadne ciało nie wyglądało tak jak to, z którym skończył cień. Ale to przecież było niemożliwe. Dookoła wciąż było zbyt wiele światła. Jej oswojone cienie pozostawały w swych kryjówkach, a nigdzie nie wałęsały się żadne zdziczałe. Poza tym żaden dziki cień nie będzie marnował sił na wronę, skoro okolica obfitowała w ludzką zwierzynę. Usłyszałaby wrzaski Narayana Singha i tej swojej paskudnej siostrzenicy na długo przedtem, nim którakolwiek wrona... Wszelako ptaki zupełnie zamilkły. I żaden z innych, o których wiedziała, że zginęły, umierając, nie dobył głosu z gardła. Ocalałe miały natomiast mnóstwo do powiedzenia. Włączywszy w to jednoznaczne zupełnie stwierdzenie, że nawet na krok nie oddalą się od jej opiekuńczych skrzydeł.
      -  Jak mam z tym walczyć, skoro nie mam pojęcia, co to jest? Może jednak zechciałybyście dla mnie to zbadać?
      Wrony nie dawały się ani zastraszyć, ani skusić. Były geniuszami wśród ptaków. Co oznaczało, że dysponowały dostateczną przenikliwością, aby stwierdzić, iż każda z zabitych była zupełnie sama, kiedy wpadła w ręce zła.
      Duszołap sklęła je, potem uspokoiła się i jakoś przekonała najodważniejsze ptaki, że w takich okolicznościach muszą, aż do zapadnięcia zmroku, udawać się na zwiady po trzy, cztery. A ona będzie wtedy miała do dyspozycji nietoperze, sowy oraz własne cienie, które przejmą obowiązki wron.
      Zapanowała ciemność. Jak to słusznie zauważyli Kłamcy, ciemność zawsze nadchodzi.
      Wraz z nastaniem nocy rozpętała się milcząca, lecz przeraźliwie okrutna wojna, w której Duszołap stanowiła oko cyklonu.
      Z początku tylko desperacko broniła się przed nieznanymi napastnikami, do czasu aż jej własne cienie nie zdołały sprowadzić posiłków. Potem, rozrzutnie szafując siłami cieni, przeszła do ofensywy. A kiedy nadszedł świt, ją zaś krwawy bój nieomal zupełnie pozbawił nadprzyrodzonych sprzymierzeńców, poddała się wyczerpaniu, wcześniej jednak przynajmniej częściowo poznawszy prawdę.
      Wrócili. Wróciła Czarna Kompania, prowadząc ze sobą nowe oddziały, nowych sprzymierzeńców, nowe czary. W ich sercach wciąż nie było nawet odrobiny litości. Nie była to Kompania, jaką znała z dawnych lat, jednak obecni jej członkowie byli duchowymi synami zimnokrwistych zabójców z tamtych czasów. Najwyraźniej ginęli tylko żołnierze. Ideały żyły dalej.
      Ha! Nareszcie chwila ucieczki od nudy władania imperium.
      Brawura i pełna fanfaronady poza nie stłumiły jednak do końca niewyjaśnionego lęku. Uciekli na równinę. A teraz wrócili. Musiało kryć się w tym coś więcej. Podczas tych wszystkich spokojnych lat trzeba było choć raz przesłuchać cienie żyjące na lśniącym kamieniu. Kiedy jeszcze był czas. Zanim jednak uczyni coś więcej, musi zająć się tym, co zawsze wychodziło jej tak dobrze: przetrwaniem.
      Znajdowała się w odległości setek mil od najbliższego wsparcia. Oblegały ją istoty, które nie ulegną jej woli czy czarom, i których istnienie była w stanie wykryć, jak się wydawało, tylko dzięki własnym cieniom, albo wówczas, gdy bezpośrednio ją zaatakowały. Były równie zapalczywe jak cienie, ale równocześnie jakieś dziwne. Wydawały się jeszcze bardziej nie z tego świata niźli jej niewolne duchy i najwyraźniej cechowała je wyższa inteligencja.
      Każde osobiste zgładzanie jednego z nich wywoływało w jej duszy zarówno niezmierzony smutek, jak i pewność, że walczy tylko z najsłabszymi spośród nich. Nie potrafiła pozbyć się przeczucia, iż nadciągają demony i półbogowie.
      Czego jednak nie umiała pojąć, to powodów, dla których tak ją to przerażało. Nie było tu nic bardziej śmiercionośnego, groźnego czy dziwacznego niźli w tysiącu niebezpieczeństw, jakim wcześnie stawiała czoło. Nic nawet do pięt nie dorastało czystemu, mrocznemu złu Dominatora u szczytu jego potęgi.
      Zdarzały jej się, aczkolwiek nieczęsto, chwile, gdy tęskniła za tamtymi czasami mrocznej starożytności. Dominator wziął ją sobie jak jej siostry, z jednej uczynił swą żonę, z drugiej kochankę...
      Dominator był silnym, twardym, okrutnym mężczyzną. W jego imperium rządziły przemoc i stal. A Duszołap pławiła się w jego przepychu i mrocznej chwale. I nigdy nie potrafiła zapomnieć, że jej rywalka, ostatnia ocalała z sióstr, wszystko zrujnowała. Niech sobie inni obwiniają Białą Różę za śmierć Dominatora. Duszołap znała prawdę. Dominatora nigdy nie spotkałby tak żałosny kres, gdyby ta skamląca dziewica, którą miał za żonę, nie przyłożyła do tego ręki.
      A któż po ich wskrzeszeniu walczył i konspirował tak zawzięcie, by Dominator pozostał pod ziemią? Jego ukochana żoneczka, oto kto!
      Wróci z pewnością. Musiała być gdzieś tam, gdziekolwiek Czarna Kompania znalazła kryjówkę. Jeszcze nie dotarła tutaj, ale wkrótce to nastąpi. Pogrzebanie żywcem nie mogło stanowić poważniejszej przeszkody na drodze do nieuchronnego losu - tej nieubłaganej chwili, gdy stojąc twarzą w twarz, rozstrzygną dzielące je różnice zdań.
      Mimo stuleci doświadczenia Duszołap pozostawała jednak ślepa na niektóre rzeczy. Nie rozumiała, że fortuna potrafi być równie kapryśna i szalona jak ona sama.
      Zdolności Duszołap do regeneracji były niezmierzone. Po kilku godzinach odpoczynku, wstała i powędrowała na północ, a krok miała równy i pewny. Dzisiejszej nocy zgromadzi wokół siebie armię własnych cieni. Nigdy więcej nie wystawi się na takie niebezpieczeństwo, jakie groziło jej zeszłej nocy.
      Przynajmniej tak samą siebie uspokajała.
      Późnym popołudniem odzyskała zwykłą pewność siebie, a pojedyncze jej myśli już wybiegały poza dzisiejszy kryzys ku niepewnym zarysom poddającej się kształtowaniu przyszłości.
      Duszołap już dawno temu oswoiła się ze świadomością, że rozmaite potworności będą się jej przydarzać, jednak miała zarazem pewność, iż ze wszystkiego wyjdzie obronną ręką.
      

33. Khatovar:
Pożegnanie

      -  Wygląda na to, że jest czysto - powiedział Łabędź. Murgen i Thai Dei mruknęli potwierdzająco. Skinąłem głową Nyueng Bao. Jego zdanie w tej kwestii liczyło się. Wzrok miał równie bystry jak piętnastolatek. Ja byłem prawie, cholera, ślepy na jedno oko, nic zaś nie potrafiłem wypatrzeć drugim.
      -  Doj? Co sądzisz? Uciekli? Czy niepostrzeżenie wślizgnęli się z powrotem, na wypadek, gdybyśmy my to zrobili? - Ponieważ element zaskoczenia był już nieobecny, nie chciałem ponownie trafić na Yoroshk, zwłaszcza na tych starych. Z pewnością będą rozżaleni i chętnie zawloką mnie ze sobą do piekła.
      -  Odeszli. Odeszli, żeby się przygotować na rzeź. Wiedzą, że trwoga i rozpacz idą za nimi, ale wiedzą również, że są dość silni, by je przetrzymać, jeśli tylko zachowają spokój i wezmą się do roboty.
      Przypuszczam, że musiałem zagapić się na niego z otwartymi ustami.
      -  Skąd to wszystko wiesz?
      -  Eksperyment myślowy. Weź pod uwagę wszystko, co o nich wiemy, wszystko, co wiemy o czarownikach jako takich oraz o istotach ludzkich w ogólności, a reszta sama ci się nasunie. Przeszli już przez to wcześniej, na mniejszą skalę. Przygotowali plany na wypadek, gdyby zdarzyło się znowu. Cały ten wyludniony teren, stąd aż do przeciwległych zboczy Dandha Presh, posłuży temu samemu celowi tak jak pusty obszar otaczający fortecę przygotowującą się do oblężenia.
      -  Przekonałeś mnie. Miejmy tylko nadzieję, że nie przygotowali się tak dobrze, by z góry wiedzieć, jak się do nas dobrać zaraz po tym, jak uporają się z zarazą. - Mając na względzie paskudne uszkodzenia bramy cienia i przylegającego do niej fragmentu bariery, wątpiłem, by kilku najbliższym pokoleniom Yoroshk zostało dużo zbędnej energii.
      Nagle Łabędź oznajmił:
      -  Przez chwilę również mnie miał, ale oto argument, który udowodni to, co od zawsze wiedziałem: Wujek Doj ma głowę pełną trocin.
      Z zarośli w dole stoku wychynęło sześć czarnych sylwetek. Szli nadzwyczaj powoli, parami, z rękoma rozłożonymi na boki, ich latające bale pełzły zaś w ślad za nimi na wysokości ich bioder.
      Powiedziałem:
      -  Nie mam pojęcia, o co tu, cholera, chodzi, ale chcę, żeby Goblin i Doj trwali w gotowości. Murgen, ty i Thai Dei zajmiecie flanki abyśmy mogli uderzyć na nich ognistymi kulami z frontu i obu stron naraz. - Ja i moi kumple mieliśmy jeszcze trzy aktywne tuby, a więc literalnie tyle, ile zostało na wyposażeniu oddziału. Pani twierdziła że wszystkie trzy razem zdolne były do oddania sześciu skutecznych strzałów. Przynajmniej taką miała nadzieję.
      Jedna ognista kula dla każdego Yoroshk. Łabędź zaczął:
      -  Pewien jesteś, że chcesz wyciągnąć te diabły? Życie byłoby znacznie przyjemniejsze...
      -  Tu i teraz. Ale co zrobimy w domu, kiedy Duszołap będzie szła na nas, wszyscy będą błagać Tobo, by spuścił Czarne Ogary, ale nie będzie żadnych Czarnych Ogarów? A reszta Nieznanych Cieni powie nam: Nie mam zamiaru nadstawiać karku dla tych gości, którzy nawet nie spróbowali wydostać Ogarów z Khatovaru.
      Łabędź jęknął. Goblin wyszczerzył zęby.
      -  Odrobina emocji, co, Kapitanie? Sądziłem, że już nic w tobie nie zostało.
      -  Kiedy będę chciał posłuchać twoich jęków, karzełku, to je z ciebie wykopię. Co on powiedział? - Pochód Yoroshk sunący w naszą stronę zatrzymał się. Jeden z nich przemówił. I, o dziwo, jego słowa brzmiały cokolwiek zrozumiale. - Powiedz to jeszcze raz, chłopie.
      Czarownik chyba zrozumiał. Powtórzył swe słowa, głośniej i powoli, w taki sposób, jak mówi się do głuchych, opóźnionych w rozwoju i obcokrajowców.
      - Co to za szemranie? - zapytałem. - Odnoszę wrażenie, że były tam słowa, które powinienem rozpoznać.
      - Pamiętasz Jałowiec? - odpowiedział pytaniem Goblin. - Wygląda, jakby próbował mówić w taki sposób, jak tam mówiono.
      -  Jest w tym jakiś sens. Bowalk pochodziła z Jałowca. A więc słuchaj uważnie. - Goblin również służył z Kompanią w Jałowcu. Bardzo, bardzo już dawno temu. Miałem żyłkę do języków. Czy uda mi się przypomnieć sobie na tyle dużo, aby była z tego jakaś korzyść? Niewiele już dnia zostało.
      Powoli coś zaczynało mi się klarować, mimo potwornego akcentu i wręcz odrażającej gramatyki, którą posługiwał się Yoroshk. Beznadziejnie mylił końcówki i tryby.
      Goblin i ja naradzaliśmy się podczas trwania przemowy. Mały czarodziej nigdy nie mówił dobrze w tym języku, jednak nie miał kłopotów ze zrozumieniem, co doń mówiono.
      -  Co się dzieje? - chciał wiedzieć Łabędź. Jemu przypadła w udziale któraś z bambusowych tub. Najwyraźniej powoli robiła się ciężka.
      -  Brzmi to tak, jakby chcieli, żebyśmy ich ze sobą zabrali. Uważają, że zbliża się koniec świata, i nie mają zamiaru brać w nim udziału.
      Goblin pokiwał głową na znak zgody. Dodał jeszcze przestrogę:
      -  Ale nawet przez sekundę bym im nie ufał. Trzeba zakładać, że zostali nasłani, by nas szpiegować.
      -  Nie ma sprawy - rzuciłem. - Nie tylko do nich się to odnosi. Goblin zignorował zaczepkę.
      -  Każ im się rozebrać. Do naga. Doj i ja przeszukamy ich rzeczy, zobaczymy, czy nie mają wszy.
      -  W porządku. Ale Doja zabieram ze sobą. Pomoże mi zbierać muszle ślimaków. - Zacząłem wyjaśniać Yoroshk, co muszą zrobić, jeżeli rzeczywiście chcą iść z nami. Nie spodobało im się to. Próbowali się kłócić. Nie miałem zamiaru wdawać się z nimi w dyskusje, mimo iż bardzo mi zależało na latającym słupie, który Pani i Tobo mogliby zbadać. Cholera, posiadanie kilku takich byłoby nie od rzeczy.
      Poinformowałem Yoroshk:
      -  Jeśli nie zobaczę zaraz nagich ciał, chcę zobaczyć plecy odchodzących. Kiedy doliczę do pięćdziesięciu, każdy, kto nie rozbierze się lub nie odejdzie, zginie na miejscu. - Słowa dosyć gładko podpowiadała im życzliwa pamięć, aczkolwiek w istocie nie wyraziłem się równie jasno. Dwójka Yoroshk, prawdopodobnie najbystrzejszych, niemal natychmiast zaczęła się rozdziewać. Ukazała się skóra równie blada i włosy równie jasne co u dziewczyn, których ciała widzieliśmy wcześniej, ci Yoroshk jednak czerwienili się ze wstydu i trzęśli ze złości. Obserwowałem ich uważnie, aczkolwiek nie interesowały mnie ciała. Zdecydowanie, które włożą w tę poniżającą czynność, da mi wskazówkę odnośnie szczerości ich intencji. Dla jednej młodej kobiety okazało się tego za dużo. Rozebrała się już na tyle, że można było rozpoznać płeć, zanim przekonała i się, iż nie potrafi posunąć się dalej.                                                
      -  Lepiej zmykaj, dziewczyno - powiedziałem. Uciekła. Wskoczyła na swój latający słup i tyle ją widzieliśmy.
      Jej dezercja podziałała na jednego z młodych mężczyzn. Zmienił decyzję, mimo iż był już właściwie nagi. Nie popędzałem go, kiedy się ubierał.
      To dawało czwórkę, trzech chłopaków i dziewczynę, wszystkich nastoletnich, aczkolwiek nie w jednym wieku.
      Machnąłem dłonią ku czekającym na górze, pewien, że w chwili obecnej Pani musi nas obserwować i zgadnie, czego mi trzeba. Pod tym względem jest naprawdę bystra. I wkrótce już paru facetów schodziło po stoku, targając tobołki rozmaitych lumpów, aby odziać naszych jeńców.
      Ci jeszcze nie do końca rozumieli swój obecny status.
      Przepuszczałem ich pojedynczo przez bramę cienia, przez cały czas uważnie obserwując. Nie podejrzewałem, że czegoś spróbują, ale dożyłem swoich lat, ponieważ miałem we krwi wypatrywanie kłopotów, kiedy zdawały się najmniej prawdopodobne. Zapytałem:
      -  Nie wiecie przypadkiem, czy ten, kto przejdzie przez bramę cienia, nie wpakuje się zaraz w jakieś tarapaty? - Dzieciakom Voroshk związano ręce, kiedy tylko się ubrały, aby jeszcze bardziej je poniżyć.
      Gość, który słabo mówił w narzeczu Jałowca, protestował przeciwko naruszeniu godności.
      -  To tylko tymczasowo - zapewniłem go - póki paru z nas pozostaje na zewnątrz: - Przeszedłem na tagliański. - Murgen, Łabędź, Thai Dei, trzymajcie tych ludzi na krótkiej smyczy.
      Bambusowe tuby ze świstem przecięły powietrze. Mimo wieku i właściwego dlań cynizmu ci chłopcy potrafili jeszcze zdobyć się na wybuch entuzjazmu. Głównie udawanego. Łabędź obiecał:
      -  Jeżeli coś ci się stanie, z nich nie zostanie nic prócz mokrych plam i paznokci od stóp.
      -  Jesteś prawdziwym przyjacielem, Łabędź. Doj, idziesz pierwszy. - Podstarzały Nyueng Bao dobył miecz, Różdżkę Popiołu, i przeszedł przez uszkodzoną bramę cienia na obszar Khatovaru. Zajął pozycję. Rzekłem: - Twoja kolej, Goblin. - Umówionym gestem poinformowałem Murgena, żeby nie wahał się posłać kuli ognistej w każdy podejrzany cel na zewnątrz.
      To, co nastąpiło potem, było całkowitym zaprzeczeniem dramatyzmu. Obszedłem z workiem wszystkie miejsca, które zapamiętałem, i zebrałem muszle ślimaków. Te, które służyły za mieszkania, inaczej reagowały na dotyk.
      Moje kruki wróciły, zanim skończyłem. Doniosły o gorączkowych przygotowaniach Yoroshk do nadejścia nocy. Zdaniem kruków intencje naszych renegatów były szczere. Panika i trwoga szerzyły się dzięki posłańcom Yoroshk.
      Dzięki ptakom poszukiwania naszych widmowych towarzyszy przebiegały znacznie szybciej. Z góry wiedziałem, które muszle mogę zostawić i gdzie znaleźć te, które wcześniej pominąłem. Na godzinę przed zachodem słońca byliśmy po drugiej stronie bramy cienia.
      Goblin wciąż badał rzeczy zdjęte z dzieciaków Yoroshk. Mały czarodziej z podniecenia aż mówił falsetem.
      -  To jest jakiś naprawdę niesamowity materiał, Konował. Mam wrażenie, że reaguje na myśli tego, kto go nosi.
      -  Jest bezpieczny?
      -  Sądzę, że jest zupełnie nieczynny, póki nie znajdzie się w kontakcie z ciałem, do którego został dostrojony.
      -  Kolejna zabaweczka dla Tobo, na wolny czas, którego musi mieć pod dostatkiem w ogniu toczącej się wojny. Spakuj go. Wsadź na muła idącego na czele kolumny. Musimy ruszać. - Zmieniłem język i zwróciłem się do nieszczęśliwej młodzieży: - Uwolnię was z więzów. Mam zamiar wypuszczać was pojedynczo, abyście mogli zabrać swe słupy. Jednak nie będzie wam wolno na nich latać. Powędrujecie z tyłu kolumny. - Kiedy stosowali się do moich rozkazów, ciągnąłem dalej, przedstawiając im niebezpieczeństwa równiny.
      Widoczny na ich twarzach lęk przed cieniami dobrze rokował na przyszłość. Próbowałem wbić im do głowy, że jeśli uciekną na równinie, to zginąć może nie tylko ten, który uciekł, ale cały oddział, więc nie powinni oczekiwać delikatności po moich ludziach, kiedy ich zachowanie stanie się nieakceptowalne.
      Byłem ostatnim żołnierzem Kompanii, który opuścił ziemię Khatovaru. Zanim odszedłem, pozwoliłem sobie na skromną ceremonię pożegnalną; a może były to egzorcyzmy.
      Młodzieniec poniekąd zdolny do komunikacji z nami chciał wiedzieć:
      -  Jakie jest znaczenie tego, co właśnie zrobiłeś?
      Spróbowałem mu wyjaśnić. Nie zrozumiał. W swoim czasie odkryłem, że nigdy nie słyszał o Wolnych Kompaniach Khatovaru. Że nie miał zielonego pojęcia o historii swego świata z czasów, nim jego przodkowie przejęli władzę. Oraz, że co więcej, w ogóle go to nie obchodziło.
      Wydawał się młodzieńcem bez reszty płytkim. Prawdopodobnie po jego towarzyszach nie należało oczekiwać niczego innego. Kompania z pewnością okaże się dla nich objawieniem.
      Pani i ja czekaliśmy przy krańcu drogi, by się upewnić, że została skutecznie zabezpieczona przed wtargnięciem cieni. Słońce zaszło. W miarę zapadania ciemności pogłębiało się wrażenie bycia obserwowanym, wywoływane przez gromadzące się zabójcze cienie. Wyczuwało się też narastające wśród nich podniecenie, jakby Zastęp Niepomszczonych Umarłych wiedział, że coś się zmieniło, mimo iż przecież za dnia żaden nie był w stanie wyjść z ukrycia i spenetrować terenu.
      Nad Khatovarem niebo nadal było czyste. Tuż przed zmierzchem wzeszedł księżyc; dawanego przezeń blasku było dość, aby oświetlić wstępne sceny inwazji cieni. Strumyczek maleńkich odkrywców stopniowo przesączał się poza strzaskaną barierę. Do naszych uszu dotarł wrzask umierającej świni. Kolejne cienie ześlizgnęły się ze zbocza. Chociaż z pozoru nie komunikowały się ze sobą, jakimś sposobem coraz więcej, coraz większych cieni uświadamiało sobie sposobność.
      -  Spójrz tam - powiedziała Pani. W pobliżu tarczy księżyca przemknął szyk lotników Yoroshk. I już za chwilę drobne kule światła zaczęły rozpryskiwać się wśród gęstych zarośli w dole stoku. - To pewnie coś takiego jak nasze kule ogniste.
      Kule ogniste zostały pierwotnie stworzone, aby dać odpór powodzi ciemności, którą koniecznie chcieli zalać nas Władcy Cienia.
      -  W każdym razie nie poddadzą się bez walki. Spójrz na to. - To oznaczało Nef.
      -  Senni wędrowcy mają zamiar wyjść na zewnątrz? Ciekawe po co.
      -  Najlepiej byłoby, gdybyśmy mogli wygnać na zewnątrz wszystkie cienie, a potem zatrzasnąć za nimi bramę na głucho.
      Nawet Shivetya przystałby na ten pomysł, jak sądzę. Nie bardzo były mu w smak pewne usprawnienia wprowadzone na równinie podczas ostatnich tysiącleci.
      Pani odparła:
      -  Powinniśmy już się zbierać. Zapewne zechcesz się zastanowić, co zrobimy z naszymi nowymi dziećmi, kiedy dotrzemy już do przeciwległego krańca drogi, a ich zacznie kusić perspektywa ucieczki.
      Tak. Nad tym właśnie powinienem się zastanowić. Niepotrzebni nam byli kolejni psychopatyczni czarownicy plączący się pod nogami.
      

34. Ziemie Cienia:
Obowiązki Tobo
      
      Tobo skończył przesłuchiwać czarnego kruka, który wcale nie był ptakiem, a potem wysłał go co sił w skrzydłach do Konowała. Następnie odszukał matkę, Śpioszkę i jej zwyczajowych towarzyszy podróży - akurat studiowali mapę terytoriów na północ od Dandha Presh. Próbowali wybrać najlepszą trasę dla sił, które wkrótce zejdą z przełęczy. Małe, pokolorowane znaczki wskazywały miejsca, gdzie ostatnio dostrzeżono Protektorkę lub Narayana Singha.
      Śpioszka spytała:
      -  Jakieś wieści od Konowała?
      -  Skończył sprawę. Jest w drodze. Ale wszystko wyszło inaczej niż oczekiwał. - Przekazał pełny raport.
      Śpioszka poinformowała go:
      -  Będziesz musiał wrócić. Nie możemy ryzykować ściągnięcia sobie tu na głowy kolejnej bandy czarowników.
      -  No, myślę. - Tobo nie potrafił znaleźć w sobie śladu entuzjazmu dla tego zadania.
      -  Nie podoba mi się to. Dlaczego po prostu ich nie pozabijał, kiedy miał już ich latające rzeczy i te dziwaczne ubrania?
      -  Ponieważ on nie załatwia spraw w ten sposób. - Nie wspominając już o fakcie, że umarli nie bardzo chcą współpracować, kiedy próbuje się wydobyć posiadaną przez nich za życia wiedzę.
      -  Nie. Pozwala ludziom odejść w pokoju, a trzydzieści lat później zaczyna ich ścigać. - Dobyła z gardła odgłos przypominający warczenie. - Jak będą wyglądać postępy armii, jeśli ciebie zabraknie?
      -  Kiedy Konował przejdzie na tę stronę, wszystkie Nieznane Cienie dotrą tu razem z nim. Nawet się nie obejrzysz, gdy Czarne Ogary będą patrolować front. Za dzień lub dwa będziemy wiedzieć, co się dzieje wszędzie, dokąd przyjdzie nam ochota je wysłać. - Śpioszce potrzebne było to zapewnienie. Martwiło ją to, czego nie mogła zobaczyć. Przypominanie jej, że większość ludzi, włączywszy w to przeważającą liczbę dowódców, jest przez całe życie bardziej ślepa niźli ona kiedykolwiek była, nie wpływało na poprawę jej nastroju.
      Śpioszka była kompletnie rozpuszczona. Przez cały okres jej służby w Kompanii w taki czy inny sposób zawsze dysponowaliśmy zdolnością zobaczenia, co dzieje się w oddalonych miejscach. Pozwalasz komuś przez jakiś czas czymś się cieszyć, a wkrótce zaczyna to traktować jak swe przyrodzone prawo. Śpioszka była znakomitym przykładem potwierdzającym tę regułę.
      
      Goblin skarżył się:
      -  Doskonale rozumiem, że chcesz, aby Tobo był na miejscu, nim pozwolisz jeńcom opuścić równinę. Ale dlaczego my nie możemy wyruszyć przodem? Z naszego siedzenia tutaj nic nie wyniknie.
      -  Wyniknie to, co chcę, żeby wynikło. A teraz zamknij się, zanim cię zaknebluję.
      Sam zacząłem się już niecierpliwić, kiedy wreszcie Tobo przybył. Jego udziałem stały się wszelkie ograniczenia normalnej podróży. Nie mieliśmy już żadnych latających dywanów, chociaż wciąż istniała nadzieja, że Wyjec stworzy jakiś, kiedy już się go obudzi. (Jak dotąd nikt nie próbował.) A teraz zarysowała się perspektywa pozyskania tajemnicy latających słupów Yoroshk.
      Tobo dotarł pod bramę na grzbiecie superkonia, który związał swój los ze Śpioszką. Z rasy tej, pierwotnie wyhodowanej, aby służyć Pani z Wieży na północy, kilka przybyło na południe z Kompanią. To był ostatni ocalały egzemplarz.
      -  Jak długo żyją te stworzenia, kochanie? - zapytałem Panią, obserwując zbliżającego się Tobo.
      -  Do czterdziestu lat. Maksymalnie. Ten najwyraźniej ma zamiar pobić rekord.
      -  Wygląda na dość żwawego. - Mimo czterdziestu mil w nogach zwierzę wyglądało tak, jakby niemal przed chwilą wyszło ze stajni.
      -  W owych czasach stać mnie było na dobrą robotę.
      -  A teraz za nimi tęsknisz?
      -  Tak. - Nie okłamałaby mnie. Tęsknota za tym, kim kiedyś była, nie wpływała na jej miłość do mnie. Na ile jestem to w stanie stwierdzić, ona nigdy nie żałuje tego, co zrobiła, czy było to dobre, czy złe. Szkoda, że też tak nie potrafię.
      Tobo zeskoczył z siodła tuż przed bramą cienia. Przepuściłem go na naszą stronę. Natychmiast wziął się do roboty, chociaż cały czas uśmiechał się do ojca, wuja i Doja.
      -  Masz pięciu jeńców? I wszyscy są potężnymi czarodziejami?
      -  O tym nic nie wiem. Jeśli o mnie chodzi, mogą być kompletnymi beztalenciami. Ale naprawdę fruwali sobie na słupach od palisady, mając na sobie ten rodzaj supermateriału, o którym Goblin twierdzi, że można nim operować przy pomocy myśli. Wszystko to sprawia, że coś w mojej głowie mówi: Lepiej bądź ostrożny, Konował.
      -  Można się z nimi porozumieć?
      -  Mamy tu dwóch braci, których ojciec badał i trzymał pieczę nad Bowalk, kiedy przebywała w Khatovarze. Ojciec czasami potrafił zmusić Bowalk, by na godzinę lub dwie przybrała ludzką postać, ale nie umiał ustabilizować przemiany. Sądził, że problem polega na bezpiecznikach, które Zmiennokształtny wbudował w zaklęcia przemiany postaci. Zmienny jej nie ufał. Bezpiecznik zaktywizował się, kiedy Jednooki go zabił.
      -  W każdym razie te dzieciaki Yoroshk podłapały trochę ojczystego języka Bowalk, kręcąc się w pobliżu przez cały ten czas, czyli właściwie od urodzenia. Kiedy Yoroshk wysadzili bramę cienia, jeden z nich wpadł na błyskotliwy pomysł, że możemy ich zabrać w jakieś bezpieczne miejsce. Zebrał paru równie przestraszonych przyjaciół i przyszedł do nas. Zakładał, że wszyscy mówimy tym samym językiem co forwalaka. Po głowie chodziły mu jakieś durne pomysły, że natychmiast rozpoznamy przyrodzoną wyższość Yoroshk i potraktujemy całą gromadkę niczym honorowych gości. Nie potrafił pojąć, by rzecz mogła przedstawiać się inaczej, ponieważ w Khatovarze wszystko odbyłoby się w taki właśnie sposób. Jest próżny, głupi i arogancki. Podobnie jak reszta. A jego brat w znacznie większym stopniu - nie chce nawet rozmawiać.
      Tobo uśmiechnął się cokolwiek nieprzyjemnie, być może przypomniawszy sobie podobne nastawienie generał-gubernatorów Hsien.
      -  Podejrzewam, że nie ma końca niemiłym niespodziankom.
      -  Pewne, jak cholera. Życie stało się dla tych dzieciaków niewyobrażalnym piekłem. Wciąż muszę im przypominać, że jeszcze żyją.
      -  Zobaczymy się z nimi, dobra? - Dzieciak wyglądał na podnieconego wyzwaniem.
      Kiedy szliśmy w tamtą stronę, ostrzegłem Tobo:
      -  Wszyscy wyglądają wspaniale, ale nie sądzę, aby za urodą kryły się rozumy. W każdym razie zdradzają wszelkie oznaki uczniowskiej tępoty.
      Zatrzymaliśmy się kilka jardów od straconych dzieci Khatovaru. Skupiły się w gromadkę obok drogi, gdy tylko żołnierze Czarnej Kompanii i muły zaczęły przekraczać bramę cienia. Tylko jedna z dziewcząt miała dość ambicji, by unieść oczy. Najmniejsza. Ta, którą wzięliśmy do niewoli.
      Patrzyła na Tobo przez jakieś pół minuty. Potem mruknęła coś do swych towarzyszy. Oni również unieśli oczy. Już tylko na twarzy przywódcy i jego brata malowała się wrodzona arogancja. A przecież podróż jak dotąd nie była ani długa, ani wyczerpująca.
      Najwyraźniej wyczuwali w Tobo coś, czego ja nie potrafiłem dostrzec. To obudziło w nich nadzieję. Kilku zaczęło paplać w rodzimej mowie.
      -  Kiedy przestaną klekotać, powiedz im, kim jestem. Jednak nie czuj się zobowiązany do absolutnej szczerości.
      -  Odrobina przesady nie zaszkodzi?
      -  To nigdy nie zaszkodzi.
      Wywiad trwał znacznie dłużej niż oczekiwałem. Tobo był niesamowicie cierpliwy jak na chłopaka w jego wieku. Bardzo się starał, by do Yoroshk dotarło wreszcie, że nie są już w krainie swych ojców, że tutaj nie ma żadnego znaczenia ani kim są, ani kim byli ich rodzice. W naszym świecie będą musieli zarobić na własną kolację.
      Zrobiliśmy przerwę na posiłek. Yoroshk i ich strażnicy byli jedynymi ludźmi, którzy zostali za bramą od strony równiny. Pochwaliłem Tobo:
      -  Podziwiam twą cierpliwość.
      -  Sam siebie zaskakuję. Od dłuższej chwili miałem ochotę paru z nich dokopać. Tak czy siak, nie chodzi tylko o cierpliwość. Próbuję dowiedzieć się czegoś więcej o nich na podstawie tego, czego nie mówią i co im się mimowolnie wymyka. Masz rację. Nie wydają się szczególnie bystrzy. Aczkolwiek, jak sądzę, bierze się to w takim samym stopniu z edukacji, którą otrzymali, co z wrodzonej głupoty. Nie mają pojęcia o własnej przeszłości. Zielonego! Nigdy nie słyszeli o Wolnych Kompaniach. Ani o Lancy Namiętności. Nie wiedzą, że to paru naprawdę wielkich czarodziejów z Khatovaru wzniosło kamienne postumenty na równinie, cały czas pracując w cieniu nieustannej grozy cieni. Nic im nie mówi nawet nazwa Khatovar, choć znają Khadi pod zatartą przez czas postacią demona dawnej epoki, który nikogo już nie interesuje.
      -  Skąd to wiesz? O tych pomnikach.
      -  Baladitya dowiedział się od Shivetyi. Zauważyłeś, że runy na latających słupach są niemal identyczne z tymi, które masz na kolumnach?
      -  Nie zauważyłem, niestety. Zajęty byłem głównie obserwowaniem Goblina. Ten mały gówniarz mówi trochę w ich języku. Podkradał się do nich i próbował rozmawiać.
      Tobo przeżuł kęs, skinął głową i zamyślił się.
      -  Pytałeś go o to?
      -  Nie. Nie ufam temu facetowi, Tobo. Jednooki ostrzegał mnie tuż przed śmiercią.
      -  Jeszcze przez długi czas nikt nie zaufa Goblinowi, Konował. I on zdaje sobie z tego sprawę równie dobrze, jak wszyscy pozostali. Będzie ostrożny, jak nigdy dotąd. Wręcz nie do poznania.
      -  Nie może nic poradzić na to, kim jest.
      -  Wpakował się we wszystko, w co się wpakował, ponieważ szedł jak osioł za Jednookim. Zastanów się nad tym, Konował. Jeśli jakimś sposobem stał się narzędziem Kiny, przydzielone mu zadanie będzie długoterminowe. W rodzaju: Sprowadź Rok Czaszek. Nie da się zabić, próbując czegoś głupiego.
      Mruknąłem. Na racjonalnym poziomie brzmiało to jak najbardziej sensownie, jednak wciąż pozostawałem nie przekonany. Goblin był Goblinem. Znałem go od dawna. Rzeczy, które robił, nie zawsze miały sens, nawet dla niego. Zapytałem:
      -  Co zrobimy z Yoroshk?
      -  Mam zamiar ich uczyć.
      Jasna cholera! Nie podobał mi się sposób, w jaki to powiedział.
      Moich strażników zastąpili jego kumple, Taglianie dowodzeni przez starszego sierżanta nazywanego Rzekołazem. Wszyscy strażnicy mówili płynnie językiem Hsien i potrafili się swobodnie porozumieć w Nyueng Bao, który jest blisko spokrewniony z mową Krainy Nieznanych Cieni.
      Tobo poinstruował strażników, a potem więźniów. Przeze mnie. Wyjaśnił im podstawowe fakty.
      -  Ci ludzie będą waszymi nauczycielami. Dzięki nim poznacie język oraz zdobędziecie wiedzę potrzebną do przetrwania w tym świecie. Opowiedzą wam o naszych religiach i prawach oraz o obyczajach kształtujących stosunki między ludźmi.
      Zajmujący się tłumaczeniem chłopiec zaczął protestować. Rzekołaz przyłożył mu w potylicę dostatecznie mocno, by tamten padł bez czucia.
      Tobo kontynuował:
      -  Musicie zrozumieć, że jesteście naszymi gośćmi. Waszą wiedzą zapłacicie za możliwość opuszczenia Khatovaru, którą wam zapewniliśmy. Zadbamy, by wasze życie było tak wygodne, jak tylko się da, pod warunkiem, że będziecie współpracować. Ale trwa wojna ze starożytnym i potężnym wrogiem. Nikt, kto nie będzie współpracował, nie powinien oczekiwać od nas cierpliwości. Nasza cierpliwość zaś może wyczerpać się szczególnie szybko wobec kogoś, kogo uznamy za bezpośrednie zagrożenie. Zrozumiano?
      Tobo poczekał, aż skończę tłumaczyć. Poprosiłem go o dodatkowy czas, żeby upewnić się, iż dzieciaki naprawdę pojęły powagę sytuacji. Młodym jest szczególnie trudno zrozumieć, że okrucieństwo i śmierć mogą zagrozić im osobiście. Zazwyczaj przystaną prawie na wszystko, byle nie musieć dłużej tego wysłuchiwać. Tobo kazał powiedzieć im jeszcze:
      -  Przez resztę dzisiejszego dnia i całą noc możecie odpoczywać. Jutro zaczniecie intensywny kurs tagliańskiego. W drodze, bowiem spieszymy się, by dogonić resztę naszej armii. Pojadę z wami i będę pomagał, na ile potrafię.
      Stojący na czele grupki chłopak znowu chciał zaprotestować. Najwyraźniej nie słuchał zbyt uważnie tego, co tłumaczył. Rzekołaz znowu go znokautował. Tobo poinformował mnie:
      -  Ten będzie sprawiał kłopoty.
      -  Najprawdopodobniej wszyscy będą. Przecież uciekli z domu. - Musieli być wyrzutkami. Zmieniłem język i powiedziałem dzieciakom: - Jeśli zaczniecie sprawiać więcej kłopotów niż jesteście warci, ci ludzie was zabiją. Teraz chodźcie. Chyba znajdzie się jakiś poczęstunek, byśmy mogli uczcić naszą znajomość.
      Jedna z dziewczyn powiedziała coś w rodzimej mowie, ta schwytana przez nas, nie ta, która przyszła z chłopakami. Zareagowałem na jej skargę słowami:
      -  Powiedz jej, że nie może wracać do domu. Na to jest już za późno.
      Tymczasem Tobo zauważył:
      -  Wszyscy tutaj od czegoś uciekają.
      -  Niektórzy - zastrzegłem. - Jak myślisz, kiedy będziemy mieli okazję usiąść gdzieś spokojnie? Mam mnóstwo do nadgonienia z pisaniem.
      Tobo roześmiał się.
      -  Jeśli marzysz o chwili spokoju, lepiej zaaranżuj zamach stanu. Śpioszka nie spocznie, póki trupy nie spiętrzą się tak wysoko, by można z nich budować fortyfikacje.
      Voroshk wieczorny posiłek najwyraźniej smakował. Byli tak głodni, że wszystko by im smakowało. Zaczęliśmy naukę tagliańskich rzeczowników. Tobo równocześnie obserwował ich i przyglądał się cudom, które przynieśli ze sobą. Znacznie mniejsze wrażenie wywarły na nim latające słupy niźli ubiory, których teraz nie wolno było im nosić.
      Zwrócił się do mnie:
      -  Te słupy sprawiają wrażenie wariacji na temat tego samego czaru, który Wyjec wykorzystywał do kierowania latającym dywanem. W końcu pewnie nauczę się na nich latać. Mogę też rzucić parę zaklęć, które sprawią, że ulegną samozniszczeniu, jeśli wpadną w niepowołane ręce.
      Powiedziałem mu o dwóch, których eksplozje widziałem na własne oczy.
      -  A więc będzie to potężne samozniszczenie. Zachowam ostrożność.
      -  Z dziewczynami też bądź ostrożny. Myślę, że tej małej już wpadłeś w oko.
      Kiedy przyszedł ranek, najważniejszego dzieciaka nie można było obudzić. Żył, ale nikt nie potrafił go ruszyć z miejsca.
      -  Co zrobiłeś? - zapytałem Tobo szeptem, wyciągnąwszy pochopny wniosek, że chciał usunąć z drogi potencjalnego sprawcę kłopotów, nie pozbawiając się możliwości korzystania z jego słupa i ubioru.
      -  Nie mam z tym nic wspólnego.
      Po mnie Pani zbadała chłopca. Zawyrokowała w końcu:
      -  To bardzo przypomina śpiączkę, w jaką kiedyś zapadł Kopeć.
      Zgodziłem się z diagnozą. Ale za tamtą miała rzekomo być odpowiedzialna Duszołap, a tej żadną miarą nie można było jej przypisać. Nieznane Cienie znały każdy jej krok. I przepędziłyby wszystkie potwory przeciw nam wysłane. Zastanowiłem się w głośno:
      -  Może jacyś twoi niewidzialni przyjaciele przebywali zeszłej nocy w pobliżu? I któryś coś widział?
      -  Sprawdzę.
      Siłą swej srogości zmusiłem brata nieprzytomnego dzieciaka do przyznania, że on również rozumie język, jakim się posługiwaliśmy. Kazałem mu wytłumaczyć pozostałym, że muszą przywiązać tamtego do któregoś ze swych słupów. W przeciwnym razie zostawimy go, ruszając w drogę.
      Dzieciaki były przerażone.
      -  Katastrofa jak najbardziej w porę - zauważyła Pani.
      -  No. Ale dla kogo?
      

35. Taglios:
Wiadomość

      Mogaba przeklinał. Cicho, ale jadowicie, paskudnie i nieustannie. Od godziny na miejsce przybywały wrony, a każda przynosiła fragment długiej wiadomości do Protektorki. Obdarzona ptasim móżdżkiem, żadna wrona nie potrafiła dostarczyć większej części całości. A ponieważ na każdą potencjalnie czyhało w drodze tysiąc niebezpieczeństw, te same fragmenty powtarzały się w nieskończoność.
      Wielki Generał nienawidził rekonstruowania tych układanek, a ta na dodatek była gorsza od wszystkich poprzednich, i to o rząd wielkości. W całym świecie nie może być tylu wron.
      Nad wiadomością pracowało już dwudziestu skrybów.
      Niektóre kwestie wszelako wyjaśniły się szybko.
      Posłał po Aridathę Singha i Ghopala Singha. Wiadomość dotyczyła ich wszystkich.
      Zanim tamci przybyli, Mogaba zrozumiał z zagadki dość, by jasna stała się kwestia decydująca, przynajmniej dla niego.
      -  Oni wrócili.
      Aridatha aż drgnął, zaskoczony siłą emocji, z jakimi Mogaba wypowiedział te słowa.
      -  Wrócili? Kto wrócił?
      -  Czarna Kompania. Protektorka ich zniszczyła. Prawda? Wycięła w pień. Prawda? Ale teraz powiada, że wrócili. W sąsiednim pokoju właśnie składają do kupy wiadomość od niej.
      Ghopal zapytał:
      -  O czym ty mówisz?
      -  Przez cały czas dociera do nas wiadomość od naszej pracodawczyni. Zrezygnowała z pościgu. Spieszy teraz, żeby jak najszybciej dotrzeć do domu. Ludzie Czarnej Kompanii wylewają się przez bramę cienia. Tysiącami. Dobrze uzbrojeni, dobrze odziani, dobrze wyszkoleni. Wiozą ze sobą Radishę Drah i Prahbrindraha Draha oraz ich oficjalne błogosławieństwo. A my na przestrzeni setek mil nie mamy im kogo przeciwstawić. Dlatego musiała zawrócić. Spodziewa się, że wkrótce już nie będzie mogła ich obserwować. Na równinie spotkali jakichś nieznanych, nadnaturalnych sprzymierzeńców, podobnych do cieni, tylko groźniejszych, ponieważ bardziej sprytnych.
      Aridatha zauważył:
      -  Jak na kogoś, kto musi uciekać przed wrogiem znającym doskonale jego możliwości, jest to spory materiał wywiadowczy. - Przystojna twarz Singha nieco pobladła. Mówił głosem ochrypłym.
      -  Również się nad tym zastanawiałem. Mimo wszystko to jest jednak Duszołap. Z drugiej wszakże strony, przecież nie zmyśliłaby tego wszystkiego.
      Aridatha i Ghopal pokiwali głowami. Na pozór, pozostawali oddanymi sługami Protektorki. Mogaba rzekł:
      -  Skoro wróg orientuje się w zdolnościach Protektorki, to znaczy, że będzie próbował je zneutralizować. Nie mamy pojęcia, kto dowodzi, jednak doktryna wojenna z pewnością obowiązuje. Najpierw spróbują ją oślepić, potem pozbawić możliwości komunikacji. Pojawili się w chwili najbardziej dla nich odpowiedniej. Przyłapali ją w drodze donikąd. Nie jest w stanie przekazywać informacji szybciej niż wędrują plotki. A sami doskonale zdajecie sobie sprawę, że wieści o powrocie Radishy i jej brata będą się szerzyły niczym zaraza.
      Ghopal powiedział:
      -  Wobec tego obłożę kwarantanną tę część Pałacu. Nie chcemy przecież, by tutejsi ludzie natychmiast pobiegli do swych świątyń, czy gdzie tam, i zaczęli paplać, a potem z prawdy ktoś zrobił broń przeciwko nam.
      -  Zrób tak. - To będzie dobrze wyglądało w oczach niewidzialnych szpiegów Protektorki. Jednak z drugiej strony, może byłoby wskazane, gdyby jakieś wieści dotarły jednak do ludu. Wówczas Taglios pogrąży się w chaosie. A taki stan może nastręczać określonych sposobności. Chaos bywa niekiedy bardzo pożyteczny. Chaos tworzy doskonały kamuflaż.
      Może kiedy Protektorka znajdzie się bliżej stolicy.
      W chwili obecnej trzeba było się przygotować na nadejście Kompanii. To dotyczyło wszystkich.
      Skąd oni wzięli tylu ludzi? Albo własne cienie? Jakie jeszcze niespodzianki przygotowali?
      Jakieś z pewnością. Taka była ich natura.
      Mogaba powiedział:
      -  Powinniśmy dopuścić, by część wieści przeciekła, czy nam się to podoba, czy nie. Musimy przygotować się do wojny. Czeka nas walka. Chyba że poddamy się bez oporu. Ja w każdym razie nie mam zamiaru - konsekwencje okazałyby się śmiertelnie poważne, w literalnym sensie tego słowa.
      Singhowie wymienili spojrzenia. Wielki Generał zdradza poczucie humoru? Doprawdy niezwykłe. Ghopal rzekł:
      -  Ludzie boją się Czarnej Kompanii.
      -  Oczywiście, że się boją. Ale kiedy po raz ostatni tamci wygrali? Podczas Wojen Kiaulunańskich nieustannie brali baty. - W owym czasie Mogaba dumny był z wykonanej pracy; to jego geniusz i zdolności planowania stały za każdym tagliańskim zwycięstwem.
      -  Ale nie wybiliśmy ich do nogi. Kłopot z żołnierzami Czarnej Kompanii polega na tym, że jeśli bodaj jeden z nich zostanie przy życiu, nie minie dużo czasu, a już z powrotem ma się ich na karku.
      -  Braciom nie pomszczonym. - Te słowa pojawiały się w koszmarach Mogaby. Dręczyło go poczucie winy.
      -  Kiedy możemy oczekiwać Protektorki? - zapytał Ghopal. - Muszę zająć się odpowiednimi przygotowaniami.
      Mogaba odparł:
      -  Maszerowała pieszo, gdy przystąpiła do wysyłania wiadomości, ale w końcu dotrze przecież do stacji kurierskiej. Wtedy wszystko potoczy się już szybko. Jeżeli naprawdę będzie się spieszyć, nie liczyłbym na więcej niż dwa, trzy dni.
      Ghopal jęknął żałośnie.
      Mogaba pokiwał głową. Nic nie było łatwe, jak zwykle.
      Aridatha zapytał:
      -  Złapała Kłamców?
      Po raz kolejny Mogabie przyszło do głowy, że tamten okazuje osobliwie przesadne zainteresowanie.
      -  Nie. Mówiłem ci, że wedle jej raportu przerwała pościg. Dobrze, już wystarczy. Wszyscy doskonale wiemy, co mamy robić. Aridatha, jak najszybciej chcę mieć tutaj cały batalion kurierów. Dowódcy garnizonów będą potrzebowali instrukcji. Gdyby nadeszły jakieś decydujące wieści, natychmiast dam ci znać.
      Obserwując, jak nadchodząca wiadomość przyobleka się w ostateczną formę, Wielki Generał dokonał przeglądu swoich dowódców jednostek oraz gotowości i wiarygodności ich oddziałów. Wyniki inspekcji okazały się początkowo niewesołe. Z pozoru w każdej chwili mógł powołać pod broń ludzi z całego imperium. Jednak Protektorka nie zawracała sobie głowy dbałością o swe siły zbrojne, kiedy nie groziło jej bezpośrednie i natychmiastowe niebezpieczeństwo. Trudno było ją nazwać popularną, zresztą wcale jej na tym nie zależało. Wolała rządzić przy pomocy nagiej siły.
      Powrót Prahbrindraha Draha i jego siostry był szczególnie niepokojący. W swojej epoce cieszyli się zaufaniem ludu, a próba czasu zaowocowała już wstępnym procesem kanonizacyjnym. Niektórzy będą ich sławić jako wyzwolicieli. Cholera, jeżeli Konował wciąż żyje, mogą mu zwrócić pierwotny tytuł.
      Należało spodziewać się dezercji, zarówno wśród straży, jak i prostych żołnierzy. Mogabę znacznie bardziej niepokoili wojskowi. Szlachta i hierarchia kapłańska, która zawdzięczała swe pozycje Protektorce, z pewnością będzie się wystrzegać ryzykownych posunięć. Taglios otrzymało kilka bolesnych lekcji - wiedziano, jaką cenę trzeba zapłacić za zdradę Protektorki.
      W którym miejscu najlepiej byłoby wydać Kompanii walną bitwę? I w jaki sposób wymusić na nich bój, jeśli będą unikać ryzyka rozstrzygającego starcia?
      Nie miał wątpliwości, że największe szansę zapewnia mu dążenie do jak najwcześniejszego starcia, zanim posiadane przezeń siły zaczną powoli topnieć.
      

36. Terytoria Dolnego Taglios:
Pustkowia

      Duszołap wędrowała wzdłuż brzegu strumienia, głębokiego i nieruchomego niczym sztuczny kanał, wypatrując ewentualnej przeprawy. Pomyłką okazała się decyzja przecięcia tych mokradeł i depresji, aby dotrzeć do zniszczonej warowni w Nijha. Gdyby trzymała się drogi, oznaczałoby to może dłuższą podróż, ale w takich sytuacjach jak te przynajmniej mogłaby spodziewać się mostu.
      Natrafiając na tego rodzaju przeszkody, nie miała innego wyboru jak zgadywać, w którą stronę skręcić. Nie znała kraju. Była ślepa. Nie miała nietoperzy ani sów, które mogłaby wysłać na zwiady. Dzisiejszej nocy nie było również cieni. Wszystkim kazała schronić się w bezpiecznych kryjówkach, podobnie jak wronom. Wiedziała, że sama poradzi sobie ze ścigającymi ją hobgoblinami.
      Z wody za nią coś się wynurzyło. Sylwetka przypominała końską. Nad jej uchem zaszeptał głos, namawiający ją, by wsiadła na grzbiet i popłynęła. Ledwie się obejrzała i to tylko po to, by wyrazić swą pogardę. Te istoty mogły być sprytniejsze od cieni, jednak doprawdy nieznacznie. Za jak głupią ją mieli? Niepotrzebna jej była znajomość folkloru Hsien, żeby pojąć, iż wodny koń pociągnie ją w głębinę.
      Zignorowała więc monstrum, nieświadoma, iż był to afanc, w istocie centauropodobny, nie zaś z gatunku koniowatych. Pół godziny później podobnie potraktowała jednego z jego kuzynów, który przybrał postać olbrzymiego borsuka. Trzeci z kolei przypominał krokodyla, chociaż strumień znajdował się czterysta mil od miejsca dostatecznie ciepłego, by mógł w nim przeżyć gigantyczny gad. Wszystkie stwory szeptały do niej, niektóre nawet znały jej prawdziwe imię.
      Znalazła wreszcie zbitą z desek kładkę, najwyraźniej przerzuconą tutaj przez rzadko widywanych rdzennych mieszkańców pogórza, zajmujących się głównie kradzieżą koni. Gdy wstąpiła na kładkę, coś szepnęło do niej z dołu. Nie zrozumiała słów, ale zawarta w nich groźba była dostatecznie jasna.
      - Jeśli nie chcesz, żebym przeszła, to wyłaź na górę i zrób coś z tym. - Głos, który wybrała, należał do małego dziecka, poważnie rozzłoszczonego, ale nie mającego powodu do obaw.
      I coś wylazło. Było ogromne, ciemne i paskudne, pokryte wypryskami jarzącymi się trędowatą, podskórną poświatą. Miało zdecydowanie zbyt wiele zębów. Sterczały z jego pyska pod wszelkimi możliwymi kątami. Z pewnością musiało mieć kłopoty, kiedy przychodziła pora posiłku.
      Wszystkie te zębiska i kły rozwarły się z trzaskiem, kiedy potwór zbierał się do skoku.
      Urękawiczniona dłoń Duszołap wysunęła się do przodu. Mgiełka iskrzącego się pyłu pomknęła na spotkanie złego ducha.
      Istota wrzasnęła.
      Duszołap zeskoczyła z mostu w momencie, w którym rozpadł się w drzazgi. Odsunęła się parę kroków, obserwując, jak diabeł zapada się w sobie i rozpływa. Zza jej maski dobył się cichy, słabiutki głosik - wyliczanka małej dziewczynki, której refren brzmiał: Śmiesznie patrzeć, jak umierasz.
      

37. Terytoria Tagliańskie:
Gdzieś na północ od Charandaprash

      Skoro stało się jasne, że Protektorka zrezygnowała z pościgu, w Córkę Nocy najwyraźniej wstąpił nowy duch. Narayan martwił się.
      -  Ciągle się tylko martwisz i martwisz - strofowała go. Ona była szczęśliwa. W jej głosie pobrzmiewały dźwięczne nuty. Oświetlone światłem ogniska oczy ciskały skry... wtedy, gdy nie połyskiwały czerwienią. - Kiedy ktoś nas ściga, martwisz się, że zostaniemy złapani. Gdy wreszcie jesteśmy bezpieczni, ty zamartwiasz się, że nie stanowię dokładnego odbicia wizerunku Córki Nocy, jaki stworzyłeś sobie w głowie. Narayan, Narayan... Tato Narayanie, czego pragnę najbardziej, to urządzić jakoś wszystko, abyś nie musiał już dłużej tego przechodzić. Od tak dawna byłeś jedyny... Zasłużyłeś sobie, by móc odłożyć to na bok i odpocząć.
      Narayan wiedział, że to niemożliwe. I że nigdy nie będzie możliwe. Jednak nie spierał się.
      -  Wobec tego sprowadźmy wreszcie Rok Czaszek. Kiedy nastanie Kina, będziemy mogli próżnować przez resztę naszego życia.
      Dziewczyna zadrżała, nagle zbita z tropu. Potem targnął nią gwałtowny skurcz. Zbladła, a Narayan nie mógł się nadziwić, jak się jej to udało, skoro przecież zawsze była blada niczym śmierć. Zapatrzyła się w noc, najwyraźniej czymś przejęta.
      Narayan zaczął gasić ogień specjalnie w tym celu zgromadzoną ziemią.
      Dziewczyna powiedziała:
      -  Za późno.
      Obok niej wychynęła z mroku wielka sylwetka, a potem zniknęła, jakby rozwiana przez wiatr.
      -  Dzieciak ma rację, stary - powiedział głos, którego Singh nie słyszał już od lat, i którego wolałby długo jeszcze nie słyszeć.
      Na skraju oświetlonego płomieniami ogniska obszaru pojawili się Iqbal i Popłoch Singhowie - żadnego pokrewieństwa z Narayanem. Ich sylwetki drżały, jakby były utkane z tężejącej mgły. Za nimi majaczyli kolejni żołnierze, w zbrojach, jakich Narayan jeszcze nigdy nie widział. Wśród zbrojnych kręciły się, tocząc ślinę z pysków, bestie z gatunku również całkowicie mu nieznanego.
      Singh poczuł, jak serce w jego piersiach zaczyna łomotać; po dwakroć szybciej.
      Dziewczyna zauważyła:
      -  Teraz już wiemy, dlaczego ciotka przestała nas ścigać. Popłoch Singh przyznał jej rację.
      -  Teraz już wiecie. Czarna Kompania wróciła. I nie jesteśmy w dobrych humorach. - Popłoch był wielkim, kudłatym Shadar, którego same rozmiary sylwetki budziły niepokój.
      Iqbal Singh uśmiechnął się; doskonałe zęby zalśniły w gęstwie brody.
      -  Tym razem będziesz miała do czynienia z matką i ojcem. - Iqbal też był kudłaty i omalże tak wielki jak brat, jednak jakimś sposobem nie sprawiał równie przerażającego wrażenia. Dziewczyna pamiętała, że miał żonę i kilkoro dzieci... Czy mówił o jej rodzonej matce? Naturalnym ojcu? Ale przecież oni rzekomo nie żyli.
      Poczuła, jak jej kolana robią się miękkie. Nigdy w życiu nie widziała swych naturalnych rodziców.
      Żyjący święty nie był w stanie się podnieść. Kina znowu wystawiała go na próbę. A jemu nie zostało już dość sił, by walczyć o swą wiarę. Był zbyt stary, zbyt słaby, a jego wiara doznała zbyt wielkich uszczerbków.
      Popłoch dał znak. Żołnierze podeszli bliżej. Byli nadzwyczaj ostrożni i zadbali, by nie znaleźć się między jeńcami a wycelowanymi w nich kuszami. Na dłonie dziewczyny nałożyli wypchane wełną worki, potem związali jej nadgarstki za plecami. Zakneblowali ją delikatnie i wsadzili wełniany sak na głowę, świadomi, że może im grozić z jej strony jakieś czarostwo.
      Narayana wsadzili na zapasowego konia, potem przywiązali do siodła. Bynajmniej nie z uprzejmości. Spieszyli się. Gdyby kazali mu iść pieszo, zbyt spowalniałby ich marsz. Z dziewczyną wprawdzie obchodzili się delikatniej, ale zgotowali jej identyczny los.
      Ci, którzy ich schwytali, oszczędzili im zbędnego okrucieństwa, dziewczyna jednak była pewna, że to się zmieni, gdy tylko znajdą wolną chwilę. Dziwni młodzi żołnierze w skrzypiących czarnych zbrojach wydawali się mocno zaintrygowani tym, co dostrzegli z jej bladej urody.
      Nie w taki sposób wyobrażała sobie zostanie kobietą. A jej wyobraźnia już od szeregu lat żywo krążyła wokół tych spraw.
      

38. Terytoria Tagliańskie:
Dandha Presh

      Wieści nadeszły, kiedy znajdowaliśmy się wysoko na przełęczy wiodącej przez Dandha Presh. Mordercze zmęczenie, które sprawiało, że ciążyły mi stare kości, zaćmiło również mój umysł. Maszerowałem u czoła kolumny. Zatrzymałem się, usunąłem na bok i obserwowałem, jak mijają mnie utrudzone muły i wymęczeni ludzie. Los naszych ludzi i zwierząt zależał od tego, czy główne siły nie ogołociły Charandaprash z pożywienia i paszy.
      Voroshk całkowicie poddali się wyczerpaniu i rozpaczy. Tobo podróżował z nimi, rozmawiając cały czas, próbując wciąż ich uczyć mimo ich bólu i apatii. Te dzieciaki nigdy wcześniej nie musiały donikąd pieszo wędrować.
      Ich latające słupy podążały w ślad za nimi.
      Na koniec pojawiła się Pani. Dołączyłem do niej. Od razu wyczułem, że musiała już słyszeć jakieś plotki, aczkolwiek z pozoru nikt nie miał na tyle sił, by marnować je na rozmowy. Plotka jest fenomenem magicznym, być może nawet nadprzyrodzonym.
      Tak czy siak powiedziałem jej.
      -  Popłoch z Iqbalem złapali Narayana i Oj Boli. Gdy Duszołap przestała ich ścigać, dalej podążali w naszą stronę.
      -  Słyszałam.
      -  Denerwujesz się tak jak ja?
      -  Pewnie bardziej. - Przez jakiś czas w milczeniu szliśmy obok siebie. Potem ona powiedziała: - Nigdy nie było mi dane zostać matką. Nigdy nie miałam szansy nauczyć się, jak to robić. Gdy Narayan ją porwał, zwyczajnie stałam się na powrót dawną sobą.
      -  Wiem. Wiem. Wciąż muszę siebie napominać, żeby za bardzo się nie uwikłać w to emocjonalnie. Ona nie będzie w nas widzieć mamy i taty.
      -  Nie chcę, żeby nas nienawidziła. A wiem, że będzie. Jest Córką Nocy. To całe jej życie.
      Myślałem o tym przez chwilę. Na koniec powiedziałem jej:
      -  Dawno, dawno temu byłaś Panią z Uroku, to było całe twoje życie. A teraz jesteś tutaj.
      -  Jestem tutaj. - Jej brak entuzjazmu mógłby całkowicie załamać człowieka mniejszego niż ja formatu.
      Była - podobnie zresztą jak ja - w wieku, kiedy traci się zbyt wiele czasu na rozważania, jak potoczyłyby się sprawy, gdyby dokonać kilku wyborów w odmienny sposób.
      Ja mogłem żałować wielu rzeczy. Pewien jestem, że ona miała ich znacznie więcej. Znacznie więcej przecież porzuciła.
      Wierzba Łabędź, ciężko dysząc, przeszedł obok i rzucił nam w przelocie uwagę na temat staruszków, którzy spowalniają innych. Zapytałem:
      -  Wy, chłopcy, macie oko na Goblina?
      -  Nie może nawet kichnąć, żebyśmy o tym nie wiedzieli.
      -  To się rozumie bez gadania. O tym zaraz wie cała okolica.
      -  Niczego nie uda mu się zdziałać, Konował.
      Nie byłem o tym tak bardzo przekonany. Z Goblina był bystry, mały bękart. Gdybym miał czas, chodziłbym za nim krok w krok. Pani powiedziała:
      -  Goblin nie zrobił nic podejrzanego.
      -  Wiem. Ale zrobi.
      -  Taka właśnie postawa jak twoja powoli zapewnia mu coraz więcej sympatii. Uznałam, że powinieneś o tym wiedzieć.
      -  Wiem. Ale nie potrafię zapomnieć o ostrzeżeniu Jednookiego.
      -  Sam mówiłeś, że Jednooki najchętniej wyciąłby ostatni numer zza grobu.
      -  Tak. Tak. Spróbuję mniej się tym przejmować.
      -  Powinniśmy wędrować nieco szybciej. - Ariergarda niemalże nas już doganiała.
      -  Moglibyśmy zostać z tyłu i wymknąć się na chwilę między i skały.
      -  Chyba nie jesteś tak zmęczony, jak twierdzisz, więc ruszaj. Po chwili: - Wrócimy do tej sprawy wieczorem.
      Zawsze to jakaś motywacja do marszu.
      

39. Taglios:
Wielki Generał

      Jak dotąd Mogabie udawało się odwlekać wybuch tego wielkiego, wrzącego kotła plotek, w który zmieniło się Taglios. Najwięcej pożytku przysparzały mu właściwie wykorzystywane półprawdy. Jego przedstawiciele nie zaprzeczali, iż na południu dzieje się coś wielkiego i niebezpiecznego, wszelako jednym tchem sugerowali, że było to powstanie wzniecone przez tych samych prowokatorów z Ziem Cienia, którzy wspierali Kompanię podczas Wojen Kiaulunańskich. Teraz wykorzystywali swoje powiązania z przeszłości, próbując onieśmielić wrogów i zachęcić przyjaciół. Nie ma natomiast już żadnej Czarnej Kompanii.
      Jak dotąd nic nie mówiono o obecności Prahbrindraha Draha i jego siostry, jednak na wypadek, gdyby i takie plotki zaczęły krążyć, Mogaba miał przygotowane opowieści, w myśl których ludzie ci byli samozwańcami.
      -  Wszystko idzie lepiej niż początkowo oczekiwałem - poinformował Wielki Generał Aridathę Singha. - Żaden z dowódców garnizonów nie odmówił przyjęcia rozkazu wymarszu. Jedynie garstka starszych kapłanów i przywódców ludu próbowała udawać neutralność.
      -  Zastanawiam się, czy dalej tak będzie, jeśli stracimy Protektorkę. Mogaba od jakiegoś czasu sam próbował odpowiedzieć sobie na to pytanie. Prahbrindrah Drah musiał jeszcze spłodzić dziedzica. Jedynym jego żyjącym krewnym była siostra, która faktycznie, jeśli nawet nie nominalnie, rządziła od lat Taglios i jego dominiami. W pewnym momencie nawet proklamowała się spadkobierczynią brata. Chociaż uprzedzenia wobec kobiecej władczyni były silnie ugruntowane w kulturze, być może udzielono by jej zgody na przejęcie władzy, gdyby śmierć brata nastąpiła wcześniej. Nikt nie wiedział, co się stanie, jeśli brat i siostra równocześnie zejdą z tego świata, a większość ludności wierzyła, iż tak właśnie się stało.
      W chwili obecnej pytanie to było czysto akademickie. Władza nad Taglios spoczywała nieomal wyłącznie w rękach Protektorki.
      Mogaba nigdy nie wychodził w takich rozważaniach poza poziom czysto spekulatywny. Żaden z jego rozmówców nie podejrzewał, że może nimi powodować jakiś głębszy cel. Nikt też na ochotnika nie zgłaszał się do uczestnictwa w dziele eliminacji Protektorki, aczkolwiek nie był tajemnicą fakt, iż większość Taglian wolałaby radzić sobie bez ochrony Duszołap.
      Komunikacja z Duszołap uległa zerwaniu. Populacja wron została dramatycznie zdziesiątkowana, nie wiadomo, czy przez jakąś chorobę, czy w wyniku działań wroga. Ich liczba zresztą malała już od dziesięcioleci, w miarę jak na pustkowiach coraz trudniej było o ciała zabitych. Nietoperze nie były w stanie przenosić ważniejszych informacji. Sowy nie chciały. A w całym Taglios brakowało bodaj jednego człowieka wyszkolonego do kierowania i komunikacji z cieniami. Zaiste tego rodzaju talenty nie rodziły się często, a Czarna Kompania dokonała eksterminacji bractwa, które zajmowało się ich pielęgnowaniem - dawno temu, kiedy jeszcze rządziła wszystkim po swojemu.
      Duszołap dawno temu przeczesała wzdłuż i wszerz Ziemie Cienia, z których ludzie ci się wywodzili. Znalazła tylko kilka starych kobiet i bardzo małych dzieci, którym udało się przeżyć wszystkie wojny i czystki. Przekonała się, że wszyscy pochodzą z ludu nie spokrewnionego z żadnym innym zamieszkującym południe, ludu nieznanego nikomu przed nastaniem Władców Cienia, strzegącego własnych tradycji ustnych, wedle których przybyli z całkowicie innego świata. Zresztą tamtym staruchom i niemowlętom brakowało bodaj iskierki użytecznej wiedzy czy talentu.
      Kiedy obowiązki na to pozwalały, Mogaba spacerował główną trasą łączącą Pałac z południowym wejściem do miasta. Mury obronne - od wielu dziesięcioleci wciąż w budowie, której końca nie było widać - nie miały znaczenia, interesował go przede wszystkimi kompleks południowej bramy, już całe wieki temu odebrany i wdrożony do użytku.
      Szukał idealnego miejsca, w którym dokona się kres Protektoratu. Cztery wyprawy nie przyniosły jak dotąd żadnego rezultatu. Oczywiste miejsca były właśnie takie: oczywiste. Duszołap będzie się strzegła. Zbyt dobrze poznała ludzką naturę, by nie zdawać sobie sprawy, że plotki podsycane kryzysem na południu ożywią opozycję wobec, jej rządów.
      Powoli dochodził do wniosku, że tego w ogóle nie da się zrobić na ulicy. Ale im dłużej będą całą sprawę odwlekać, tym większych ona nabierze podejrzeń wobec swych kapitanów. Żadnym sposobem nie uda im się opanować zdenerwowania.
      Cała rzecz musiała stać się natychmiast po jej przybyciu do miasta lub bezpośrednio w chwili wejścia do Pałacu. Albo nigdy.
      Mogli przecież zapomnieć o całej sprawie, wrócić do swej roli wiernych piesków i razem z nią wyczekiwać katastrofy nadciągającej z południa.
      Na myśl o Kompanii Mogaba zadrżał i ogarnęła go najsilniejsza ze wszystkich dotychczasowych pokus, by zrezygnować ze spisku wymierzonego przeciw Protektorce. W nadchodzącej wojnie Duszołap zapewne okaże się najsilniejszą bronią.
      Brama. Południowa brama. To musiało stać się tutaj. Jej masyw został zaprojektowany z myślą o dokładnie takich scenach, aczkolwiek w większej skali.
      Kiedy wrócił do pałacu, Aridatha Singh już tam na niego czekał.
      -  Przybył posłaniec, Generale. Protektorka dotarła do Dejagore. Zatrzymała się tam, by dokonać przeglądu wojsk, aczkolwiek wróg najwyraźniej ma jeszcze długą drogę do przebycia.
      Mogaba skrzywił się.
      -  A więc nie zostało nam dużo czasu. Nasi kurierzy z pewnością nie wyprzedzają jej znacznie. - Kwestią nie dopowiedzianą, z której jednak obaj doskonale zdawali sobie sprawę, pozostawał fakt, że coraz mniej czasu zostało im na decyzję, od której nie będzie odwrotu.
      Potem Mogaba znienacka jęknął. Zdał sobie bowiem sprawę, że Protektorka może pozbawić ich choćby cienia sposobności równie łatwo, jak pstryknąć palcami.
      

40. Terytoria Tagliańskie:
Nad jeziorem Tanji

      Dogoniliśmy Śpioszkę na wzgórzach okalających południowy brzeg jeziora Tanji. Pani pospieszyła naprzód. Powinna wiedzieć lepiej, ale nie potrafiła się powstrzymać.
      Komandosi Popłocha Singha wciąż byli gdzieś przed awangardą głównych sił. Dostatecznie blisko, żeby można było dostrzec łunę ich ognisk ponad barierą wzgórz, jednak niedawne ulewy sprawiły, że dzielące nas od nich strumienie wystąpiły z brzegów, zamieniając wąwozy w rzeki nie do przebycia. Co zresztą stanowiło jedyną przyczynę tak szybkiego dopędzenia Śpioszki. Powodzie spowolniły tempo jej marszu.
      -  To nie potrwa długo - zapewniła nas. - Chyba że jeszcze popada. Te wezbrane wody szybko tutaj opadają.
      Wiedziałem o tym. Na tych wzgórzach wiele lat temu walczyłem z Władcami Cienia.
      Moja żonę wyprowadziło to z równowagi. Wsiadła na Tobo, który wraz z ojcem próbował na powrót dogadać się z Sahrą.
      -  Kiedy masz zamiar dowiedzieć się wreszcie o tych przeklętych latających słupach tyle, żeby można je było jakoś wykorzystać? - Niewielka powódź nie zatrzyma nikogo, kto potrafi latać.
      Tobo powiedział Pani prawdę, czyli ostatnią rzecz, jaką ta chciała usłyszeć.
      -  Mogą minąć jeszcze miesiące. Może nawet lata. Jeśli tak nam zależy na większej mobilności, dlaczego nie obudzimy Wyjca i nie zamówimy u niego kilku latających dywanów?
      Natychmiast rozgorzał ostry spór, do którego każdy próbował wtrącić swoje trzy grosze. Goblin, Doj, Pani, Tobo, Sahra, Wierzba Łabędź, Murgen, znowu Goblin. Nawet Thai Dei sprawiał takie wrażenie, jakby też miał własne zdanie, które jednak postanowił zatrzymać dla siebie.
      Po chwili zdałem sobie sprawę, że Śpioszka nic nie powiedziała. W rzeczy samej, jej oczy zaszły mgłą. Znajdowała się daleko, naprawdę daleko stąd. Głębia jej zatopienia w sobie była wręcz niepokojąca.
      Pozostali milkli jeden po drugim. Powoli wszystkich ogarniał jakiś profetyczny, emocjonalny mrok. Zerknąłem na Nieznane Cienie, ale niczego nie zobaczyłem. Co się działo?
      Tobo przemówił pierwszy:
      -  Kapitanie? O co chodzi? - Z twarzy Śpioszki powoli odpływała krew. Wstałem, by poszukać apteczki.
      Jakoś jednak doszła do siebie.
      -  Tobo. - Jej głos był pełen takiego napięcia, że natychmiast zapanowała całkowita cisza. - Pamiętałeś o tym, żeby przebudować bramę cienia tak, żeby się nie rozpadła wraz ze śmiercią Długiego Cienia?
      Cisza stała się jeszcze głębsza. Nagle wszyscy wstrzymaliśmy oddechy. I patrzyliśmy na Tobo. A każdy z nas znał odpowiedź na to pytanie, nawet jeśli żadnego z nas tam nie było i nikt nie chciał, aby ta odpowiedź okazała się prawdziwa.
      Śpioszka powiedziała:
      -  W Hsien mają go już mniej więcej od czasu, kiedy my dotarliśmy tu na miejsce. To jest słaby starzec. Nie pożyje długo.
      Tobo bez jednego słowa zaczął się sposobić do drogi. Jęknąłem, z trudem się podniosłem i również wziąłem za zbieranie rzeczy. Tobo już mówił ojcu i Wujkowi Dojowi, jak radzić sobie z Voroshk.
      -  Muszą przez cały czas mieć jakieś zajęcie. Najlepiej niech się uczą. Trzymajcie ich z dala od Goblina. Chorego trzeba karmić siłą. Nie sądzę, aby miał długo pociągnąć.
      Nie byłem pewien, czy dobrze usłyszałem tę ostatnią uwagę. Mówił bardzo cicho.
      Miał rację. Życie powoli wyciekało z dzieciaka. Nie byłem w stanie nic zrobić.
      Spojrzałem ponuro na Panią, która nie zdradzała najmniejszej ochoty, by zrobić to, co konieczne. Powiedziałem:
      -  Musisz z nami jechać. Po Tobo jesteś naszym najlepszym mechanikiem od bram. - Podałem jej dłoń.
      Murgen, jak zauważyłem, nie zwracał najmniejszej uwagi na instrukcje syna. Również przygotowywał się do podróży.
      Rysy Pani stwardniały. Ujęła moją dłoń. Wstała i spojrzała na północ. Nie było już widać łun ognisk w obozie Popłocha. Skrywała je gruba zasłona deszczu.
      Kilku pozostałych, między innymi Wierzba Łabędź, też zaczęło się zbierać do drogi. Nie podano żadnych imion, nie wydano żadnych rozkazów. Ci, którzy musieli jechać, oraz ci, którzy sądzili, że mogą się na coś przydać, zaczęli pakować manatki. Nikt nie narzekał. Nikt bodaj nie odezwał się słowem. Byliśmy zbyt zmęczeni, by marnować siły na cokolwiek, świadomi oczekującego nas zadania.
      Nikt również nie wytykał nikogo palcem. Nie potrzeba było geniusza, żeby pojąć, iż Tobo po prostu zagubił się w nawale pracy, ponieważ co chwilę ktoś czegoś odeń chciał. Najbardziej winna była Śpioszka. Ona powinna było zadbać, żeby wszystko zostało zrobione. Powinna sporządzić sobie odpowiednią listę. Ale jej obsesją stało się parcie naprzód tak szybko, by opór nie zdołał okrzepnąć.
      Za co też trudno było ją winić. Jak dotąd Kompania ani razu nie zaznała boju, a już czwartą część tagliańskiego imperium można było uznać za rozbrojoną. Była to najbardziej odległa od centrum i najrzadziej zaludniona część, jednak strategia wydawała się skuteczna.
      Bogactwa, które Śpioszka przywiozła ze sobą z równiny, pozwolą jej na znacznie bardziej efektywną eksploatację podbitych terytoriów, niźli będzie w stanie wycisnąć z reszty imperium przyjętą taktyką rządów terroru Duszołap.
      Oczywiście, jeśli brama cienia runie, wszystko to zda się psu na budę. Nasz świat znajdzie się w znacznie większym niebezpieczeństwie niźli Khatovar. W odróżnieniu od Voroshk, nie byliśmy w stanie się obronić.
      Tobo nawet nie kłopotał się zabraniem tych kilku miotaczy kul ognistych, które jeszcze zostały. Jeśli sytuacja stanie się do tego stopnia rozpaczliwa, aby miały być potrzebne, ta garstka i tak się na nic nie przyda...
      Było nas ośmioro. Tobo, jego ojciec, ja, Pani, Wierzba Łabędź i Thai Dei, ponieważ Murgen nie oddalał się nawet na rzut kamieniem od wujka Tobo. Dołączyli jeszcze dwaj raczej podstarzali zabijacy z Hsien, solidni weterani konfliktów generał-gubernatorów. Na jednego mówiliśmy Człek Panda, ponieważ jego prawdziwe nazwisko mniej więcej w ten sposób brzmiało. Na drugiego Duch. Był Duchem, ponieważ miał zielone oczy. W Hsien demony i zjawy rzekomo mają patrzeć na świat zielonymi oczyma.
      Nieznane Cienie miały na ten temat inne zdanie. Każda zjawa, jaką zdarzyło mi się widzieć na własne oczy, miała znacznie bardziej tradycyjne - czerwone lub żółte - ślepia.
      Wiele Nieznanych Cieni poszło z nami. Nocą, w świetle księżyca, który ostatnio jakoś nieczęsto i niechętnie wędrował po niebie, otaczający nas teren zdawał się rozfalowanym morzem. Teraz zwierzątek Tobo nie obchodziło już, czy zostaną dostrzeżone.
      Nie minęło dużo czasu, a przyłączyły się do mnie moje dwa kruki. Zniknęły krótko po tym, jak przejechaliśmy przez bramę cienia, i odtąd już ich nie widziałem.
      Tobo poinformował mnie:
      -  Wysłałem naprzód zwiadowców. Teraz ruszam za nimi. - Dosiadał superkonia Śpioszki. - Pozostali niech jadą za mną najszybciej jak się da.
      Pomknął przed siebie. Większość kipiącej ciemności pognała za nim, chociaż przy nas zostało dość widmowych tropicieli, żebyśmy nie musieli obawiać się niespodziewanego ataku.
      -  Przykro mi - powiedziałem Pani.
      -  Tym razem to nie jest twoja wina. - Jednak trudno ją było nazwać zadowoloną.
      -  Udało ci się wydostać coś od Kiny?
      -  Nie. Nic, tylko kilka okazjonalnych muśnięć jej obecności, kiedy byliśmy ze Śpioszką w górach. Były bardzo słabe, prawdopodobnie zawdzięczam je bliskości Oj Boli.
      Cholera.
      -  Sądzisz, że uda nam się dotrzeć na czas do bramy?
      -  Wydaje ci się, że Długi Cień będzie walczył o życie, jeśli wie, że od tego zależy los ludzi, którzy go załatwili i wydali w ręce pradawnych wrogów?
      Nie była to odpowiedź, którą chciałem usłyszeć.
      

41. Terytoria Dolnego Taglios:
Kaprysy losu

      Popłoch i Iqbal jechali powoli na północ, tempem dogodnym dla całego oddziału. Życie nie wydawało się takie złe, oczywiście póki nie dogoni ich Kapitan. Z pewnością będzie wściekła, ponieważ komandosi nie zaczekali na nią. Da im się we znaki.
      Jeńcom nie dano wielu okazji do cieszenia się urokami życia, jednak nie dręczono ich szczególnie. Singhowie nie pozwoliliby na to, nawet wiedząc, że Śpioszka nie miałaby nic przeciwko.
      Nie istniała żadna oficjalna umowa między Singhami a mrocznymi duchami Hsien, jednak Nieznane Cienie zawsze szły za nimi w ślad. Komunikacja wszelako odbywała się tylko na najbardziej podstawowym poziomie. Popłoch zazwyczaj czuł się trochę nieswojo, gdy przychodził czas jego warty. Ze swojej winy. Religijna słabość. Nie wolno mu było kontaktować się z demonami. Jego wrodzona, czysto ludzka skłonność do racjonalizowania jakoś jeszcze nie uwolniła Nieznanych Cieni od piętna pomiotu ciemności.
      Popłocha dręczyło właśnie jedno z tych złych przeczuć. Z każdą chwilą stawało się coraz bardziej natrętne. Niepokój Iqbala zdradzał, że on również znajduje się w podobnym stanie ducha. Nawet paru żołnierzy zaczęło zachowywać się niepewnie.
      Szybkie gesty dłoni. Oddział komandosów zatrzymał się. Wszyscy zsiedli z koni. Zwiadowcy popełzli naprzód, podczas gdy ludzie, którym dzisiaj przypadł ten obowiązek, zaczęli odprowadzać konie do parowu obok drogi.
      Wojownicy Hsien potrafili być niezwykle cisi i cierpliwi. Popłoch podziwiał ich umiejętność wykorzystywania naturalnych kryjówek terenu cechującego się tylko poplątanymi, kolczastymi zaroślami, skałami i mnóstwem małych parowów. Nie potrafił tego co oni. Oczywiście był dwukrotnie większy od najroślejszego z nich i o dziesięć przynajmniej lat starszy od najstarszego.
      Minh Bhu, jeden z najlepszych, przerwał mu powolny marsz naprzód, wcześniej gestem nakazując absolutną ciszę.
      Minh odsunął na bok liście i odgarnął nieco ziemi. Palcem wskazującym narysował zarys mapy terenu przed nimi, wskazując w przybliżeniu dobrze wybrane miejsce na zasadzkę.
      Popłoch dał znak do ogólnego odwrotu. Rozejrzał się za wronami lub innymi stworami, zwyczajowo towarzyszącymi wrogowi. Nie zobaczył nic.
      -  Skąd mogli wiedzieć, że nadchodzimy? - zapytał, kiedy znaleźli się dość daleko, aby już można było szeptać. - Ilu ich tam jest?
      Minh wzruszył ramionami.
      -  Nie było sensu liczyć ich dokładnie. W każdym razie jest ich znacznie więcej niż nas. A jeśli chodzi o to, skąd wiedzieli... Ze szczytu wzgórza możesz dojrzeć całą okolicę, którą przemierzyliśmy w ciągu ostatnich dwu dni. Prawdopodobnie wysłano ich, aby się przekonali, czy Kapitan pójdzie na północ tą właśnie trasą. - Wskazał za siebie, na południe. Lśnienie broni i kurz wzniecany przez główne siły były wyraźnie widoczne.
      -  Ale dlaczego zasadzka?
      -  Widzieli, że nie ma nas dużo. Pewnie postanowili skorzystać z szansy złapania języka.
      -  Mhm. - Popłoch przyjrzał się zboczu. Czy można wykorzystać tę sytuację? Teraz żałował, że nie zaprzyjaźnił się bliżej z Nieznanymi Cieniami. - Iqbal. Powiedz coś.
      -  Przewaga liczebna jest po stronie tamtych, powinniśmy zawrócić. Nie ma powodu wdawać się w walkę. Ani nawiązywać kontaktu z przeciwnikiem. Musimy chronić ważnych jeńców. A więc trzymamy się od tego z dala i czekamy na Kapitan.
      Iqbal był człowiekiem żonatym. Nie lubił poważniejszego ryzyka. Ale miał rację. Odwrót był jedynym manewrem pozbawionym znamion szaleństwa. Popłoch zapytał:
      -  Co by zrobili, gdybyśmy wpadli w ich pułapkę? - Żałował, że nie może schwytać paru tamtych. Kilka odpowiedzi na właściwie zadane pytania i już wiedzieliby mnóstwo o planach wroga oraz o tym, co dzieje się w jego obozie.
      -  Wiedzą, że Śpioszka nadchodzi. Zaraz by się wycofali.
      -  Dlaczego więc robię się coraz bardziej i bardziej nerwowy? - Popłoch wiedział, że Nieznane Cienie próbują mu coś przekazać, ale on tego nie słyszy.
      Na wzgórzach przed nimi zaczęły kwiczeć konie. Mężczyźni klęli. Kilkadziesiąt strzał wyleciało w górę, spadły tam, gdzie, jak sądził wróg, kryją się komandosi. Żadna nie uderzyła w pobliżu nich.
      Przeklinając pod nosem, Popłoch znowu dał swoim ludziom znak do odwrotu. Zaczęli się pojedynczo wymykać. Na oślep wystrzeliwane strzały padały po całej powierzchni zbocza.
      -  Idioci - mruknął Popłoch. - Rozpoznanie przez ostrzał. - Żołnierze Protektorki byli gotowi do szarży na najlżejszy okrzyk. Czekali tylko na jakąkolwiek, najsłabszą nawet reakcję. Sami się wręcz prosili o nieszczęście.
      Tagliański żołnierz padł na ziemię nie dalej jak dziesięć stóp od Popłocha, wyjąc z bólu i trzymając się za tyłek. Popłoch zamarł, mając nadzieję, że Taglianin zbyt będzie zajęty sobą, żeby go zauważyć - ale słyszał już innych żołnierzy wroga przeciskających się przez zarośla i w jednej chwili pojął, iż nie uda mu się wyślizgnąć dostatecznie szybko, aby wyjść bez szwanku.
      Iqbal miał ze sobą miotacz kul ognistych. Przeznaczony wszakże do wykorzystania w charakterze urządzenia alarmowego, nie zaś broni. Sądzono, iż zawiera jeden nabój. Był naprawdę archaiczny. Żadnej gwarancji, że w ogóle zadziała.
      Iqbal jednak, niewidzialny dla człowieka, który właśnie wypatrzył Popłocha, zakręcił korbą spustu przymocowanego do kawałka bambusa.
      Wściekle żółta kula przebiła się na wylot przez ciało żołnierza Protektorki, a potem wpadła w krzaki za jego plecami. W ciągu kilku sekund stanęły w płomieniach.
      Popłoch i Iqbal uciekli. Nic więcej nie można było zrobić.
      Prawie dotarli już do wąwozu, kryjącego zwierzęta i jeńców, kiedy zbłąkana strzała wbiła się w nie osłonięty fragment uda Popłocha. Singh poleciał naprzód, gwałtownie koziołkując. Broda nieco ochroniła twarz, kiedy zarył w krzewy, jednak na kolcach zostały kępki włosów. Wrzasnął, zdjęty niespodzianym bólem.
      Iqbal przystanął, by mu pomóc.
      - Wynoś się stąd! - warknął Popłoch. - Masz Suruvhiję i dzieciaki. - Jednak tamten nie zareagował.
      Żołnierze tagliańscy biegli w dół zbocza, bezładnie, zapominając o szyku, bez śladu dyscypliny bądź choćby namysłu. Oficerowie, sierżanci i szeregowi nie mieli żadnego bojowego doświadczenia ani nawet porządnego wyszkolenia. Opuścili fortecę Nijha, ponieważ Duszołap powiedziała im, że mogą odnieść zaskakujące zwycięstwo. Kiedy jednak sytuacja w polu zaczęła zupełnie rozmijać się z ich oczekiwaniami, poczuli się zagubieni.
      Potykając się, wlokąc za sobą nogę, w której wciąż tkwiło drzewce strzały, Popłoch wsparł się na Iqbalu. Głosy podnieconych tagliańskich żołnierzy, przedzierających się przez krzaki za ich plecami zwiastowały rychły a nieunikniony los.
      Komandosi byli żołnierzami wybranymi spośród tych, którzy znali już bój ze służby u generał-gubernatorów Hsien, rozumieli doktrynę wojenną Kompanii i całkowicie się z nią zgadzali. Sami zastawili zasadzkę. Taglianie weszli w nią, jakby ich prowadziły złośliwe d mony.
      Skończyło się to krwawą rzezią. Prawdziwy triumf taktyczny Czarnej Kompanii. Jednak nie wszystko poszło gładko. Pod koniec starcia, w ferworze walki, komandosi odstąpili od doktryny. Zamiast oderwać się od wroga, póki był w panice, utrzymywali kontakt bojowy, czekając, aż Popłoch i Iqbal uciekną na dobre.
      Bracia Singh przeżyli. Ale kiedy przybyła wreszcie lekka kawaleria, pchnięta przez Śpioszkę zaraz po tym, jak dostrzeżono sygnał kuli ognistej, zastała większość komandosów martwych lub rannych. Ulegli liczebnej przewadze. Jeźdźcy ścigali uciekających Taglian. Wycięli w pień większość rannych i maruderów wroga.
      Smutna sprawa, ale nie udało się powtórnie schwytać Córki Nocy.
      Jakiś szczególnie błyskotliwy tagliański oficer rozpoznał, na kogo trafił, i natychmiast odesłał dziewczynę na tyły. Zdradziła ją skóra biała niczym u robaka.
      Kiedy zaszło słońce, trzeba było rzucać monetą, aby jakoś ustalić, która strona ma na swoim koncie większą porażkę. Kompania straciła wielki skarb i część swych najlepszych ludzi, przynajmniej na czas jakiś. Taglianie mogli się poszczycić wielką masakrą, mając do pokazania zamiast swych poległych tylko jedną, nadętą, cóż z tego, że egzotycznie piękną, bladą, brudną młodą kobietę.
      

42. Terytoria Dolnego Taglios:
Po bitwie

      Kapitan we własnej osobie dotarła na miejsce bitwy godzinę po jej zakończeniu. Obeszła je dookoła. Dręczyła ocalałych pytaniami. Większość komandosów przeżyła, jednak tylko dwóm udało się wyjść z walki bez cięższych ran. Z jeszcze większą troską indagowała jeńców. Kawalerzyści zachowali dość zdrowego rozsądku, żeby złapać kilku Taglian, którzy zdecydowali się poddać, zakładając, że chcąc ocalić skórę, pójdą na współpracę.
      Żaden z jeńców nie miał pojęcia, co się stało z Córką Nocy. Żaden nawet nie znał jej imienia.
      Wędrówka po polu bitwy doprowadziła Kapitan do Narayana Singha. Kopnęła starego kalekę.
      -  Pomiocie piekła. - Odwróciła się i zawołała: - Dlaczego nikt z góry nie wiedział o tej zasadzce?
      Któraś odważniejsza dusza wyjawiła jej prawdę.
      -  Nieznane Cienie pewnie wiedziały. Ale nikt ich nie pytał. Tobo jest jedynym, który potrafi z nimi rozmawiać i nakłonić je do szpiegowania.
      Śpioszka warknęła. Znowu kopnęła Narayana Singha. Przeszła kilka kroków.
      -  Co wiemy o tym forcie?
      Zgłosił się Klinga. On uratuje pozostałych. Wobec niego Śpioszka nie będzie tak zajadła. Zazwyczaj tak było. Niektórzy sądzili, że nieco się Klingi obawia. Po prawdzie jednak, to zwyczajnie mu nie ufała, choć przecież dłużej był z Kompanią niż ona. Podobnie jak Łabędź i Sahra, nie złożył przysięgi. Jednak zawsze był w pobliżu i zawsze jakoś się angażował.
      Klinga rzekł:
      -  Założył go stary Kapitan. Był stacją zapasowych koni dla pierwszej poczty kurierskiej. Mury obronne dodano, ponieważ tubylcy wciąż kradli wierzchowce. Ostatecznie podczas Wojen Kiaulunańskich Duszołap rozbudowała fort i wzmocniła garnizon, ponieważ chciała silniej zaznaczyć swą obecność w tym miejscu, na wypadek gdyby ktoś próbował się tędy prześlizgnąć na północ. Zakładając, że wszystko odbyło się w taki sam sposób jak gdzie indziej, zapomniała o całej sprawie, gdy tylko walki dobiegły końca. Garnizon może liczyć od pięćdziesięciu do dwustu ludzi. Plus dekowników.
      -  Całkiem spora banda jak na te tereny.
      -  To jest ogromny obszar. Poza tym połowa z nich zapewne nie pracuje już w interesie.
      -  Jakie są umocnienia?
      -  Nigdy tam nie byłem. Słyszałem, że ledwie na tyle dobre, by zatrzymać koniokradów. Co zapewne nie oznacza wiele. Kamienny mur, ponieważ tego materiału tu wszędzie jest dużo. Słyszałem, że także fosa, której nigdy nie ukończono. Nie przechodziłaś tędy podczas ucieczki na południe? Nie widziałaś na własne oczy?
      -  My wędrowaliśmy zachodnim szlakiem. Starym traktem handlowym. Unikaliśmy tras kurierów.
      -  Można by wysłać kawalerię, żeby otoczyła to miejsce, zanim przekażą dziewczynę dalej.
      Śpioszka myślała głośno:
      -  Przypuszczalnie jest już za późno, by powstrzymać ich przed posłaniem po pomoc.                                                                      
      Klinga odparł:
      -  Nie sądzę, abyś musiała się tym martwić. W chwili obecnej Duszołap z pewnością ogłosiła już alarm w całym imperium.
      Śpioszka jęknęła. Potem kazała wezwać oficerów kawalerii. A kiedy odeszli z przydzielonymi zadaniami, poszła odwiedzić Popłocha i Iqbala. Ci dwaj od dziesięcioleci byli przyjaciółmi. Zapytała żonę Iqbala, Suruvhiję:
      -  Co mówi lekarz?
      -  Dojdą do siebie. Są przecież Shadarami. To silni mężczyźni. Walczyli dzielnie. Bóg się zlituje.
      Śpioszka zerknęła na Sahrę, która pomagała doglądać rannych. Sahra skinęła głową, co miało oznaczać, że nie są to tylko pobożne życzenia.
      -  Ja również uwzględnię ich w swoich modlitwach. - Śpioszka ścisnęła dłoń Suruvhiji, dodając jej ducha i myśląc równocześnie, że ta kobieta jest zbyt doskonała, aby mogła istnieć naprawdę. Przynajmniej mając na względzie to, jak mężczyźni traktowali swe żony. Ona jednak również była z Shadarów i wierzyła, że rolę każdego członka rodziny dokładnie określa religia.
      Poświęciła też chwilę na rozmowę z dziećmi Iqbala. Znosiły wszystko dzielnie. I nic dziwnego, ponieważ z nich byli również dobrzy Shadarowie, mimo iż przyszło im oglądać dziwne kraje i ludy.
      Przebywając w pobliżu dzieci Iqbala, Śpioszka czasami nawet niejasno żałowała, że sama nie zrealizowała się w roli kobiety. Ale uczucia te nigdy nie trwały dłużej niż parę sekund.
      -  Klinga. Przekaż słowo. Chcę, żeby cała banda przed zachodem słońca dotarła do fortu. Jeśli to możliwe. Kiedy zobaczą, ilu nas jest, z pewnością poddadzą się bez walki.
      Klinga zwrócił jej uwagę:
      -  Wiesz, że niedługo trzeba będzie zrobić dłuższy postój. Zwierzęta potrzebują czasu na popas i odpoczynek. A za nami ciągnie się ogon maruderów, sięgający chyba do samej Dandha Presh.
      Ludzie kaleczyli się, chorowali lub po prostu nie potrafili dotrzymać kroku. Drażniło to Śpioszkę, ale takie było życie. Jej siły zmalały o być może i tysiąc żołnierzy. Jeśli wciąż będzie narzucała równie ostre tempo, sytuacja z pewnością ulegnie pogorszeniu.
      - Kiedy dotrą wreszcie na miejsce, najbardziej wykończeni będą mogli zostać jako obsada garnizonu. - Była to taktyka równie stara jak wojowanie.
      Nie przyznałaby się do tego, ale ona również potrzebowała odpoczynku. Nie potrafiła sobie jednak wyobrazić miejsca, w którym byłoby to możliwe.
      

43. Tagliańskie Ziemie Cienia:
Brama Cienia

      -  Myślisz, że naprawdę jest sens, abym wlókł tam moją zmęczoną dupę? - zapytałem Panią. Światła dnia było jeszcze dość, żeby dojrzeć niewyraźny zarys zbocza wiodącego do bramy cienia. Która jednak wciąż znajdowała się całe mile od miejsca, gdzie spędziliśmy noc. Ten etap podróży, jak to niekiedy bywa, cechowała niechęć do spoglądania przed siebie, ponieważ za każdym razem zdawało się, iż cel nie zbliżył się nawet o dziesięć stóp. Daleko po naszej lewej stronie została mgiełka zwiewna niby dym, skrywająca Nowe Miasto i dolną część zrujnowanego Przeoczenia. Z każdym z tych miejsc wiązały się nieprzyjemne wspomnienia.
      -  Co masz na myśli? - Moja najdroższa była podobnie zmęczona i od rana rozdrażniona jak ja. A jej zmęczone kości były znacznie od moich starsze.
      -  No cóż, ostatniej nocy nie zginęliśmy. To oznacza, że brama jeszcze stoi. Staruszek Długi Cień wciąż się trzyma.
      -  Najwyraźniej.
      -  Czy nie wynika stąd, że Tobo ma wszystko pod kontrolą? Po cóż więc zadręczać się wspinaczką?
      Pani uśmiechnęła się do mnie ironicznie. Nie musiała nawet mówić. Wiadomo było, że pokonamy dolinę, ponieważ w ostatecznym rozrachunku i tak musiałem wszystko zobaczyć na własne oczy. Chciałem wszystko zawrzeć w Kronikach, dokładnie tak jak było. Ze sto razy wyśmiewała się ze mnie podczas jazdy na południe, kiedy próbowałem znaleźć sposób, żeby pisać, nie schodząc z końskiego grzbietu. Tyle mógłbym zrobić, gdybym potrafił pracować w czasie jazdy.
      Potem zadławiła się śmiechem:
      -  Starzejesz się.
      -  Co?
      -  Znak postępującego wieku. Zaczynasz mieć obsesję na tle tego, ile jeszcze musisz zrobić w czasie, który ci pozostał.
      Słowa już nabrzmiewały mi w gardle, jednak postanowiłem się nie kłócić. Ten rodzaj myślenia był mi znajomy. Podobnie jak niezdolność do zaśnięcia, kiedy śledziłem rytm swego serca, próbując ustalić, czy bije równo.
      Można by sądzić, że facet o moim zawodzie już w bardzo wczesnym wieku powinien pogodzić się ze śmiercią.
      Pokonując dolinę, na dnie której znalazły schronienie zupełnie przyzwoite farmy i pastwiska, natknęliśmy się na kilku mieszkańców. Żaden nie pozdrowił nas przyjaźnie. Nie dostrzegłem choćby jednego życzliwego uśmiechu. I choć nikt również nie podniósł na nas ręki, nie miałem kłopotów z wyczuciem zaskorupiałej złości umęczonego ludu. Od wielu lat w tej części świata nie toczyły się żadne poważne walki, jednak dorosłą ludność stanowili co do jednego ocalali ze strasznej epoki, niezależnie od tego, czy byli to tubylcy, czy imigranci, którzy przybyli, aby zasiedlić wyludnione ziemie i uciec przed jeszcze większymi okropieństwami innej części świata. Nie chcieli, żeby powróciło zło przeszłości.
      Kraina ta pod rządami Władcy Cienia o imieniu Długi Cień bardzo ucierpiała. Po jego obaleniu cierpienia trwały dalej. Wojny Kiaulunańskie pochłonęły nieomal wszystko, co oszczędził Długi Cień i wojny z Władcami Cienia. A teraz powróciła Czarna Kompania. Wyszła z równiny lśniącego kamienia, tego matecznika diabłów. Najwyraźniej nadchodziła kolejna pora rozpaczy.
      -  Nie mogę powiedzieć, żebym miał im to za złe - powiedziałem do Pani.
      -  Co?
      Wyjaśniłem.
      -  Ach. - Z całkowitą obojętnością. Niektóre nawyki nigdy nie zanikają. Znacznie dłużej była potężną władczynią niźli kolejnym robaczkiem na podbrzuszu świata. Ale współczucie nie było jedną z cech, które mnie w niej pociągały.
      Tobo wręcz rozpierała niecierpliwość wywołana naszą opieszałością.
      -  Jak rozumiem, staruszka wciąż się trzyma - powiedziałem, mając na myśli bramę cienia. Pani i ja wyciągnęliśmy swoje klucze i pozwoliliśmy całemu oddziałowi przejść na drugą stronę. Murgen pomknął przodem, aby się upewnić, że jego chłopak wciąż ma na swoim miejscu wszystkie ręce, nogi i palce.
      -  Trzyma się - wyznał cudowny dzieciak. - Ale przypuszczalnie dlatego, że Długi Cień wciąż jeszcze nie opuścił równiny.
      -  Co? - Pani była wzburzona. - Przecież obiecaliśmy. Jesteśmy to winni Synom Umarłych.
      -  Wszystko to prawda - powiedział Tobo. - Jednak nie mamy pozwolenia na samobójstwo. Shivetya wiedział, że zapomnieliśmy rozbroić pułapkę Długiego Cienia, tak więc nie dopuścił, by ten wyjechał z równiny.
      -  Skąd wiesz?
      -  Wysłałem kurierów. Takie wieści przynieśli z powrotem. Nastrój Pani bynajmniej nie uległ poprawie.
      -  W Szeregu Dziewięciu pewnie wrze. Nie chcemy robić sobie z nich wrogów. Być może znowu będziemy musieli uciekać do Krainy Nieznanych Cieni.
      -  Shivetya uwolni Długiego Cienia zaraz po tym, jak odrestaurujemy naszą bramę.
      Moi towarzysze wyraźnie robili się nerwowi. Oblicze Wierzby Łabędzia pobladło, pocił się, wręcz podskakiwał z niepokoju, a przede wszystkim, co zupełnie do niego nie pasowało, milczał. W rzeczy samej, przez cały dzień nie odezwał się słowem.
      Rozmyślanie o cieniach potrafi zrobić coś takiego z człowiekiem, który był choć raz świadkiem ich ataku.
      Tobo zapytał:
      -  Jesteście gotowi do roboty? Pokręciłem głową.
      -  Chyba żartujesz?
      Pani powiedziała:
      -  Nie.
      Tobo upierał się:
      -  Sam tego nie skończę. Odparłem:
      -  Ale nie skończysz również z pomocnikami tak zmęczonymi, że na pewno będą popełniać błędy. Mam przeczucie. Długi Cień zostanie do jutra.
      Tobo przyznał, że to niewykluczone. Shivetya już o to zadba. Ale ta deklaracja była wymuszona. Pani podsumowała:
      -  A więc rozbijemy obóz. - Murgen, Łabędź i pozostali najpewniej tym właśnie powinni się zajmować, zamiast stać tylko i się zamartwiać.
      Kiedy pokonaliśmy barierę, Pani zadumała się:
      -  Dlaczego Tobo tak się spieszy? Zaśmiałem się szyderczo.
      -  Sądzę, że to może mieć coś wspólnego z Oj Boli. Bardzo długo jej nie widział. Śpioszka mówi, że pewnego razu zupełnie go opętała.
      Kiedy mówiłem, wyraz jej twarzy zmieniał się od zaintrygowania do bezbrzeżnej odrazy.
      -  Mam nadzieję, że żartujesz. Murgen zaproponował:
      -  Są jeszcze dwie całkiem atrakcyjne dziewczyny Voroshk. Może chodzi o jedną z nich.
      

44. Ziemie Cienia:
Naprawa bramy

      Nocą przyszli senni wędrowcy. Manifestacja była tak potężna, że nawet Łabędź, Człek Panda i Duch ich widzieli. Ja słyszałem całkiem wyraźnie ich słowa, aczkolwiek jak zawsze nie pojąłem nic.
      Pani i Tobo udało się jednak coś od nich wydobyć.
      Przy śniadaniu szeptali, nachyliwszy głowy. Ostatecznie doszli do wniosku, że Nef próbowali nas przed czymś ostrzec.
      -  Tak myślisz? - wykrzywiłem się szyderczo. - To zupełnie nowa interpretacja.
      -  Hej! - skarcił mnie Tobo. - To ma coś wspólnego z Khatovarem.
      -  Niby co na przykład? Młodzieniec wzruszył ramionami.
      -  Ty powinieneś lepiej wiedzieć. Ja tam nigdy nie byłem.
      -  Ostatnim razem, kiedy spotkaliśmy sennych wędrowców, kierowali się do Khatovaru drogą wiodącą wśród wszystkich cieni równiny. Sądzisz, że zobaczyli coś, o czym ich zdaniem powinniśmy wiedzieć?
      -  Dokładnie tak sądzę. Masz pojęcie, o co może chodzić? Pani zapytała:
      -  Próbowałeś zmusić swoich przyjaciół spośród Nieznanych Cieni, żeby porozmawiali z Nef?
      -  Tak. Nic z tego nie wyszło. Ze zwykłymi cieniami Nef również nie rozmawiają.
      -  Cóż to było wobec tego za zamieszanie wśród Nieznanych Cieni zeszłej nocy? Czarne Ogary tak się wściekały, że kilka razy mnie obudziły.
      -  Naprawdę? - Tobo wyglądał na skonsternowanego. - Niczego nie zauważyłem.
      Ani ja. Jednak ja jestem ślepy i głuchy na większość nadprzyrodzonych głosów. Poza tym choć raz nie wierciłem się na posłaniu, zastanawiając się, kiedy stanie moje serce.
      -  Bierzmy się do roboty.
      -  Oj Boli nigdzie się nie wybiera, chłopcze.
      Tobo zmarszczył brwi. Po chwili załapał. Ale nie wyglądał ani na zmieszanego, ani zbitego z tropu.
      -  Ach? Aha. Nie wiesz? Jej już nie ma. Była bitwa z garnizonem Nijhy. Żołnierze Popłocha ulegli liczebnej przewadze. Taglianie złapali Córkę Nocy. Śpioszka właśnie wysłała za nimi kawalerię.
      Pokręciłem głową i zacząłem narzekać.
      -  Na nic jej się to nie zda. Teraz nie starczyłby i milion jeźdźców.
      -  Nie podchodzisz przypadkiem nazbyt pesymistycznie do rzeczy?
      -  Ma rację - zawyrokowała Pani. Przeszła na starą mowę północy, której nie słyszałem od czasów mej młodości i której zresztą nigdy nie opanowałem biegle. Brzmiało to tak, jakby deklamowała jakąś pieśń. Refren brzmiał mniej więcej tak: Oto jak sprzysięgły się Losy.
      Znajdowaliśmy się w prześwicie bramy cienia, zajęci pracą. Tobo dokonywał drobnych, eleganckich poprawek w splotach i kolejnych warstwach magii, z których zbudowany był mistyczny portal. Szkolenie, jakie przeszedłem, czyniło ze mnie na poły wykształconego murarza. W porównaniu ze mną Tobo był jak mistrz rzemieślnik, który tworzył panoramiczne arrasy, splatając je, zamiast tkać. Ja byłem nikim więcej jak facetem od prostej roboty w naszej brygadzie.
      Nawet Panią trudno było uznać za kogoś lepszego niż tylko pomocnika donoszącego materiały. Lecz oni również są potrzebni.
      -  Dzięki za komplement - powiedział Tobo, gdy zapoznałem go z moją metaforą. - Ale głównie zajmuję się rodzajem haftu i zwykłym, staromodnym wiązaniem pętelek na pękniętych niciach. Fragmenty tej tkaniny są zwyczajnie poprzecierane. Nigdy już nie będzie taka jak na początku, nawet jeśli okaże się bardziej trwała niż przed naszą repasacją.
      -  Ale potrafisz wypruć z niej pułapkę Długiego Cienia?
      -  Przypomina to trochę przecinanie i czyszczenie wrzodu, ale odpowiedź brzmi: tak. W istocie wykonał cholernie nieporządną robotę. Najwyraźniej nie wiedział wiele o bramach cienia. Nie miał pojęcia, że w naszym świecie nie spotka nikogo, kto wie więcej. Czego przede wszystkim nie rozumiał, to faktu, że istnieje wiele kluczy.
      -  Ależ oczywiście, że o tym wiedział - zaprotestowałem. - Dlatego właśnie posłał Ashutosha Yakshę, swego ucznia, aby wkradł się w łaski kapłanów Nyueng Bao w świątyni Ghangheshy.
      Tobo popatrzył na mnie z konsternacją, jakby nie znał tej historii.
      -  Wiedział, że tam przechowywany jest klucz, i chciał go mieć. Aby wrócić do Hsien. Jeśli nie znasz tej historii, lepiej zmuś swego wujka, by ci opowiedział. Ponieważ to z jego ust słyszała ją Śpioszka.
      Tobo uśmiechnął się niewyraźnie.
      -  Cóż, może i tak. Niewykluczone.
      -  Co masz na myśli, mówiąc: niewykluczone? Pani przerwała swą robotę.
      -  Nie zabawiaj się w gierki Doja, Tobo. Nikogo nie oszukasz. Byłam tam. W ciele białej wrony. Wiem, co człowiek powiedział.
      -  Prawdopodobnie o to właśnie chodzi. Doj opowiedział Śpioszce parę historii. Niektóre zapewne prawdziwe, inne raczej wyssane z palca. Bajki, o których sądził, że brzmieć będą jak prawda, ponieważ wydawały się wiarygodne na podstawie tego, co już wiedział. Mistrz Santaraksita spędził całe lata, przeszukując archiwa Khang Pni. Historia Nyueng Bao z naszego świata w niczym nie przypomina tego, co Doj mógł wam naopowiadać.
      -  To znaczył - zadumałem się w głos. - Kłamał czy tylko zmyślał? - Znałem wielu ludzi, którzy nigdy nie przyznaliby się do własnej ignorancji, nawet w obliczu najbardziej przygniatających faktów.
      Tobo powiedział:
      -  Mistrz Santaraksita twierdzi, że nasi przodkowie opuścili Hsien jako uchodźcy, wyślizgnęli się niczym węże, wykorzystując w tajemnicy skonstruowany klucz. Próbowali uciec przed terrorem Władców Cienia. Zgodnie z planem ewakuacja przez równinę miała mieć charakter regularny i stopniowy. Ponieważ byli prześladowanymi wyznawcami Khadi, zbudowali strukturę organizacyjną spotykaną również w innych oddziałach wiernych, ale nie byli najemnikami i nie byli misjonarzami. Nie byli Wolną Kompanią. Nie byli oddziałem Dusicieli. Byli po prostu uciekinierami, których do takiego kroku zmusili Władcy Cienia, upierający się przy likwidacji ich religii. Mistrz Santaraksita jest zdania, że ich kapłani prawdopodobnie wymyślili bardziej dramatyczną historię swego ludu dopiero po jakimś czasie, gdy już osiedli w delcie rzeki, po wielu latach spędzonych na wędrówce. Zanim przybyli na miejsce, jedynymi ludźmi zamieszkującymi bagna byli tagliańscy banici i kryminaliści oraz naprawdę już nieliczni potomkowie tych Kłamców, których obyczaje próbował zgładzić Rhaydreynek. Może nasi Nyueng Bao próbowali na nich właśnie zrobić wrażenie.
      Kiedy Tobo mówił, jego dłonie ani na chwilę nie zaznały spokoju. Jednak ich ruchy nie miały nic wspólnego z wypowiadanymi słowami. Pracował nad czymś, czego nie można było dostrzec.
      -  Do jakiego stopnia Doj nas okłamał? - zdecydowany byłem wydobyć z niego wszystko. Nigdy nie ufałem staremu.
      -  To jest właśnie najciekawsza część całej sprawy. Nie mam pojęcia. Nie sądzę, by naprawdę wiedział. Wyznał mi tylko, że większość z tego, co pierwotnie wydusiła zeń Śpioszka, powiedział jej, ponieważ wydawało się to wiarygodne i ponieważ to właśnie chciała usłyszeć. Kiedy jednak poskrobać zewnętrzną powłokę, pominąwszy oczywiście umiejętności władania Różdżką Popiołu, Wujek Doj okazuje się większym łgarzem niż przeciętni kapłani. Kapłani zazwyczaj wierzą w to, czego nauczają. Pani powiedziała:
      -  Od razu widać, że spędził dużo czasu, wałęsając się z Klingą. Tobo kontynuował:
      -  Klucz, którego użyli moi przodkowie, aby pokonać równinę, został potajemnie wykonany w Khang Phi. Wrócił do Hsien, aby mogła skorzystać z niego następna grupa uchodźców. Jednak nigdy nie dano im szansy.
      -  Ale przecież mieli złoty kilof. - Czyli klucz, który Śpioszka ostatecznie znalazła i wykorzystała, aby dostać się na równinę i uwolnić Uwięzionych pod fortecą Shivetyi.
      -  To musiał być klucz należący do Kłamców, którzy ukryli Księgi Umarłych za czasów Rhaydreyneka. To oni schowali kilof pod świątynią Ghangheshy. Świątynia ma długą historię. Jej początki sięgają kaplicy Janaki. Potem przyszli Gunni i wykorzystywali ją jako pustelnię. Następnie ocaleli z pogromu Rhaydreyneka przepędzili Gunni, jednak potem zniknęli bez śladu. W folklorze Nyueng Bao znaleźć można mnóstwo odniesień do zażartych walk o czystość doktrynalną za wczesnych dni. Sto lat później święci mężowie Gunni z kultu Ghangheshy zaczęli wracać na bagna. Ostatecznie większość Nyueng Bao zapomniała o Khadi i przyjęła Ghangheshę. Kilka pokoleń później kilof został odnaleziony podczas prac remontowych przy świątyni. Ktoś zrozumiał, że musi być nadzwyczaj ważną relikwią. Ale dopiero w czasach najnowszych, kiedy Długi Cień, a później Duszołap dowiedzieli się o nim, zdano sobie sprawę z tego, do czego naprawdę służy.
      -  Co z pielgrzymkami?
      -  Pierwotnie zakładano, że ludzie z Hsien będą się spotykać z naszym ludem przy bramie cienia, dostarczając wieści z domu i kolejnych uchodźców. Jednak Władcy Cienia dowiedzieli się o wszystkim. Nadto moi przodkowie utracili więź z przeszłością. Wbrew legendzie i zupełnie inaczej niż rzeczy mają się dzisiaj, niewielkie wywierano wówczas na nich naciski z zewnątrz. Po prostu wiara w dawne ideały i tradycyjny sposób życia przestały stanowić zwornik tożsamości Nyueng Bao.
      Niezależnie od tego, co mówi Doj, większość Nyueng Bao bynajmniej nie jest oddana tradycji i zdecydowana z całym poświęceniem strzec starych wartości. Większość o niczym już nie pamięta. Sami byliście tego świadkami podczas naszego pobytu w Hsien. Nyueng Bao w niczym nie przypominają ludzi, którzy tam żyją.
      Pani i ja wymieniliśmy spojrzenia. Żadne z nas nie zakładało, że Tobo mówi nam więcej prawdy niźli kiedykolwiek powiedział Doj. Chociaż chłopak wcale nie musiał świadomie kłamać. Zerknąłem na Thai Deia. Z jego twarzy nic nie dawało się wyczytać.
      Powiedziałem:
      -  Zastanawiałem się, dlaczego Doj nigdy nie znalazł tam żadnych facetów od Ścieżki Miecza.
      -  To proste. Władcy Cienia poddali ich eksterminacji. Stanowili przecież kastę wojowników. Walczyli, póki nikt nie został przy życiu.
      Od wielu już lat zastanawiałem się, dlaczego kult wyznawców miecza miałby stanowić część dziedzictwa po oddziale czcicieli Kiny, którzy, w moim świecie, nie wierzyli w rozlew krwi. Wciąż nie uzyskałem odpowiedzi na moje pytanie. Teraz jednak przekonałem się, że zapewne nikt tego nie wie.
      Zwróciłem się do Pani:
      -  Zaskoczony jestem, że Śpioszki nigdy nie uderzyło to, iż rzekomy kapłan tych Nyueng Bao łazi sobie gdzie chce, krojąc ludzi na kotlety.
      -  Na dodatek jeszcze ludzi Kłamców - dodała. - Mnóstwo ich zarżnął pod Charandaprash.
      Tobo jest bystrym młodym człowiekiem. Zrozumiał, że jego wersja historii nie wydaje nam się bardziej przekonująca od tej opowiedzianej przez Doja.
      Wciąż nie miałem pewności, czy wierzy w to, co mówi.
      Zresztą nie miało to znaczenia.
      Pani szturchnęła mnie w bok. Wyszeptała:
      -  Murgen i Wierzba Łabędź zwrócili moją uwagę na ciekawe zjawisko. Sam pewnie zechcesz zobaczyć. Tobo, zostaw to, co robisz, i również się przyjrzyj.
      W tym momencie zrozumiałem, że mi się to nie spodoba. Thai Dei, Murgen i pozostali już zastanawiali się nad najlepszym miejscem na kryjówkę.
      Odwróciłem się. Pani wskazała palcem. Trójka lotników Voroshk, z tej odległości nie większych niż czarne plamki, wisiała nad krawędzią równiny. Byli bardzo wysoko, daleko i trwali bez ruchu.
      Zapytałem:
      -  Ktoś potrafi mi powiedzieć, jak wyraźnie nas widzą? Pani odrzekła:
      -  Mogą stwierdzić, że tu jesteśmy, to wszystko. Chyba że dysponują instrumentami do widzenia na odległość.
      -  Co robią?
      -  Sprawdzają teren, jak sądzę. Teraz, kiedy nie ma już ich bramy, zdobyli nieograniczony dostęp do równiny. W ciągu dnia są całkowicie bezpieczni, póki trzymają się z dala od ziemi. Zresztą jeśli potrafią latać wysoko, nie mają nawet w nocy problemów z cieniami. Nigdy nie widzieliśmy, żeby docierały wyżej niż dziesięć, piętnaście stóp ponad miejsce, gdzie osłona łączy się z ziemią.
      -  Sądzisz, że to nas szukają? Czy po prostu chcieli się rozejrzeć?
      -  Zapewne i jedno, i drugie. Pragną zemsty. A może bezpiecznego, nowego świata.
      W czasie gdy rozmawialiśmy, Voroshk nawet nie drgnęli. Wyobraziłem sobie podobne trójki oblatujące wszystkie krańce równiny w nadziei, że być może uda im się otworzyć drogę bez nas.
      -  Tobo, czy mogą wydostać się z równiny?
      -  Nie mam pojęcia. Tutaj nie zdołają. Przynajmniej bez jednego z moich kluczy. Zainstaluję coś, co ich zabije, jeśli spróbują.
      Podziwiałem jego pewność siebie.
      -  Przypuśćmy, że mają kogoś równie zręcznego jak ty. Co ich powstrzyma przed neutralizacją twoich zaklęć w ten sam sposób, jak ty uczyniłeś z magią Długiego Cienia?
      -  Brak wyszkolenia. Brak wiedzy, którą udało nam się wynieść z Khang Phi. Musisz co nieco wiedzieć o tych rzeczach, żeby przy nich majstrować.
      Pani zapytała:
      -  Czy mogą przebić się przez bramę prowadzącą do Hsien? - Tam była wiedza.
      -  Nie mam pojęcia. Jakoś przeprowadzili forwalakę. Być może są w stanie przerzucać własnych ludzi, po jednym na raz. Nigdy wcześniej nie próbowali. Ale nigdy dotąd nie znajdowali się też w równie rozpaczliwej sytuacji. A czas nie jest ich sprzymierzeńcem.
      -  Co z Shivetyą? Jakie jest jego stanowisko w tej sprawie?
      -  Dowiem się. W tej chwili wysyłam posłańca.
      Jeden z żołnierzy z Hsien - chyba Człek Panda - zapytał:
      -  A co z ludźmi eskortującymi Długiego Cienia skoro nie został wypuszczony z równiny? Jeden z nich to mój krewny.
      Tobo westchnął głęboko.
      -  Moja robota jest nie skończona. Pani powiedziała:
      -  Jeśli masz zamiar coś zrobić, lepiej zrób to szybko. Tamci mają klucz. Jest w niebezpieczeństwie.
      -  Cholera! Masz rację. Kapitanie, zamierzam pożyczyć twoje kruki. Pani, wychyl się przez bramę i zawołaj Wielkouchego oraz Cat Sith. Usłyszą cię. Powiedz im, że są potrzebni. Sytuacja alarmowa.
      -  Jedna cholerna sprawa po drugiej - narzekałem. - To się nigdy nie skończy.
      -  Ale wciąż żyjesz - skomentował Łabędź.
      -  Uważaj, żebyś nie wywołał wilka z lasu. - Zabawialiśmy się dobrodusznymi docinkami, podczas gdy Tobo pchnął nadprzyrodzonych posłańców do Shivetyi, strażników bramy cienia Hsien, opiekunów Długiego Cienia oraz naszych ludzi na północy.
      Podczas tych czynności Murgen zapytał syna:
      -  Co powstrzymuje tych błaznów w górze przed prostym sfrunięciem z równiny? Pamiętam chwile, kiedy wrony wlatywały i odlatywały bez przeszkód. - Podobnie jak on sam, przez cały ten czas.
      -  Były w stanie tego dokonać, ponieważ pochodziły z naszego świata. Wron z innego świata w ogóle byśmy nie widzieli. Nawet gdyby były na równinie. Tak. Voroshk mogą wylecieć, kiedy im tylko przyjdzie ochota. Ale kiedy tak zrobią, skończą za każdym razem w Khatovarze. Bez wyjątku. Jeśli chcą zejść z równiny do innego świata, muszą wejść na nią przez własną bramę cienia i opuścić ją przez inną bramę cienia. Shivetya tak to wszystko urządził.
      Niełatwo się w tym połapać. Podejrzewam, że tak jest zawsze, kiedy rzeczywistości zachodzą na siebie, a pośrodku wszystkiego tkwi nieśmiertelny półbóg, który czuje się zobowiązany do utrudnienia ludziom zrozumienia pełni swych mrocznych możliwości.
      

45. Nijha:
Upadek warowni

      Murów Nijhy broniło mniej niż pięćdziesięciu żołnierzy, większość już ranna, wszyscy zaś do reszty przerażeni po nocy spędzonej w towarzystwie Nieznanych Cieni.
      Obrońcy przystali na warunki, zgodnie z którymi nie poniosą ujmy na żołnierskim honorze i będzie im wolno odmaszerować bez broni, ale zabierając rodziny oraz wszelki dobytek, jaki będą w stanie udźwignąć. Poradzono im również, by na przyszłość schodzili z drogi Czarnej Kompanii.
      Gdyby warownia Nijha poddała się choć odrobinę wcześniej, Śpioszka bałaby się zasadzki. W takiej zaś sytuacji wysłała naprzód Doja, żeby się upewnił, czy Duszołap nie zostawiła żadnych drobnych niespodzianek.
      Nic takiego nie było.
      -  Zamknij Narayana gdzieś, gdzie nie będzie mi działał na nerwy - zarządziła Śpioszka, kiedy upewniono się, że warownia jest bezpieczna. - Za dzień lub dwa zdecyduję, co z nim zrobić. - Wolałaby natychmiast przekazać go Konowałowi i Pani. - Dowódcy batalionów, regimentów i brygad oraz wszyscy wyżsi szarżą członkowie sztabu mają za godzinę zebrać się w pomieszczeniu lokalnego dowództwa.
      Sahra zapytała:
      -  Sądzisz, że wystarczy miejsca? Naprawdę myślałam, że ta warownia będzie bardziej imponująca.
      -  Podobnie jak ja. Mimo iż wiedziałyśmy, że jest to tylko przerośnięta stacja zapasowych koni. Do licha, żałuję, że Tobo tu nie ma.
      -  Podobnie jak ja. - Sahra nienawidziła chwil, gdy musiała rozstawać się z rodziną. Podczas lat spędzonych w Hsien przywykła do tego, że znowu wszyscy są razem, jak być powinno. - Zastanawiałam się trochę. Czy nie byłoby lepiej, gdybym powstrzymała Tobo i Murgena przed udaniem się w tak niebezpieczne miejsce?
      -  Niby do bramy cienia?
      -  Właśnie. Czy gdziekolwiek, gdzie jeden zły cios może mi odebrać obu naraz.
      Śpioszka rozumiała udrękę Sahry. Zły los zabrał jej wcześniej dwójkę dzieci i męża. Strata męża jednak nie martwiła jej zanadto. Jego odejście uczyniło jej życie łatwiejszym. Ale rzadko można spotkać matkę, która nie będzie wiecznie ubolewać nad stratą swych pociech.
      Wszyscy mają udział w zadziwiająco okrutnym doświadczeniu oblężenia Jaicur albo Dejagore, które wykoślawiło tak wielu członków Kompanii i zostawiło nie gojące się rany i obsesje kształtujące ich myśli i dusze.
      -  To dobry pomysł - powiedziała Śpioszka. - Aczkolwiek możesz spodziewać się oporu ze strony mężczyzn. Czy potrafisz sobie wyobrazić, że Popłoch lub Iqbal zechcą pójść dokądkolwiek, jeśli nie dane im będzie maszerować ramię w ramię?
      Sahra westchnęła. Powoli pokręciła głową.
      -  Jeżeli Gunni nie mylą się w kwestii Koła Żywotów, musiałam być kiedyś kimś znacznie bardziej niegodziwym niźli jakikolwiek Władca Cienia. W tym życiu spotykają mnie wyłącznie kolejne kary.
      -  Uwierz mi, znacznie trudniej jest być Yehdna. Nie możesz zwalać winy na grzechy wcześniejszych żywotów. Po prostu wariujesz, próbując zrozumieć, dlaczego Bóg jest na ciebie wściekły w tym jednym, jedynym życiu.
      Sahra pokiwała głową. Chwila słabości minęła. Znowu odzyskała pełną kontrolę nad sobą.
      -  Gotowaś sobie pomyśleć, że udało mi się osiągnąć spokój w tym życiu, nieprawdaż?
      Śpioszka pomyślała, że pewnie udało jej się to na tyle, na ile jest to w ogóle możliwe, ale nic nie powiedziała. Nie chciała z powrotem popychać Sahry na drogę autoanalizy. To szybko stałoby się męczące.
      -  Czeka nas poważne posiedzenie sztabu. Potrzebuję twojej pomocy. Chcę, żebyś myślała w jak najszerszej perspektywie. Spróbuję zmodyfikować moją strategię. Odległości okazują się zbyt wielkie, żeby gnać na łeb na szyję. Szybko słabniemy, podczas gdy nasi wrogowie rosną w siłę. Chcę usłyszeć, co masz do powiedzenia na temat alternatywnych możliwości.
      -  Wszystko będzie dobrze. Po prostu czasami muszę ulegać tym napadom, żeby jakoś funkcjonować.
      

46. Nijha:
Ciemność zawsze nadchodzi

      Ciemność spowiła Nijhe. Wraz z nią nadeszła omalże nadnaturalna cisza. Wewnątrz nierównych ścian wyżsi stopniem dowódcy zgromadzili się wokół Śpioszki i Sahry. Na dziedzińcu żołnierze gotowali, oporządzali uprząż i sprzęt, głównie zaś spali ciężkim snem po znojnym dniu. Nocnego odpoczynku nigdy nie było dosyć, żeby odzyskać pełnię sił na marsz kolejnego dnia. Zmęczenie kumulowało się coraz bardziej, w miarę jak armia pokonywała w gorączkowym pośpiechu kolejne mile.
      Po raz pierwszy od czasu swego uwolnienia Goblin znalazł się bez nadzoru, przeoczony, zapomniany. Przez jakiś czas nie ufał pozorom. To byli sprytni ludzie. Najpewniej tylko go sprawdzają.
      Wreszcie stało się jasne, że może poruszać się z całkowitą swobodą, nie inwigilowany. Nastąpiło to we wczesnej fazie gry i w miejscu odległym, ale na lepszą sposobność zapewne nie mógł liczyć.
      Narayan poruszył z trudem obolałymi członkami, chociaż rozpacz, która go ogarnęła, była tak dojmująca, iż nie potrafił się zdobyć na szczególną troskę o dalszy los swej cielesnej powłoki. Już odseparowano go bardziej - przynajmniej w sensie przestrzennym, jeśli nie czasowym - od Córki Nocy, niźli zdarzyło się to kiedykolwiek od chwili jej narodzin. Jeśli ją straci, nie będzie miał powodu dalej tego ciągnąć. Czas wrócić do domu, do Kiny. Nic więcej nie da się zrobić. A prawdopodobieństwo, że otrzyma drugą szansę, było doprawdy niewielkie. Żył tylko dlatego, że ci ludzie przeznaczyli go na zabawkę dla naturalnych rodziców dziewczyny. Znowu.
      Jego dni i godziny były policzone, po raz kolejny jego wiara została wystawiona na ciężką próbę.
      Usłyszał słaby szmer głosu, który wydał mu się dziwnie znajomy. I tak też być powinno, pomyślał. Serce zaczęło łomotać mu w piersiach. To był znak rozpoznawczy Kłamców, przeznaczony do wykorzystania w ciemnościach takich jak te, kiedy zwyczajowa mowa dłoni nie spełnia swego zadania. Wymamrotał odzew. Wysiłek, jaki musiał podjąć, zaowocował atakiem kaszlu.
      Wymiana znaków ciągnęła się do momentu, w którym Narayan uznał, że nie ma wątpliwości, iż oto spotkał współwyznawcę. Wtedy zapytał:
      -  Po co przybyłeś? Nie uda ci się mnie uratować. - Wykorzystał słowa sekretnej gwary Kłamców, co było ostatecznym testem. Przynajmniej dowie się równocześnie, jaka jest pozycja jego gościa. Niewielu świeżych konwertytów było tak zaawansowanych w swych studiach.
      -  Sama Bogini przysłała mnie, abym przekazał jej miłość, szacunek i aprobatę dla twej ofiary. Zobowiązała mnie do zapewnienia, że twoja nagroda będzie wielka. Pragnie, byś zrozumiał, że moment jej zmartwychwstania jest bliższy, niźli podejrzewają niewierni. Chce, abyś wiedział, że twoje wysiłki i niedole oraz twoja nieugięta wiara naprawdę się przydały. Chce, abyś wiedział, że wrogowie wkrótce zostaną rzuceni na kolana i pożarci. Chce, abyś wiedział, iż strzeże cię i że będziesz stał przy jej boku, kiedy świętować przyjdzie Rok Czaszek. Chce, abyś wiedział, że ze wszystkich, którzy jej służyli, nawet licząc zastępy świętych, w tobie znalazła największe upodobanie.
      

47. Brama cienia:
Brygada remontowa

      Obozowisko pod bramą cienia zmieniło się w wyspę pośród powodzi Nieznanych Cieni, gdy Tobo przygotowywał się do odparcia zagrożenia ze strony Voroshk. Szczególnie martwił go los strażników Długiego Cienia, póki Shivetya nie zapewnił, że pozostają oni niewidzialni dla oczu Voroshk.
      -  Wierzysz mu? - zapytała Pani. Z nas wszystkich pracujących przy bramie cienia ona miała największe, najbardziej naturalne skłonności do paranoi. - Może spróbuje dobić lepszego targu z Voroshk.
      -  Jakiego lepszego targu? Przecież obiecaliśmy mu, że dostanie, czego chciał. Nie próbujemy go kontrolować i w sumie niewiele od niego chcemy.
      -  Założę się, że wobec tego myśli, iż to zbyt dobre, by mogło być prawdziwe. - Zaiste była w podłym nastroju.
      Zapytałem więc:
      -  Co się stało ze złotym kilofem? Kluczem Kłamców do bram cienia?
      Po krótkiej chwili, podczas której decydował, ile prawdy powinien zdradzić, Tobo odparł:
      -  Zostawiłem go Shivetyi. Możemy go znowu potrzebować. Kiedy przyjdzie czas, by zabić Kinę. Nie potrafiłem wymyślić żadnego, innego miejsca, gdzie byłby lepiej chroniony przed ewentualnymi zakusami jej wyznawców. - Przyglądał się nam po kolei wzrokiem -zdradzającym konsternację. Już pewnie uważał, że powinien rzecz całą zatrzymać dla siebie. Złoty kilof był świętą relikwią Dusicieli, którą można było też wykorzystać do uwolnienia Kiny.
      Obawiał się, że przynajmniej jedno z nas z pewnością powie komuś o tym, co właśnie usłyszeliśmy.
      
      To była długa noc, a po niej nastał dzień, który zapowiadał się na jeszcze dłuższy.
      Na członków naszego oddziału, którzy nie mieli roboty, przyszedł czas próby. Pozostawała im tylko gra w karty i zastanawianie się, czy mieszkańcy Nowego Miasta będą na tyle szaleni, aby nas zaatakować.
      Człek Panda i Duch głównie przyglądali się grze. Kiedy już siadali do stolika, nie szło im najlepiej. Tonk jest jedną z najprostszych gier, jakie kiedykolwiek wymyślono, oczywiście dla zorientowanych w regułach, jednak główną jego atrakcją są nieformalne rozmowy towarzyszące dobieraniu kart, zrzucaniu się i wykładaniu. Grupa graczy znających się dobrze to coś całkiem innego, niźli zbieranina ledwie potrafiących porozumieć się w jednym języku. Gdziekolwiek Kompania przystaje choćby na piętnaście minut, zaraz ktoś siada do partyjki tonka. Początki tradycji sięgają wieków przed moim zaciągnięciem się. I przetrwa ona długo po tym, jak mnie już nie będzie.
      Nie będzie. Próbowałem sobie wyobrazić, jak mogłoby wyglądać moje życie, gdybym kiedyś tam opuścił Kompanię. Jednak nie staje mi wyobraźni. Przyznaję. Nie mam dość siły charakteru, żeby porzucić wszystko, co znam, nawet jeśli to wszystko to tylko kręta, nieszczęsna droga, która zbyt często wiedzie przez zewnętrzne marchie piekła.
      Przez większość dnia zachowywałem się jak zombie, targając nosidła dla mojego młodego murarza, podczas gdy większa część mych myśli błąkała się gdzie indziej, przeżywając śmiałe przygody na manowcach światów wyobraźni.
      W pewnej chwili, późnym popołudniem, powiedziałem do Pani:
      -  Powinienem ci to chyba mówić częściej. Kocham cię i jestem szczęśliwy, że spisek Losów złączył nas razem.
      Moje słowa wprawiły ją w osłupienie. Milczała. Zdałem sobie sprawę, że Łabędź i Murgen gapili się na mnie i przez czas jakiś zastanawiali, czy nie doszedłem do wniosku, iż umieram.
      Voroshk nie przeoczyli nas. Ale zachowywali ostrożność. Kilka razy w ciągu dnia pokazali się na krótko. Ich zwyczajowa arogancja zniknęła.
      Kiedy już wywiązałem się z wyznaczonych mi obowiązków, zapytałem Tobo:
      -  Jak myślisz, o co im chodzi? - Rozmawialiśmy już o tym wcześniej, ale nigdy nie zadowalam się prostą, zdroworozsądkową interpretacją motywów przyświecających czarownikom.
      -  Szukają nadziei. Albo czegoś innego, co da im szansę. Spodziewam się, że w chwili obecnej ich świat bardziej przypomina piekło niż to wszystko, co potrafią wyobrazić sobie dowolni kapłani. Grasuje po nim przecież większość cieni zamieszkujących równinę. Jedna rodzina czarowników, niezależnie jak cudowną dysponująca bronią, po prostu nie ma szans powstrzymania tego, co tam się dzieje. Przynajmniej dopóki zniszczenia nie sięgną skali porównywalnej z końcem świata.
      Od czasu do czasu czułem wyrzuty sumienia na myśl o Voroshk i ludach Khatovaru. Tym razem jednak, kiedy wejrzałem w głąb mej duszy, znalazłem jedynie obojętność.
      -  Ile jeszcze czasu zajmie ci dokończenie wszystkich modyfikacji? - chciała wiedzieć Pani. Ciągnęło ją na północ. Z niejasnych uwag zorientowałem się, że chce dołączyć do głównych sił, nim spotka je katastrofa. Jakim sposobem jej obecność mogła przyczynić się do jej uniknięcia, tego pojąć nie potrafiłem. Obecnie nie dysponowała nawet taką ilością magii, żeby rozpalić ogień, na dodatek mając krzesiwo i hubkę.
      -  Najwyżej dziesięć minut - odparł Tobo. - Jeszcze ostatnie misternie splecione pasmo, które domaga się poprawienia, i będziemy mieli jeśli już nie całkiem mocną bramę cienia, to przynajmniej silniejszą niźli dotąd była. Dostatecznie silną, by to, co się zdarzyło z bramą Khatovaru, nie mogło tutaj nastąpić. W istocie te wszystkie ostatnie usprawnienia są głównie po to. Ten warkocz zaklęć tworzy małą niszę ciemności, niewidzialną z zewnątrz, dzięki której zabójcze cienie będą pełnić funkcję wartowników bramy. Gotowe skoczyć do gardła każdemu, kto będzie chciał przez nią przejść, a nie będzie miał upoważnienia od nas lub Shivetyi.
      -  Zgrabne - powiedziałem. Pani nachmurzyła się. Najwyraźniej postanowiła uprzeć się przy opinii, że nazbyt ufamy golemowi.
      Nie potrafiła zrozumieć, że zaufanie nie było już częścią tego równania.
      W pewnej chwili powiedziała:
      -  Za minutę będziemy mieli towarzystwo.
      Uniosłem wzrok. Dwaj czarownicy Voroshk poruszali się w dół stoku starą drogą, pod niewidzialną barierą, która dawałaby im zabezpieczenie przed cieniami, gdyby nie wysadzili wcześniej własnej bramy cienia. Trzeci jeździec trwał w postaci kropki na horyzoncie -odległy świadek. Zapytałem:
      -  Sądzisz, że dokonali dalszych zniszczeń, przebijając się przez osłonę na drogę?
      Zerknąwszy raz, Tobo odpowiedział:
      -  Nie. Sądzę, że weszli na drogę u jej przeciwległego krańca, a stamtąd dopiero lecieli wzdłuż trasy. Trzeci podążał za nimi w górze.
      Podziwu godna głupota, pomyślałem. Dwójka na powierzchni drogi nie miała najmniejszych szans zdążyć z powrotem przed zmrokiem. Czy sądzili, że pozwolimy im się schronić u nas na noc? Jeśli tak, to mieliśmy przed sobą niezłych marzycieli.
      Voroshk zsiedli ze swych słupów sto jardów przed nami. Ruszyli dalej pieszo, ale sprawiali wrażenie, jakby poruszanie się na własnych nogach stanowiło całkowicie obce im doświadczenie. Prawo ujeżdżania słupa palisady musiało stanowić poważny symbol statusu w Khatovarze. Tak poważny, że zapewne nigdy nie chodzono pieszo w obecności gorszych od siebie.
      -  Ile jeszcze zostało? - zapytała Pani, zwracając się do Tobo.
      -  Piętnaście sekund. Potem jeszcze odrobina mylących zaklęć. I wszyscy wracamy przez bramę cienia. Czy ojciec i pozostali zachowują czujność?
      Czujność nie była właściwym słowem. W pogotowiu trwała wszelaka rozmaitość broni miotającej, w tym jedyny miotacz kul ognistych, którego i tak nikt nie użyje, póki Voroshk nie spróbują opuścić równiny. Kule ogniste poważnie niszczyły osłony. Strzały, bełty kusz i wszystko inne mogło przenikać przez nie i już po kilku chwilach bariera była naprawiona.
      Aczkolwiek strzały zapewne nie zdziałałyby wiele, jeśli chodzi o tych przysadzistych starców.
      Naprawdę wydawali się grubi. Roztaczali wokół siebie aurę otyłości, promieniującą spod pozostających w nieustannym ruchu czarnych płaszczy.
      -  Już. Myślę, że to wystarczy - powiedział Tobo.
      Myk. Myk. Myk. Oto jak szybko nasza trójka wycofała się przez bramę cienia do własnego świata. Tobo zapieczętował przejście. Czekaliśmy. Dzieciak dodał:
      -  Jednym z tych dwóch będzie ojciec naszych buntowników. Zapewne. Voroshk zdawali się zdecydowani porozmawiać. Wiedzieli, że ktoś po naszej stronie będzie mówił językiem forwalaki.
      Mieli szczęście. Ze wszystkich ludzi Czarnej Kompanii, którzy mogli tu teraz wraz z Tobo przebywać, trafili na mnie i Panią.
      Jednak nic dobrego dla nich z tego nie wyniknie. Ich pobratymcy zabrali się za mnie od złej strony. Niczego nie miałem zamiaru im ułatwiać.
      

48. Brama cienia:
Książęta powietrza

      Ci Voroshk naprawdę się przedstawili - jako Nashun Badacz oraz Pierwszy Ojciec - i obaj mówili językiem Jałowca. Nashun Badacz opanował go zresztą o niebo lepiej. Żaden jednak nie mógł poszczycić się wyczuciem zasad rządzących w społecznościach ludzkich bodaj na tyle, by wywołać uśmiech na twarzy większości matek. Jasne było, że traktowanie z należnym szacunkiem osób nie należących do rodziny stanowiło ćwiczenie, z którym nie bardzo byli obeznani. Po wzajemnej prezentacji stwierdziłem rzecz oczywistą:
      -  Wy, ludzie, najwyraźniej wpakowaliście się w poważne kłopoty.
      Można było wyczuć, jak Voroshk otwierają szeroko oczy i wzdychają ciężko w fałdy swej czarnej materii.
      -  Przeżyjemy - oznajmił główny Voroshk. Wyraźnie się starał żeby w jego głosie nie zabrzmiał gniew czy arogancja. Znacznie gorzej poszło mu z pewnością siebie, co kazało mi się zastanawiać czy naprawdę powiedział to, co zamierzał.
      -  Bez wątpienia. To, czego dowiedziałem się o umiejętnościach waszej rodziny, wywarło na mnie spore wrażenie. Ale mówiąc szczerze, zdajecie chyba sobie sprawę, że przetrwanie waszej rodziny będzie wymagało czegoś więcej niż tylko odparcia nawały cieni.
      Nashun wykonał lekceważący gest jedną z urękawicznionych dłoni.
      -  Przyszliśmy do was, ponieważ chcemy z powrotem nasze dzieci. Mówił dostatecznie wolno i wyraźnie, by Pani go zrozumiała
      Z jej gardła dobył się odgłos znamionujący zaskoczenie, który mógł być zresztą stłumionym śmiechem.
      -  Nie macie szczęścia. Mogą się nam przydać. Dlaczego mielibyśmy je wam oddać?
      Łatwo chyba było wzbudzić w nich gniew. Tobo wyczuł to. Powiedział:
      -  Ostrzeż ich, że wszelka moc, jakiej użyją do próby przedarcia się, uderzy w nich rykoszetem. Powiedz im, że im silniej będą próbować, tym bardziej będzie bolało.
      Przetłumaczyłem. Jednak nic z tego, co powiedział chłopak, nie wywarło najmniejszego wrażenia na naszych gościach. Ale też niczego nie spróbowali. Pamiętali, co się zdarzyło przy ich własnej bramie cienia. Badacz ciągnął dalej:
      -  Gotowi jesteśmy do dokonania wymiany.
      -  Co macie do zaoferowania?
      -  Wasi ludzie wciąż są na równinie.
      -  Spróbuj ich znaleźć. Zostali dobrze ukryci. Kiedy kurz opadnie, będziecie mogli zabrać ciała członków waszej rodziny.  Tego mogłem być pewien. Tobo bez reszty ufał Shivetyi. - Jesteś potężny, lecz głupi jak wół. Nie znasz równiny. Ona żyje. Jest naszym sprzymierzeńcem.
      Gotowi byli chyba puszczać dym uszami. Za dawnych czasów Goblin potrafił robić takie sztuczki. Ale ci ludzie nie mieli poczucia humoru.
      Ich zdesperowanie okazało się jednak silniejsze od gniewu.
      -  Wyjaśnij - syknął Nashun.
      -  Nic nie wiecie o równinie, ale jesteście na tyle aroganccy, aby wierzyć, że wasza moc znowu okaże się tutaj największa. A to jest domena bogów. Najwyraźniej nie znacie nawet historii własnego świata. Ludzie, przed którymi stoicie, którym, jak wam się wydaje, możecie grozić, są duchowymi spadkobiercami żołnierzy wysłanych z Khatovaru pięćset lat temu.
      -  Co się wydarzyło przed nastaniem Voroshk, nie ma najmniejszego znaczenia. Wszelako ty również zdradzasz się z własną ignorancją.
      -  To ma znaczenie. Chcecie czegoś od ostatniej Wolnej Kompanii Khatovaru. A nie macie nic do zaoferowania w zamian. Wyjąwszy własną, nic nie wartą historię i odrobinę współczesnej wiedzy.
      Żaden nie skomentował moich słów. Pani powiedziała:
      -  Zapytaj ich, dlaczego tak bardzo zależy im na tych dzieciakach. U nas są bezpieczne.
      Zapytałem.
      -  Należą do rodziny - odparł Pierwszy Ojciec.
      Jego głos operował w takich rejestrach, że to, co mówił, wydawało się nie tylko wiarygodne, ale nawet i prawdziwe. Powiedziałem:
      -  Są daleko stąd. Od czasu przybycia w stałym tempie podróżują na północ. Jeden jest śmiertelnie chory.
      -  Mają swoje rheitgeistiden. W ciągu kilku godzin mogą dotrzeć na miejsce.
       -  Myślę, że ten facet mówi poważnie - zwróciłem się do Pani. - Naprawdę wbił sobie do głowy szaleńczy pomysł, że oddam tym dzieciakom ich zabawki i wypuszczę na wolność, mając tylko jego słowo. Z pewnością w tym Khatovarze nie muszą pracować na swoje utrzymanie.
      Badacz wyłapał pojedyncze słowo.
      -  Wspomniałem o twojej ignorancji. Posłuchaj, Wyrzutku. Khatovar nie jest naszym światem. Khatovar był ongiś jednym miastem ciemności, w którym potępione dusze czciły Boginię Nocy. To miasto zła zostało starte z powierzchni ziemi, zanim nastali Voroshk. Jego mieszkańcy byli bezwzględnie ścigani i zabijani. Pochłonęła ich niepamięć. I w niepamięci pogrzebani pozostaną. Nigdy żaden Żołnierz Ciemności nie otrzyma pozwolenia na powrót.
      Dawno, dawno temu, pewnego leniwego dnia, na wieki przed tym, nim stał się narzędziem, jakim był obecnie, Goblin powiedział mi, że nigdy nie dotrę do Khatovaru. Nigdy. On zawsze będzie tuż za horyzontem. Mogę zbliżać się coraz bardziej i bardziej, ale nigdy nie trafię na miejsce. A więc wyobrażałem sobie wówczas, jak to jest, gdy stawiam stopę na ziemi Khatovaru. W owym czasie żyłem jednak w świecie, w którym Khatovar istniał dawno, dawno temu.
      -  Sam czas wyrównał rachunki. Ci, których Khatovar wysłał, wrócili. A świat, który zabił Khatovar, umrze.
      -  Zauważyłeś? - zapytała Pani.
      -  Hę? Czy co zauważyłem?
      -  Użył słowa: zło. Nieczęsto słyszy się je w tej części świata. Ludzie w nie nie wierzą.
      -  Ci goście nie są z tej części świata. - Z powrotem przeszedłem na mowę Jałowca. - Jeśli zaoferujecie nam pełne, funkcjonalne projekty konstrukcji i operowania waszymi latającymi słupami oraz materiału, z którego wykonano waszą odzież, mogę wam zagwarantować, że otrzymacie to, o co prosicie.
      Pani dokładała wszelkich starań, by w miarę na bieżąco informować pozostałych o przebiegu rozmowy. Jednak nie zawsze przekład był adekwatny.
      Nashun Badacz wręcz nie potrafił uzmysłowić sobie ohydy mego żądania. Trzykrotnie próbował coś powiedzieć; nie udało mu się. W końcu zwrócił się do Pierwszego Ojca z milczącym apelem. Pewien byłem, że jego ukryte oblicze ściągnięte jest rozpaczą.
      Powiedziałem do moich chłopców:
      -  Niewykluczone, że mądrze będzie się wycofać z bramy cienia. Ci ludzie powoli tracą cierpliwość.
      Czułem się cudownie wręcz paskudny. Zawsze mi się to przydarza, gdy mam okazję zdeprymować wszechpotężne, z nikim nie liczące się typy, którym wydaje się, że całość bytu stworzono wyłącznie dla ich przyjemności. Zwróciłem się do Voroshk:
      -  Wkrótce zapadnie zmrok. Wtedy cienie wyjdą na łów. - A kiedy Voroshk wymieniali spojrzenia, zacytowałem Narayana Singha. - Kiedy macie do czynienia z Czarną Kompanią, lepiej byście pamiętali: Ciemność zawsze nadchodzi.
      Kiedy się jednak odwróciłem, na twarzy Pani dostrzegłem jedną z min, znamionujących nie całkiem stuprocentową aprobatę.
      -  Mogłeś sobie lepiej poradzić.
      -  Pozwoliłem, aby emocje doszły do głosu. Powinienem wiedzieć lepiej. Ale rozmowy tak czy siak donikąd nas nie zaprowadzą. Zbyt dużo myślą o sobie samych, a zbyt mało o wszystkich pozostałych.
      -  A więc rezygnujesz wreszcie ze swego marzenia o powrocie do Khatovaru?
      Voroshk podjęli właśnie pierwszą wściekłą próbę przebicia się przez bramę cienia.
      Ostrzegałem ich.
      Nie chcieli słuchać.
      Było gorzej, niż wyobrażałem sobie, że być może.
      Było gorzej, niż przepowiedział Tobo.
      Magiczne przeciwuderzenie cisnęło oboma czarownikami aż na górę stoku, do krawędzi równiny, a przez cały czas toczyli się bezładnie i koziołkowali. Jednak jakimś cudem żaden nie uszkodził bariery chroniącej drogę. Może zadbał o to Shivetya.
      Kiedy znudziło mnie patrzenie, jeden wciąż nie zdradzał oznak życia. Spojrzałem na Tobo.
      -  Jak rozumiem, czas się stąd wynosić. Być może do tych chłopców wreszcie coś dotarło.
      Nie obejrzałem się za siebie. Niedole, w jakie właśnie wpakowali się Voroshk, dodały mi ufności, że nigdy nie zagrożą memu światu.
      Kiedy schodziliśmy po zboczu, zapytałem:
      -  Ktoś podejrzewa istnienie jakichś związków między Władcami Cienia a Voroshk? Najwyraźniej wystartowali dokładnie w tym samym czasie. Również Władcy Cienia próbowali w Hsien zerwać wszelkie związki z przeszłością. Po prostu zadanie okazało się ponad ich siły. Zastanawiam się, czego byśmy się dowiedzieli, gdybyśmy porozmawiali z jakimś zwyczajnym wieśniakiem stamtąd.
      - Mogę zapytać Shivetyę - zgodził się Tobo. - Oraz jeńców. - Ale w jego głosie nie znać było szczególnego zapału.
      

49. Nijha:
Miejsce zbrodni

      Sahra wciąż wołała o kolejne pochodnie. Jakby więcej światła mogło jakimś sposobem odwrócić katastrofę. Zanim na miejsce przybyła Kapitan, to, co przed zdobyciem fortu było stajnią, iluminowało już dobre pięćdziesiąty pochodni, lamp i latarń.
      -  Uduszony? - zapytała Śpioszka.
      -  Uduszony.
      -  Kusi mnie, by użyć słów ironia losu, obawiam się jednak, że nie ma w tym bodaj odrobiny ironii. Doj, znajdź tego białego kruka, z którym Konował się prowadzał. Kręcił się tu mały ludek, niektóre ptaki z pewnością obserwowały Singha. Chcę wiedzieć, co widziały.
      Śpioszka i tak mniej więcej wiedziała, co usłyszy od Nieznanych Cieni. Wariację na temat raportów, które już do niej dotarły. Dodała więc:
      -  Chcę również wysłać wieści na południe.
      W pobliżu Czarnej Kompanii nie mogło zdarzyć się nic, czego świadkiem nie byłby jakiś hobgoblin. Żołnierze z Hsien doskonale o tym wiedzieli. Dla nich rzecz była sama przez się zrozumiała, starali się więc zachowywać przyzwoicie. Jednak ktoś, kto nie miał za sobą lat spędzonych w Hsien, z pewnością nie traktował Nieznanych Cieni równie poważnie.
      Minutę później Śpioszka zapytała:
      -  Nikt oczywiście nie widział Goblina, co? I przypuszczalnie nikt też nie pamięta, kto miał go obserwować?
      Rzekołaz odrzekł:
      -  Jeszcze minutę temu stał dokładnie tam.
      Śpioszka spojrzała w tamto miejsce, zamyśliła się, mruknęła:
      -  Bez wątpienia do chwili, gdy postanowiłam skonsultować się z Nieznanymi Cieniami w kwestii tego, co widziały. - Do momentu, w którym powinien zdać sobie sprawę, że ostatnie chwile jego życia dla nikogo nie mogą stanowić tajemnicy. Do momentu, w którym zrozumiał, że Śpioszka właśnie kręci sznur na jego szyję, ponieważ wiedział, co zaraz się okaże.
      Rzekołaz zapytał:
      -  Chcesz, żebyśmy go złapali i przyprowadzili? W jednym kawałku?
      -  Nie. - Nie teraz. Kiedy najlepszym czarodziejem, jakim dysponowała Kompania, był stary, stary człowiek, o umiejętnościach, jeśli nie liczyć szermierczych, zbyt marnych, aby bodaj rzucić zły urok na człowieka czy zwierzę. - Ale nie miałabym nic przeciwko temu, żeby się dowiedzieć, gdzie jest. - Z tym Doj powinien sobie poradzić. Nieznane Cienie rozmawiały z nim. Czasami. Kiedy były w odpowiednim nastroju. - Należy zaraz postawić dodatkowych strażników przy Voroshk. Podczas podróży Goblin jakoś za bardzo się nimi interesował. Nie chcę, żeby im się cokolwiek stało, i nie chcę, żeby gdzieś łazili. - Nie przyszło jej do głowy, żeby wzmocnić oddział Kompanii odpowiedzialny za pogrążonego w śpiączce czarownika Wyjca. Jednak tym razem Fortuna przymknęła oczy.
      Jak się okazało, Goblin porwał parę szybkich koni, zabrał trochę zapasów, opuścił Nijhę i ruszył na północ, wszystko bez przyciągania niczyjej uwagi. Otrzymawszy raport, Śpioszka omal nie zaczęła folgować sobie przekleństwami. Ktoś próbował przypomnieć, że mały czarodziej zawsze miał do tego żyłkę. Śpioszka odwarknęła:
      -  Wobec tego należało po dwakroć wzmocnić straże. Wujek Doj uspakajał ją:
      -  Nie potrafię go zatrzymać ani w żaden inny sposób kontrolować, jednak mogę mu uprzykrzyć życie.
      -  Jak?
      -  Jego konie. Czarne Ogary będą mieć z nimi sporo zabawy. A kiedy spróbuje zaprowadzić je do wodopoju... - Zachichotał paskudnie.
      -  Wyślij je. - Śpioszka skinęła na Sahrę. - Podczas posiedzenia próbowałam brać pod uwagę obie możliwości. Czekałam na znak. I właśnie go otrzymałam. Nie będziemy już więcej tak pędzić. Ruszymy naprzód powoli, póki nie dotrzemy do bardziej gościnnej okolicy, i zatrzymamy się w miejscu, gdzie nie będzie kłopotów z wyżywieniem. Poczekamy, aż pozostali nas dogonią. I wezwij ochotników i chętnych wesprzeć Prahbrindraha Draha oraz Radishę. - Jeśli jeszcze ktoś o nich pamiętał.
      -  Przede wszystkim należy zaczekać na mojego syna. Tak. - Sahra była zła i niezadowolona, ale równocześnie zbyt zmęczona, aby bardzo się wściekać. - Teraz, kiedy Murgen do niczego nie może się już przydać.
      -  Zwłaszcza na Tobo, tak. Dzisiejszej nocy stało się jasne, że bez Tobo będzie nam trudno sobie poradzić.
      Sahra nie powiedziała nic więcej. Była już zmęczona tą nieustającą wojną, kiedy nawet mężczyźni, których chciała chronić, nie mięli zamiaru mieć na uwadze jej troski.
      

50. Terytoria Tagliańskie:
Pałac

      Tagliańska armia polna powoli gromadziła się po obu stronach Kamiennej Drogi na obszarze słabo zasiedlonego kraju między Dejagore a Ghoja, z ufortyfikowanym brodem przez rzekę Main. Kolejną, słabszą już grupę uderzeniową, składającą się z oddziałów południowych prowincji, skoncentrowano pod murami Dejagore. Trzecia armia stacjonowała za murami samego Taglios. Nic nie dawało powodów do obaw, że wojska spod Dejagore będą miały jakiekolwiek problemy z obroną miasta przed Czarną Kompanią. Mogaba oczekiwał zresztą, że po zejściu z wyżyn jego wrogowie skręcą na zachód, prawdopodobnie pomaszerują aż do rzeki Nahgir, wzdłuż koryta której będą mogli dotrzeć na północ, a potem znowu skręcą ku wschodowi i spróbują pokonać Main jednym z pomniejszych brodów w dole. Zamierzał pozwolić im tak maszerować i maszerować - niech stracą siły. Niech robią, co chcą, póki drzwi się za nimi nie zatrzasną. Kiedy już będzie ich miał na północ od Main, pierścień okrążenia zacznie się powoli zaciskać.
      Wielki Generał znajdował się w nastroju raczej optymistycznym. Taglios było niespokojne, ale nastroje otwarcie buntownicze nie dawały znać o sobie. Nawet dowódcy najbardziej odległych garnizonów nie odmówili wykonania rozkazów i w spodziewanej sile przyprowadzili swych żołnierzy do punktów koncentracji, choć przed końcem miesiąca na dalekim południu miały już rozpocząć się żniwa.
      Sezon żniw nieuchronnie powodował wzrost liczby dezercji.
      A co najlepsze ze wszystkiego, Protektorka nie miała zamiaru wracać do Taglios. Jej nieustanne interwencje i amatorskie próby ręcznego sterowania tylko utrudniały mu jego robotę. A później, kiedy poroniony plan rozłaził się w szwach, wszystko rzecz jasna było winą Mogaby.
      Wielki Generał zwołał do siebie wyższych oficerów sztabu oraz wewnętrzny krąg zaufanych doradców, w skład którego wchodziło kilkunastu generałów oraz Ghopal i Aridatha Singhowie. Poinformował ich:
      - Wszystkie plany najwyraźniej doskonale się zazębiają. Zakładam, że poszturchując delikatnie i wycofując się w odpowiednim czasie, jesteśmy w stanie zwabić ich pod bród Vehdna-Bota. Wciąż niestety nie mamy dobrej łączności z Protektorką. A ona nie znajdzie już nigdzie kolejnych wron. Jakaś plaga dziesiątkuje ich stada. Rzadko kiedy informacje od niej docierają częściej niż raz dziennie. I zazwyczaj dotyczą spraw takich jak prognoza pogody czy epidemia grypy w Prehbehlbed. - Nigdzie nie spotykało się też żadnych cieni ani pomniejszych szpiegów Protektorki. Mogaba nie wspomniał jednak o tym. Taglianie byli urodzonymi konspiratorami. Niech dalej myślą, że przez cały czas z ciemnych kątów patrzą na nich czujne oczy.
      Oprócz jego własnego żaden spisek nie miał prawa rozwijać się bez przeszkód.
      Zadanie izolacji i zniszczenia wroga nie stanowiło głównego przedmiotu zmartwień Wielkiego Generała. Czuł intuicyjnie, że przede wszystkim należy udzielić sobie odpowiedzi na podstawowe pytanie - kto jest głównym nieprzyjacielem Taglios.
      W tym wcieleniu Czarnej Kompanii było coś, co zaniepokoiło Duszołap do tego stopnia, że skoncentrowała na niej całą swą uwagę. Coś, co natychmiast poruszyło jakąś strunę w sercu każdego liczącego się w tagliańskim imperium człowieka, chociaż wieści o jej powrocie dopiero się rozchodziły, a raporty naocznych świadków były całkowicie nieosiągalne. Wszelkie tradycyjne wrogości i wewnętrzne tarcia najwyraźniej traciły na znaczeniu i to w czasie, gdy należałoby oczekiwać, że walki frakcyjne wybuchną ze zdwojoną siłą, a tradycyjni antagoniści będą próbowali przechylić szalę na swoją korzyść.
      Sam Mogaba z upływem czasu przekonywał się, że coraz mniej myśli poświęca szczegółom planu wyeliminowania Protektorki, bardziej i bardziej obsesyjnie zastanawia się zaś nad zniszczeniem Czarnej Kompanii. Nie tylko nad jej pokonaniem, lecz wycięciem w pień. Do ostatniego żołnierza, kobiety, dziecka, konia, muła, pchły i wszy.
      Jednak po wielu dekadach, podczas których los nie szczędził mu kaprysów, Mogaba w naturalny sposób nabawił się podejrzliwości wobec wszystkiego - włączywszy w to własne stany emocjonalne.
      Tego dnia, kiedy podjął decyzję zdradzenia Duszołap, zaczął prowadzić dziennik osobisty, aby móc śledzić swe uczucia podczas mających nadejść pełnych napięcia dni. Był to dziennik, który otwierał wyłącznie w szczerym blasku słońca. Był to dziennik, który zniszczy, zanim podejmie jakiekolwiek działania przeciwko Protektorce, ponieważ zawierał on imiona ludzi, których nie chciał pociągnąć za sobą, jeśli mu się nie powiedzie - oczywiście, pod warunkiem, że będzie miał dość szczęścia i umrze, zanim ona go schwyta.
      Czytając go ostatnimi czasy, zauważył ewolucję swych poglądów na temat Czarnej Kompanii. Przyspieszoną ewolucję. Przerażającą ewolucję.
      Zaczynał powątpiewać we władzę swego rozumu.
      Po zakończeniu ogólnego posiedzenia, na którym dyskutowano politykę całego imperium, Wielki Generał spotkał się z ludźmi odpowiedzialnymi za miasto stołeczne.
      -  Kina znowu się budzi - mruknął Mogaba. Ghopal i Aridatha uprzejmie nie odzywali się. Mówił o wydarzeniach, w których nie dane im było brać bezpośredniego udziału, które znali tylko z opowieści. - Znowu dzieje się to samo. Stopniowa odmiana ludzkich serc.
      Popatrzyli na niego spojrzeniami bez wyrazu.
      -  Nie jesteście amatorami historii, co? - Mogaba wyjaśnił im więc. - Najdziwniejszą rzeczą w tym wszystkim było to, że nikt nigdy nie zastanawiał się nad źródłem własnego strachu. Ludzie po prostu nie pamiętali, że trzy lata wcześniej nawet nie słyszeli o Czarnej Kompanii. Ghopal zapytał:
      -  Chcesz powiedzieć, że Bogini Dusicieli szczególnie boi się Czarnej Kompanii? Chce poszczuć na nich cały świat. Nawet jeśli skończyłoby się to rozlewem krwi.
      -  To naprawdę interesujący dylemat - dodał Aridatha. - Jeśli uda się pokonać Czarną Kompanię, wciąż będziemy mieli do czynienia z Protektorką. Jeśli ją również załatwimy, zostaną Dusiciele i Kina, chcący sprowadzić Rok Czaszek. Fala za falą. Bez końca.
      -  Bez końca - zgodził się Mogaba. - A ja się coraz bardziej starzeję. - Mniej więcej w tym samym czasie, gdy zrozumiał, że jest manipulowany, w jego głowie zrodził się przedziwny plan. - Jest kilka starych zapisów w archiwach, które chciałbym sprawdzić. Zgłoście się do mnie jutro o tej samej porze.
      Odwagi Wielkiemu Generałowi nie brakowało. Następnego wieczora zaprowadził Ghopala i Aridathę do jasno oświetlonego pomieszczenia. Przytaczając liczne wyjątki z kopii Kronik Czarnej Kompanii przechowywanych w bibliotece narodowej, zdołał przedstawić im znacznie bardziej przekonujące argumenty na rzecz tezy, iż Kina się budzi.
      Aridatha Singh powiedział:
      -  Wierzę ci. Po prostu zastanawiałem się, co takiego mogło ją obudzić.
      -  Ghopal?
      -  Nie jestem pewien, czy pojmuję. Ale to chyba nie jest konieczne. Aridatha rozumie. Ufam jego mądrości.
      -  Wobec tego porozmawiam z Aridathą. Ale ty słuchaj uważnie. - Mogaba zachichotał.
      Aridatha wysłuchał streszczenia jego planu oraz wspierającego go rozumowania, przez cały czas marszcząc czoło. Ghopal wydawał się wstrząśnięty. Jednak trzymał buzię na kłódkę. Aridatha był sam na sam ze swoimi myślami. Po jakimś czasie niechętnie pokiwał głową i oznajmił:
      - Mam brata w Dejagore. Wymyślę jakiś powód, by mu złożyć wizytę. Znam paru ludzi, którzy mogliby wysłuchać tego, co masz do powiedzenia, pod warunkiem, że to ja będę mówił.
      -  Co?
      Aridatha wyjaśnił:
      -  Pamiętasz, jak parę lat temu Kompania, wciąż będąc w podziemiu, zaczęła porywać ludzi? Wierzbę Łabędzia, Purohitę i innych? Byłem jednym z tych, których porwano.
      Ghopal chciał wiedzieć dlaczego, Mogaba natomiast zastanawiał się głośno, jak tamtemu udało się uciec.
      -  Udało mi się uciec, ponieważ pozwolili mi odejść. Uprowadzili mnie tylko dlatego, żeby pokazać komuś, kogo złapali wcześniej. - Aridatha wziął głęboki oddech i wyjawił swój wielki sekret. - Mianowicie mojemu ojcu. Narayanowi Singhowi. Chcieli mu dowieść, jaką dysponują władzą.
      -  Narayan Singh? Ten Narayan Singh? Ten Dusiciel? - wyrzucił z siebie Ghopal.
      -  Ówże Narayan Singh. Nie miałem o tym pojęcia. Przynajmniej do tego czasu. Nasza matka powiedziała nam, że ojciec nie żyje. Przypuszczam, że sama w to wierzyła. Władcy Cienia wcielili go do jednego ze swych batalionów roboczych podczas pierwszej inwazji, jeszcze zanim Czarna Kompania przybyła z północy. Byłem najmłodszym dzieckiem. Przypuszczam jednak, że starsi znali prawdę. Mój brat Sugriva przeprowadził się do Dejagore i mieszka tam pod zmienionym nazwiskiem. Moja siostra Khaditya również zmieniła swoje. Jej mąż umarłby ze wstydu, gdyby się dowiedział.
      -  Nigdy wcześniej o tym nie wspominałeś.
      -  Przypuszczam, że potraficie zrozumieć dlaczego.
      -  Och. Oczywiście. To okrutne brzemię. - Mogaba już czuł rodzący się w nim odruch sprzeciwu. Taki sam paranoiczny strach, jaki odczuwali pozostali na samą wzmiankę o ewentualnym związku z Kłamcami. To było nie do uniknięcia. Na głos jednak rzekł tylko: -Ciekawe, jak ci ludzie w ogóle potrafią sobie wzajem zaufać?
      Aridatha odparł:
      -  Podejrzewam, że musisz być wewnątrz, że musisz być taki jak oni, aby to pojąć. Sądzę jednak, że głównie opiera się to na wspólnej wierze w Boginię.
      Wielki Generał spojrzał na Ghopala Singha.
      -  Jeśli Szarzy będą mieli jakieś obiekcje, wolę usłyszeć o nich teraz.
      Ghopal pokręcił głową.
      -  Tylko jeden Szary będzie wiedział o wszystkim. Na razie. Pozostali by nie zrozumieli.
      -  Aridatha, masz kogoś zaufanego, komu mógłbyś przekazać dowodzenie na czas swej nieobecności? - Miejskie Bataliony nie miały pojęcia o tym, że stanowią część spisku mającego na celu wyzwolenie Taglios spod władzy Protektoratu. Konieczne jednak było trzymanie ich żelazną ręką.
      -  Tak. Ale całej prawdy nie zna nikt. Jeśli przyjdą ci do głowy jakieś niezwykłe żądania, musisz je usprawiedliwić sytuacją w mieście. - Żołnierze rozumieli, że ich zadaniem jest zaprowadzenie spokoju, jeśli ludność zacznie zbyt burzliwie reagować na interwencje Szarych.
      Mogaba zapytał:
      -  Czy prowokacji jest dość, by usprawiedliwić takie działania? Ghopal pokazał cały garnitur zębów. Shadarowie byli dumni ze swego zadbanego uzębienia.
      -  Cała sytuacja jest nieomal zabawna. Od kiedy na ulicę przeciekły wieści, że Czarna Kompania wróciła, ilość popierających ją graffiti w istocie zmalała. Jakby prawdziwi sympatycy Kompanii postanowili nie ryzykować ujawnienia, a nie związani z Kompanią wandale, odpowiedzialni za większość tych aktów, nagle nie chcieli być łączeni z żadną prawdziwą grozą.
      -  Grozą?
      -  Było sporo racji w tym, co mówiłeś wczoraj. W mieście narasta strach przed Kompanią. Podobny do tego z dawnych dni. Nie rozumiem go, ale pomaga w utrzymaniu porządku w czasach, gdy należałoby oczekiwać narastania kłopotów.
      -  Jeśli potrzebne ci są prowokacje, a żadni niegodziwcy nie mają zamiaru cię wyręczyć, możesz do woli tworzyć własne. Aridatha, wiesz, co trzeba zrobić. Zrób to. Tak szybko, jak tylko się da. Zanim wydarzenia potoczą się w tempie, które pozbawi nas wszelkich szans. - Chociaż mogło się to zdarzyć właściwie w każdej chwili, Mogaba porzucił już nadzieję, że uda mu się zaskoczyć Protektorkę przy wjeździe do miasta.
      Wszystko wskazywało jednak na to, że nie planuje powrotu do czasu, póki nie zostanie rozwiązana sprawa inwazji Czarnej Kompanii.
      

51. Terytoria Tagliańskie:
Ziemia niczyja

      W pełnej skórzanej zbroi, kipiąca gniewem Duszołap wędrowała po perymetrze obozu rozbitego między Ghoja i Dejagore. Towarzyszyło jej kilkunastu przestraszonych oficerów; każdy po cichu błagał o zmiłowanie swego ulubionego boga lub bogów. Rozsierdzona Protektorka stanowiła zagrożenie, którego nikt z nich nie chciał doświadczyć na własnej skórze. Jej wybuchy miały tyle sensu co ślepej ciosy tornada.
      - Tkwią w miejscu. Minęło już sześć dni, a nie posunęli się nawet o krok. A przecież z początku mknęli na północ niczym tajfun, tak szybko, że musieliśmy gonić resztkami sił, aby zdążyć na czas z koncentracją wojsk. Co oni robią? Co się zmieniło tak nagle? - Jak zawsze, gdy była w stresie, monolog Duszołap zmieniał się w paplaninę polemicznych głosów. To dodatkowo pogłębiało niepokój wlokących się za nią mężczyzn. Przed jej przybyciem do obozu nikomu nie dane było jej spotkać. Rzeczywistość okazała się znacznie bardziej przerażająca, niźli głosiły opowieści. Duszołap zachowywała się równie okrutnie i kapryśnie jak bóg. Kilka grobów za perymetrem obozu dobitnie świadczyło o gwałtowności jej charakteru.
      Ci pochlebcy nie mogli o tym wiedzieć, jednak każdą śmierć poprzedzało dogłębne i nadnaturalne śledztwo. Żaden z zabitych nie był uczciwym obywatelem Protektoratu. Wszyscy przyznali się do i winy. Na dodatek żaden nie był kompetentnym dowódcą, co było jasne tak dla podległych im żołnierzy, jak i kolegów. Osiągnęli swe pozycje drogą nepotyzmu i kumoterstwa, nie zaś dzięki zdolnościom.
      Duszołap dobierała w ten sposób swój korpus oficerski. Martwiło ją, że zaistniałe okoliczności nie pozwalają na nic więcej. Oficerowie byli beznadziejni. Jednak winy nie upatrywała w sobie. Oczywiście.
      Jakby to wszystko wyglądało, gdyby nie wysiłki Wielkiego Generała? Prawdopodobnie stan armii byłby zupełnie tragiczny - niczym wulgarny dowcip bez puenty. Tylko poświęceniu i uporowi Mogaby zawdzięczała to, że w ogóle dało się wystawić armię godną tego miana.
      Jak ją jednak utrzymać? Poziom dezercji był na razie możliwy do wytrzymania, ale zdradzał oznaki wzrostu. Jaka była strategia wroga? Czekać, póki tagliańskie armie nie stopnieją w obliczu zbliżających się żniw? I wtedy znowu ruszyć na północ? To by pasowało do Czarnej Kompanii. Wedle wszelkich wskazówek, mieli dość bogactw, aby przez dłuższy czas opłacać siły będące w polu.
      Z wieści przysłanych przez Mogabę wynikało, że podejrzewa wroga o mniej więcej taką właśnie strategię. Powoli przygotowywał własną operację, której celem było zmuszenie przeciwnika do wyczerpującego marszu i późniejsze zwabienie w pułapkę.
      Duszołap nie wierzyła, iż istnieją jakiekolwiek szansę na złapanie w pułapkę Czarnej Kompanii. Ich magiczny wywiad był zbyt dobry. Natomiast szeregi jej szpiegów topniały w zastraszającym tempie. Wszystkim gatunkom wron groziło wyginięcie. Myszy, nietoperze, szczury, sowy - żadne z tych stworów nie mogły poszczycić się stosownym zasięgiem. Nie potrafiła nigdzie znaleźć nie wyeksploatowanych jeszcze złóż dobrej jakości kryształów albo wzbogaconej rtęci, z których mogłaby skonstruować czarodziejską kulę lub misę. Wciąż pozostające w jej gestii cienie były nieliczne, słabe i przerażone, nie chciała ryzykować ich życia na terytorium wroga, głównie dlatego, że za każdym razem kolejnych kilka nie wracało. A w chwili obecnej została zupełnie odcięta od jedynego źródła uzupełnień.
      Zerknęła na północ. Nad linią drzew, ciągnących się jak okiem sięgnąć w lewo i w prawo - tam, gdzie roślinność garnęła się do brzegów płytkiego strumienia - krążyły drapieżne ptaki. Tu właśnie jej siostra odniosła niewielkie zwycięstwo nad Władcami Cienia, całe wieki temu, wkrótce po tym, gdy Czarna Kompania poniosła porażkę, której następstwem było oblężenie Dejagore.
      -  Mam zamiar przejść się i zobaczyć, co też zainteresowało tych padlinożerców.
      Nikt nie uległ pokusie, by zaprotestować. Może padlinożercy pożywią się nią.
      -  Żaden z was nie musi iść ze mną. Ulga była wręcz namacalna.
      

52. Terytoria Dolnego Taglios:
Pani dąsa się w głos

      Panią przepełniał szalejący gniew. Nie przypominałem sobie, bym kiedykolwiek widział ją tak bliską utraty panowania nad sobą.
      -  Jak, cholera, mogli do tego doprowadzić? W każdej sekundzie ktoś miał łazić za tym małym gówniarzem!
      Nikt nie zatroszczył się, by jej odpowiedzieć. Zresztą nie oczekiwała żadnych odpowiedzi. Oczywiście. Chciała, żeby ktoś dostał za swoje.
      Tobo dalej rozmawiał bezgłośnie z istotami, które można było zobaczyć tylko, jeśli patrzyło się w inną stronę. Wielkie stwory, małe stworki, istoty człekokształtne i istoty, które wyrwały się z koszmarów szaleńca. Goblina należało znaleźć. Goblina trzeba było śledzić, nękać i kąsać, jeśli okaże się to możliwe, jak dzień długi. Jeśli chodziło o nadprzyrodzone oddziały Kompanii, kwestia Goblina stawała się od dziś misją o najwyższym priorytecie. Należało go ścigać i egzorcyzmować - albo eksterminować - zanim w imię Kiny zdąży sprokurować kolejne katastrofy.
      Chociaż dawno już wyszła z wprawy i zdecydowanie nie pasowało to do jej sposobu bycia, Pani rzuciła mordercze zaklęcie na niczemu nie winną karłowatą sosnę. Niemal natychmiast drzewo zaczęło usychać.
      -  A co to, u diabła, było? - zapytałem. - Sądziłem, że nie potrafisz...
      -  Cicho bądź. Pozwól mi pomyśleć. - Pani była tak zdumiona, że z miejsca zapomniała o złości na Goblina.
      Byłem cicho. Podarowałem jej tyle czasu do namysłu, ile tylko może zapragnąć dziewczyna.
      Może była to akurat niteczka srebra w warstwie ciemnych chmur, które ostatnio zebrały się nad naszymi głowami?
      Moja aktualnie dość pechowa małżonka zawołała:
      -  Tobo! W następnej wiadomości, którą wyślesz na północ nie zapomnij zapytać, czy ten mały gówniarz nie ukradł któregoś z kluczy do bramy. Albo jakiegoś innego niezwykłego przedmiotu.
      Tobo wykonał nieznaczny gest dłonią, potem odparł:
      -  Już to sprawdziłem. Nie zabrał ze sobą nic prócz dwóch koni i jednego siodła. Nawet jednej kiełbaski. Prawdopodobnie żre teraz owady. Jedyną niezwykłą rzeczą, o której się wspomina, to fakt, że nikt go nie zauważył. Okoliczność z pewnością specjalnie zaaranżowana.
      -  Ponieważ?
      -  Ponieważ nawet teraz cholernie trudno go znaleźć. Czarne Ogary nie powinny mieć kłopotów z odszukaniem i śledzeniem go. Ale mają. Wymyka się niczym duch. Niemniej podąża drogą prosto jak w pysk strzelił. Tak więc za każdym razem, kiedy zechcą go spotkać, wystarczy, że po prostu zaczekają.
      -  Drogą dokąd?
      -  Na północ. W kierunku skrzyżowania z Kamienną Drogą. Jednak nie odzywa się ani słowem, toteż jego dalsze plany pozostają niejasne.
      Nawet w obliczu tego, co się działo, Tobo wciąż potrafił zachować poczucie humoru. Zapytałem Panią:
      -  Jak ci się udało zamordować to drzewo? Zadumała się w głos:
      -  Dobre pytanie. Na które jednak nie ma dobrej odpowiedzi. Ani razu nie poczułam wyraźniejszej obecności Kiny.
      -  Sądzisz, że może mieć to coś wspólnego z Goblinem? Wiemy, że Kina musiała oblec część siebie w jego ciało, w przeciwnym razie nie przeżyłby.
      -  Chyba wcześniej coś bym wyczuła. Tak mi się wydaje. Tobo, czy czułeś, że z Goblinem dzieje się coś dziwnego?
      -  Oczywiście. - Chłopak był lakoniczny. Próbował pracować. A starzy mu przeszkadzali. - To już nie był Wujek Goblin. Jednak mocy miał tyle samo co wcześniej.
      Powiedziałem:
      -  Może było to coś, co nie mogło się ujawnić, póki nie zabił Narayana?
      Dyskusja na temat tego, dlaczego go zabił, prowadziła zasadniczo do wniosku, że to stan kalekiego, starego Narayana nie pozwalał na ucieczkę, że zatracił on użyteczność w roli czempiona swej Bogini, gdyby natomiast zostawiono go w naszych rękach, zostałby ostatecznie zmuszony do powiedzenia wszystkiego, co wiedział. I chociaż w oczach większości z nas to morderstwo było zdradą ze strony Bogini, z tego, co wiedzieliśmy o doktrynie Kłamców, wynikało, on sam mógł widzieć w nim łaskę. Uduszony w imię Bogini, Naraya powędruje prosto do raju Kłamców, gdzie bez wątpienia czeka nagroda współmierna do zasług.
      Ja jednak tam, gdzie w grę wchodzi religia, skłaniam się ku cynicznemu punktowi widzenia.
      Po chwili milczenia trwającej tak długo, że uznałem, iż nie słuchała, moja ukochana udzieliła jednak odpowiedzi:
      -  Może naprawdę jesteś bystrzejszy niż na to wyglądasz. Spodziewała się, że będziemy podejrzliwi, że Goblin nawet kroku nie da bez naszej wiedzy. W związku z tym chciała, żeby wyglądał jak najbardziej normalnie, póki nie nadarzy się sposobność ucieczki. Zaczęła się przechadzać. - Biedny Goblin. Zapewne po większej części wciąż był sobą, może nawet naprawdę starał się ostrzec swych starych towarzyszy. I dalej pozostanie Goblinem, tylko uwięziony we własnym ciele. - Głuche tony brzmiące w jej głosie wskazywały, że ongiś sama musiała przejść przez coś podobnego.
      -  Ale dalej nie znamy jego celu. Czy też celu Kiny.
      -  Ona jest w więzieniu. Chce wyjść. Zrozumienie tego nie wymaga szczególnej inteligencji.
      -  Ale musi mieć jakiś ogólny plan. Staremu Goblinowi nie wyżarto przecież duszy po to, by mógł sobie skakać po stawie świata niczym kamień, którym ktoś puszcza kaczki. Zapewne ma się dokąd udać, zapewne ma co zrobić, a jeśli wywiąże się z zadania, reszta z nas skończy naprawdę nieprzyjemnie.
      Pani odpowiedziała nieartykułowanym pomrukiem. Wciąż była zła.
      Ciągnąłem dalej:
      -  Skierował się na północ. Cóż tam jest takiego, co mogłoby interesować Kinę?
      Tobo przerwał na chwilę czułe poszeptywania ze swymi zwierzaczkami.
      -  Oj Boli. - W jego głosie dźwięczało tyleż bólu, ile ja czułem w sercu. - Zajmie miejsce Narayana przy boku Córki Nocy.
      -  Tylko że w nim tkwi spory kęs Bogini, a więc będzie znacznie bardziej niebezpieczny, niźli tamten kiedykolwiek był.
      Pani toczyła wokół pałającym spojrzeniem, a jej wyraz twarzy skłonił mnie do podejrzeń, że nie ma żadnych kłopotów z dostrzeżeniem przyjaciół Tobo.
      -  Sądzisz, że moja siostra nadstawi ucha na głos któregoś? Rozległ się taki hałas, jakby na ziemię runął cały stos naczyń kuchennych. Nawet zwierzęta się uspokoiły. Zapytałem:
      -  Coś ci chodzi po głowie?
      -  Tak. Poślemy jej wiadomość. Powiemy jej, co się stało z Goblinem. Powstrzymanie go bardziej leży w jej interesie niż w naszym.
      -  Poza tym będzie miała osobiste pobudki - przypomniał nam Tobo.
      Zrozumiałem natychmiast, jednak Pani potrzebowała wyjaśnienia.
      -  To przez Goblina Duszołap kuleje.
      -  Ach. Oczywiście. Teraz pamiętam.
      Powinna. Była tam podczas uprowadzenia Radishy, przyglądając się wszystkiemu oczyma białej wrony. Tej samej nocy Goblinowi udało się nabrać Duszołap, która weszła na minę-pułapkę. Efektem była poważna kontuzja prawej pięty, której skutki okazały się trwałe.
      Tobo powiedział:
      -  Teraz chodzi już zupełnie zgrabnie. Nosi specjalny but z klamrami, wspomagany dodatkowo kilkoma wyspecjalizowanymi zaklęciami. Kuleje tylko wówczas, gdy jest naprawdę zmęczona.
      -  Aha. Wobec tego zdecydowanie będzie chciała sobie pogawędzić z Goblinem. Nigdy nie umiała przegrywać.
      -  Właśnie przyszło mi coś do głowy - wtrąciłem. - Co się stanie, jeśli Duszołap zmieni Goblina we własną wersję Schwytanego? Zresztą to samo może dotyczyć Oj Boli. Chodzą plotki, że parę razy zdradziła się z posiadaniem własnych mocy.
      -  Uczynić niewolnika z Bogini? - Pani pozostawała sceptyczna. Uniosłem brwi. Zaprotestowała: - Ja zrobiłam coś zupełnie innego. To było czyste pasożytnictwo. Wgryzłam się w nią niczym robak, tak że nie mogła się mnie pozbyć, nie wyrządzając równocześnie krzywdy samej sobie.
      -  A teraz powoli to wraca?
      -  Ale wszystko wydaje się odmienione. Tobo, możesz wysłać tę wiadomość do mojej siostry czy nie?
      -  Mogę spróbować. To znaczy, oczywiście, że wysłać mogę. Bez trudu. Pozostaje pytanie, czy ona będzie chciała słuchać.
      -  Wysłucha albo skopię jej tyłek.
      Jakąś chwilę zabrało nam zrozumienie, że żartuje. Ostatnimi czasy czyniła to tak rzadko.
      Tobo zajął się przesłaniem Duszołap dłuższej wiadomości. Ponownie ostrzegłem:
      -  Ryzykujemy.
      Pani zbyła mnie jednym ze swych nadąsanych pomruków. Powoli zmieniała się w drażliwą, starą wiedźmę.
      

53. Terytoria Tagliańskie:
Nawiedzony las

      Przed wejściem do lasu Duszołap raz obejrzała się za siebie.
      -  Gdzież oni się podziali? - A potem twardy, męski głos zapytał: - Co się stało z tymi wszystkimi wazeliniarzami?
      Kolejny głos:
      -  Ktoś powinien starać się zasłużyć na buziaka. Skonsternowany głos zapytał:
      -  Zawsze tak robią, czyż nie?
      -  Zaczynamy przegrywać?
      -  Nie podoba mi się to.
      -  To już przestaje być zabawne. - Zirytowany głos rozpieszczonego dziecka.
      -  Przez większość czasu zajmujemy się rutynowymi działaniami. Nie ma tu żadnych wyzwań.
      -  A nawet kiedy są, nie sposób się nimi przejąć na tyle, żeby nas to obeszło.
      Większość tych głosów brzmiała rzeczowo, ale znać było w nich znudzenie przesytem.
      -  Trudno przez cały czas posiłkować się tylko pragnieniem zemsty.
      -  Trudno być samą, kropka.
      Ta uwaga wywołała przeciągające się milczenie. Duszołap nie dysponowała głosem przeznaczonym do wyrażania kosztów emocjonalnych bycia tym, kim była. Przynajmniej otwarcie. Złośliwe, zwariowane na punkcie zabijania czarownice nie jęczą dlatego, że nikt ich nie lubi.
      Granica roślinności porastającej brzegi strumienia rysowała się ostro. Krajobraz musiał zaznać ongiś ręki człowieka. Duszołap wytężyła słuch. Las, szeroki na niewiele ponad milę, zdawał się nadzwyczaj cichy. A przecież powinien rozbrzmiewać odgłosami brygad zbierających chrust na opał oraz ścinających drzewa na potrzeby prac budowlanych w obozie. Jednak nie było nic słychać. A nie przypominała sobie, żeby zarządziła dzień wolny. Coś musiało wystraszyć żołnierzy.
      Jednak nie wyczuwała żadnego niebezpieczeństwa.
      Po chwili wszakże wykryła nadprzyrodzoną obecność.
      Zerknęła w górę. Padlinożercy wciąż krążyli na niebie. Tylko że teraz niżej. W miejscu, w którym manifestacja owej obecności zdawała się najsilniejsza.
      Ostrożnie sięgnęła zmysłami, dalej, głębiej. Kiedy chciało się jej skoncentrować, potrafiła naprawdę wiele wyłapać wyczuloną świadomością.
      Obecność nie kojarzyła jej się z niczym, co spotkała w życiu. Jakby potężny cień, jednak emanujący wrażeniem inteligencji. Wszelako nie demon ani też żaden byt z tamtego świata. To coś było częścią natury, naznaczoną wszakże delikatnym znamieniem obcości. Jak to możliwe? Nie z tego świata, ale również nie z tamtego?... Potężne, choć nie powodowane złośliwością. Przynajmniej na razie. Istota ponadczasowa, przywykła do cierpliwości, jednak w chwili obecnej odrobinę rozdrażniona; niczym bystry cień, podobny do myśliwych daleko na południu.
      Duszołap maksymalnie wyczuliła swe zmysły. Ta istota czekała na nią. Tylko na nią. Przepędziła wszystkich prócz padlinożerców. Należało jednak zachować ostrożność. Dręcząca nuda to nie powód, by zaraz pakować się w śmiertelną pułapkę.
      Nie było żadnej pułapki.
      Ruszyła naprzód.
      W trakcie marszu otoczyła się rojem gwałtownie działających i śmiertelnych zaklęć. Zmrużyła oczy za maską, wypatrując istoty, która chciała się z nią widzieć.
      W miarę jak się zbliżała, wrażenie narastało, aczkolwiek jego źródło było coraz trudniejsze do umiejscowienia. Przez chwilę wydawało się, że otacza ją ze wszystkich stron naraz - choć równocześnie znajduje się wciąż przed nią. Kiedy przybyła na miejsce, w którym, jak zapewniały ją zmysły, istota powinna przebywać, nie znalazła nic.
      Miejsce okazało się niewielką polaną tuż obok Kamiennej Drogi, po przeciwnej stronie płytkiego strumienia. Zobaczyła jednak tylko kilka kamieni nagrobnych Yehdna i kilka pomników Gunni ze zniszczonymi przez czas młynkami modlitewnymi na szczytach. Tutaj zapewne jej siostra musiała stoczyć bój z kawalerią Władców Cienia podczas ucieczki spod Dejagore. W czasach dawno minionych, kiedy wciąż wierzyła, że Narayan Singh będzie jej przyjacielem i czempionem.
      Światło słońca przesączało się przez sklepienie liści nad głową. Jaskrawe plamki znaczyły ściółkę polany. Duszołap usiadła na spróchniałej kłodzie, sterczącej w miejscu, gdzie kiedyś musiały być fortyfikacje ziemne.
      -  Jestem. Czekam.
      Coś wielkiego poruszyło się na skraju jej pola widzenia. Kątem oka pochwyciła sylwetkę ogromnego kota. Ale kiedy się odwróciła, nie zobaczyła nic.
      -  A więc tak to ma wyglądać, co?
      -  Tak to być musi. Zawsze. - Odpowiedź zdawała się dochodzić ze wszystkich stron naraz, nadto nie była pewna, czy usłyszały ją jej uszy, czy też rozległa się w głowie.
      -  Czego ode mnie chcesz? - Duszołap posłużyła się głębokim, męskim głosem, w którym pobrzmiewała nieskrywana groźba.
      Istota była rozbawiona, ale bynajmniej nie onieśmielona.
      -  Przynoszę wiadomość od twojego starego przyjaciela, Konowała.
      Konował nie był przyjacielem. W rzeczy samej szczególnie ją drażnił. Najpierw nie chciał współpracować, kiedy próbowała go uwieść, a teraz najwyraźniej nie miał zamiaru pozostać pod ziemią po tym, jak spróbowała go zabić. Jednak z drugiej strony, to dzięki niemu wciąż miała głowę na karku. I prawdopodobnie owa drobna przysługa była powodem, że wiadomość przyszła sygnowana jego imieniem.
      -  Mów.
      Owo coś, czymkolwiek było, zrobiło to, czego sobie zażyczyła. Słuchając, badała je zmysłami, próbując odkryć prawdziwą naturę. I znaleźć jakiś sposób, aby zmienić owo coś we własnego agenta.
      Wyczuło, co próbowała osiągnąć. Było rozbawione. Żadnego lęku. Żadnej bodaj konsternacji. Nawet nie chciało mu się zareagować. Po prostu się uśmiechnęło.
      Kiedy duch skończył swą relację, Duszołap powtórzyła sobie w myśli kluczowe kwestie. Wszystko brzmiało jak najbardziej wiarygodnie. Nawet jeśli brakowało pewnych elementów. Jednak, dlaczegóż miałaby oczekiwać, że ci ludzie będą z nią całkowicie szczerzy?
      Jakkolwiek się starała, nie potrafiła w usłyszanych słowach wykryć żadnej pułapki. Chyba rzeczywiście byli zaniepokojeni. Wieści wyjaśniły ponadto nagłą zmianę strategii.
      Goblin opętany przez Kinę. Narayan Singh nie żyje. Córka Nocy na wolności... Wcale nie na wolności! W rękach jej żołnierzy, na Kamiennej Drodze, gdzieś na południe od Dejagore; prawdopodobnie dopiero łamie sobie głowę nad sposobem ucieczki.
      Goblin może to załatwić.
      Zeskoczyła ze spróchniałego pnia; nuda rozwiała się jak dym.
      -  Powiedz Konowałowi, że może uznać kanał łączności za otwarty. Podejmę określone kroki, by opanować sytuację. Zmykaj! Sio!
      Nieznaczne migotanie. Jakby cień przeszedł przez polanę i równocześnie ją opuścił. Został po nim głęboki dreszcz i ostatnie niepewne mgnienie niemożliwie wielkiego, kociopodobnego kształtu, który oddalał się z nieprawdopodobną szybkością.
      Z pobliskiej Kamienistej Drogi dobiegł szczęk metalu i tętent kopyt oddziału kierującego się na południe. Chyba mieli ze sobą wielbłądy. To oznaczało cywilów. W jej armii nie było wielbłądów. Nienawidziła wielbłądów. W najlepszych swych momentach były to tylko brudne zwierzęta o wrednych charakterach.
      Przeskoczyła przez strumień i pośpieszyła na skraj lasu, z którego wyszła niecałe sto stóp od wyłaniającej się równocześnie spośród drzew karawany. I rzeczywiście byli to cywile, jednak przeznaczeniem lwiej części ładunku wozów, wielbłądów i mułów był jej obóz.
      Prowadzący karawanę wypatrzyli ją od razu. Byli zaskoczeni. I przerażeni.
      Czuła, jak krew znowu żywiej krąży w jej żyłach. Zawsze cieszyło ją wrażenie, jakie wywoływała niespodzianym pojawieniem się.
      Kiedy odwróciła się po raz ostatni, aby objąć wzrokiem kołujących padlinożerców, wśród kupców i woźniców mignęła jej znajoma twarz. Aridatha Singh? Tutaj? Jak? Dlaczego? Kiedy jednak przyjrzała się uważniej, nie zobaczyła żadnego Aridathy. Może był to po prostu ktoś podobny do Singha. Może to jej odnowiony zapał przypominał, że minęło już dużo czasu, odkąd zaznała przyjemności z mężczyzną. Aridatha Singh miał mnóstwo męskiego powabu. Tylko nieliczne kobiety były nań ślepe, aczkolwiek on zdawał się być całkowicie nieświadom wywieranego na płci przeciwnej wrażenia.
      Czasu na myślenie o takich sprawach będzie dosyć, jak już zaalarmuje Dejagore i wyśle oddział kawalerii, by schwytał jej siostrzenicę, to uparte, trudne dziecko.
      Musi istnieć jakiś sposób przejęcia nad nią kontroli i dołączenia jej talentów do arsenału Protektoratu. Być może uda jej się nawet schwytać Goblina - mimo iż był opętany.
      Goblin nigdy nie był szczególnie wielkim czarodziejem.
      Jak słodką okazywała się zemsta, którą poprzedzało długie oczekiwanie.
      A potem niech przyjdzie ta suka, Ardath, razem ze swoimi psami! Wiele odwiecznych rachunków zostanie wówczas uregulowanych.
      Kiedy zbliżała się do fosy otaczającej obóz, znowu obejrzała się, szukając wzrokiem padlinożerców.
      Krąg ptasich amatorów padliny rozproszył się. W zasięgu wzroku pozostało tylko kilka. Uparcie krążyły po niebie, szukając czegoś smakowitego i zgniłego.
      Duszołap odkryła w sobie głos, którego nie używała od czasów młodości. Tym głosem zaczęła śpiewać piosenkę o wiośnie i młodzieńczej miłości, językiem zapamiętanym z wiosny własnego życia, kiedy miłość wciąż jeszcze żyła na świecie.
      Wartownicy byli skrajnie przerażeni.
      

54. Terytoria Tagliańskie:
Ciało w kloace

      -  Mam pytanie - powiedział Murgen. Warownia Nijha znajdowała się już w zasięgu wzroku. - Kto ma zamiar powiedzieć Śpioszce, że wzięliśmy Protektorkę do łóżka?
      Ja odpowiedziałem:
      -  Nie wydaje mi się, żeby ktoś musiał. Przynajmniej nie trzeba tego w ten sposób formułować.
      -  To jest rozsądna kobieta - zauważyła Pani. - Zrozumie, co zrobiliśmy i dlaczego.
      Tobo roześmiał się. Murgen tylko wyszczerzył słabo. Chłopak czarodziej powiedział:
      -  Chyba naprawdę nie przyglądałaś się jej z bliska. Albo mylisz Śpioszkę, którą znam, z kimś innym.
      Postarałem się, by moje słowa zabrzmiały przekonująco:
      -  Jakoś będzie się musiała z tym pogodzić. Duszołap może się już pochwalić sukcesami w polowaniu na Oj Boli?
      -  Wystawiła szereg pikiet na południe od Dejagore. Z każdą chwilą powiększa się obszar patrolowany po obu stronach Kamienistej Drogi. Nie ufa mi na tyle, żeby przekazywać jakieś decydujące informacje. A ja nie zdradzam jej wszystkiego, co wiem, ponieważ nie chcę, żeby zaczęła się zastanawiać, w jak znacznym stopniu potrafię i ją śledzić. Tak na marginesie, to o niczym nie powiedziała swoim kapitanom. Sądzę, że boi się, iż sama wzmianka o Kinie może spowodować lawinę dezercji.
      Jaką też byliśmy odważną gromadką. Kiedy Kompania po raz pierwszy przybyła na Terytoria Tagliańskie, zastała tu kulturę, w której silnie zakorzenione było tabu dotyczące wzywania imienia Bogini - każde jego naruszenie mogło oznaczać niepożądane ściągnięcie na siebie jej uwagi. Jeśli zaś już nie dawało się w żaden sposób tego uniknąć, ludzie odwoływali się do jej mocno wyblakłego awatara z mitologii Gunni, imieniem Khadi.
      Fakt, iż imienia Kiny używa się dziś swobodnie w mowie potocznej, stanowi jeszcze jedną oznakę wpływu, jaki wywarła Kompania na mentalność tutejszych ludzi w ostatnich paru dziesięcioleciach.
      Może ci zadomowieni staruszkowie mieli jednak rację, obawiając się nas. Wstrząsnęliśmy samymi fundamentami ich cywilizacji. A jej przyszłość też nie wyglądała różowo.
      Sami się o to prosili. Wszystko, czego my chcieliśmy, to tylko przejechać dalej.
      -  Przez kilka najbliższych dni nie będziemy mieć do czynienia ze Śpioszką - poinformował nas Tobo. - W chwili obecnej schodzi właśnie z wyżyn na równiny południowym brzegiem Yiliwash. Każdego dnia pokonuje nie więcej niż parę mil. Okolica jest na tyle bogata, by spokojnie wyżywić armię. Zaczęła werbunek. W imieniu Prahbrindraha Draha. Książę i jego siostra systematycznie pokazują się ludowi.
      Miałem przeczucie, że w tej części świata ich widok nie będzie szczególną zachętą. Były to bowiem tereny, na które Czarna Kompania zaniosła sztandar Taglios.
      -  Co z Oj Boli?
      -  Zbliża się już do linii pikiet Protektorki. Wciąż jedzie Kamienną Drogą. Czarne Ogary otrzymały instrukcje, zgodnie z którymi za wszelką cenę ma zostać złapana.
      Pani jęknęła:
      -  Sądziłam, że już została złapana. Że jest jeńcem.
      -  To prawda. Ale jak dotąd zdaje się to jej odpowiadać. Wnioskuję stąd, że jej strażnicy nawet w połowie nie przykładają się do swych obowiązków tak, jak powinni.
      Ponieważ czytałem Kroniki Śpioszki, bynajmniej nie byłem zaskoczony. Oj Boli najwyraźniej była zdolna zupełnie ogłupić znajdujących się w pobliżu mężczyzn.
      -  A więc moja siostra powinna się o tym dowiedzieć. W przeciwnym razie czeka ją niespodzianka, którą wszyscy będziemy opłakiwać.
      Podjeżdżaliśmy do murów obronnych Nijhy. Powiedziałem:
      -  Jako eksperci powinniście dokładnie sprawdzić to miejsce, żeby się przekonać, czy nasz stary kumpel karzełek nie zostawił jakiś śladów. - Poczęstowano mnie spojrzeniami spod zmarszczonych brwi i nadąsanymi minami. Oto pojawiła się szansa na odpoczynek, a ja kazałem im pracować. Im, nie sobie. Zmieniłem temat i zapytałem Panią: - Powiadasz, że Śpioszka spaliła Księgi Umarłych? Prawdziwe? Widziałaś na własne oczy?
      -  Oczami białej wrony. Spaliła wszystkie trzy. Shivetya pilnuje popiołów. W jego imieniu Baladitya pozbywa się ich, wręczając szczyptę każdemu, kto podróżuje po równinie.
      Tobo powiedział:
      -  Sam rozrzuciłem mnóstwo, kiedy z Suvrinem badaliśmy równinę. O co chodzi?
      -  To tylko naturalna ciekawość starego człowieka. Wszyscy uważają, a Kłamcy najwyraźniej zgadzają się z tą opinią, że Córka Nocy... czy ktokolwiek odziedziczy po niej zadanie, jeśli jej się nie powiedzie... musi mieć Księgi Umarłych, żeby dopełnić rytuału inwokacji Roku Czaszek. Nie ma książek, nie ma zmartwychwstania. Racja?
      Nikt mi nie odpowiedział. Najwyraźniej nikt nie potrafił. Po prawdzie, to nikt nic nie wiedział na pewno. Prawdopodobnie nawet moja ogłupiała córeczka czy też stary, biedny Kłamca, obecnie martwy niczym głaz, Narayan Singh.
      Pani podsumowała:
      -  Stara wiedźma wciąż tam tkwi i próbuje na nowo, nieprawdaż?
      -  Prawdaż.
      Na stacji kurierskiej Nijha Pani i Tobo nie znaleźli nic interesującego. Goblin nie zgubił najmniejszego fragmentu skóry, nie rzucił też żadnych tajemnych uroków Kłamców. Po prostu, korzystając ze sposobności, rzucił się do ucieczki w chwili, gdy ktoś zdał sobie sprawę, że to on może być odpowiedzialny za śmierć Narayana.
      W Nijhi dołączył do nas Wujek Doj oraz paru maruderów, którzy się tu zadekowali. Śpioszka nie powinna mieć większych kłopotów z dezercjami. Ci ludzie nie znali niczego poza Kompanią i nie potrafili ani słowa powiedzieć po tagliańsku czy też w innym lokalnym języku.
      Kiedy podjęliśmy na nowo wędrówkę, wraz z maruderami nasz oddział liczył ponad setkę ludzi. Z pierwotnej grupy brakowało tylko Ducha i Człeka Pandy, których uhonorowano wątpliwym zaszczytem pełnienia warty pod bramą cienia.
      Kiedy skończyło się poszukiwanie śladów, Pani przyparła Doja do muru.
      -  Gdzie jest ciało?
      -  Hę? - Stary mistrz miecza był wyraźnie skonsternowany.
      -  Narayana Singha. Co zrobiłeś z jego trupem?
      Tobo i ja wymieniliśmy spojrzenia. To pytanie żadnemu z nas nie przyszło do głowy. Jednak niezłym pomysłem byłoby po dwakroć się upewnić, kto tak naprawdę umarł. Narayan Singh był przecież autentycznym Księciem Kłamców, ulubieńcem Kiny.
      Jeden z rannych, którzy stanowili załogę garnizonu Nijhy, zgłosił się na ochotnika:
      -  Cisnęli go do starego dołu kloacznego, który potem wypełnili ziemią i kamieniami z nowej latryny, proszę pani. Wykopanej dokładnie według pańskich instrukcji.
      Od czasu, gdy zaciągnąłem się do Kompanii, otaczała mnie sława służbisty w tych sprawach. Odkąd jednak kwestie zdrowia, higieny i usuwania odpadków załatwiano w mój sposób, Kompania miała znacznie mniej problemów z epidemiami niźli ci, którzy robili po swojemu. Ponieważ jednak niektórym ludziom nie sposób był przemówić do rozumu, poprzestawałem na wydawaniu rozkazów i swym przestrzeganiu ich wykonania.
      -  Wykopcie go - zarządziła Pani. A kiedy nikt nie ruszył po łopatę czy oskard, nagle otoczyła ją mroczna poświata - urosła, a z je ust wychynęły kły.
      Ludzie natychmiast rozbiegli się, rozglądając za narzędziami.
      -  To było naprawdę niezłe - pochwaliłem ją.
      -  Pracowałam nad tym od czasu, jak załatwiłam samą siebie i drzewo. Nie wymaga wiele wysiłku ani mocy, jednak powinno by przekonujące.
      -  Zdecydowanie było.
      
      Ekshumacja zadowoliła Panią. Ciało było na miejscu. Z wyglądu podobne do Narayana Singha, włączywszy nawet chromą nogę. Choć nienaturalnie dobrze zachowane, biorąc pod uwagę miejsce, w którym je pogrzebano.
      -  No i co? - zapytałem, gdy posunęła się do tego, by rozciąć zwłoki. Nie miałem pojęcia, co spodziewała się znaleźć w środku.
      -  Wychodzi na to, że to on. Biorąc pod uwagę, komu służył i kogo najwyraźniej ukochał. Byłam nieomal pewna, że ciała nie będzie. Albo że nie będzie to ciało Narayana.
      W istocie po prostu chciała, żeby okazało się inaczej. Nie potrafiła dopuścić myśli, że Narayan Singh tak łatwo uniknął jej zemsty.
      -  Prawdziwe życie drwi sobie z dramatycznych efektów - powiedziałem. - Zachowaj te emocje dla Goblina.
      Obrzuciła mnie niedobrym spojrzeniem.
      -  Chciałem powiedzieć, dla tej istoty, która opętała Goblina. - Prawdziwy Goblin na zawsze pozostanie moim najstarszym przyjacielem.
      Pocięła zwłoki Narayana na małe kawałki. Przez następnych kilka dni kreśliła nimi krwawy ślad dla robaków i padlinożerców. Ale głowę, serce i dłonie zachowała w dzbanie z wypalanej gliny.
      Nie pytałem dlaczego to zrobiła ani czy stanowi to część większego planu. Ucieczka Narayana wprawiła ją w nastrój tak ponury, że trudno było nawet marzyć o niezobowiązującej pogawędce.
      Kilka razy słyszałem, jak przeklina fakt, że na świecie nie ma już żadnego wielkiego nekromanty.
      Gotowa była wezwać Narayana z raju bądź piekła i zmusić go, żeby jednak zapłacił za uprowadzenie naszej córki.
      Niższa z dziewczyn Voroshk, ta przez nas schwytana, wyszła nam na spotkanie. W całkiem niezłym tagliańskim poinformowała nas:
      -  Sedvod właśnie umarł. - Przez cały czas wpatrywała się w Tobo. Poszedłem sprawdzić. Chory chłopak rzeczywiście wyzionął ducha. I wciąż nie miałem pojęcia dlaczego.
      Przypuszczalnie winą należało obciążyć istotę, która była Goblinem.
      

55. Terytoria Dolnego Taglios:
Brzegiem Yiliwash

      Śpioszka zaskoczyła nas wszystkich. Była wściekła, usłyszawszy, że zadaliśmy się z Duszołap, ale nie robiła z tego powodu wielkiego zamieszania.
      - Ta sytuacja dalece przerasta wszystko, na co jestem przygotowana. Tobo, zakładam, że podjąłeś odpowiednie kroki, aby Protektorka nie dowiedziała się o naszych poczynaniach.
      Tobo zignorował moje słowa. Zdolność lekceważenia bliźnich rozwija się chyba wraz z talentem do czarów.
      -  Arkana to królowa śniegu. Którego zdecydowanie nie mam zamiaru topić. Magadan to ten cichy facet.
      Magadan wedle mej oceny okaże się najniebezpieczniejszy. Jeśli tak zdecyduje. Obserwował wszystko, badał i przygotowywał się. Nie sierdził się i nie groził potęgami innego świata.
      -  Powiedziałeś im, co się zdarzyło przy bramie cienia?
      -  Z początku nie chcieli mi uwierzyć, ale w końcu musiało to do nich dotrzeć, skoro zdradzili mi swoje imiona. W każdym razie doszli chyba do wniosku, iż najpewniej przez długi czas to będzie ich świat.
      -  Zwróciłeś im uwagę, że sami się o to prosili?
      -  Jasne. Shukrat nawet spróbowała zażartować na ten temat. Ma ogromne poczucie humoru. Jak na dziewczynę. Która wcale nie prosiła się, żeby tu trafić.
      Biorąc pod uwagę kobiety, z którymi miał do czynienia, nietrudno mi było zrozumieć, dlaczego sądził, że brak poczucia humoru stanowi cechę związaną z płcią. Tylko żona Iqbala Singha czasami śmiała się i żartowała. A na dodatek Suruvhija była najgłupszą z kobiet towarzyszących Kompanii.
      -  Ale i tak widzisz w niej tylko długie nogi, długie blond włosy, wielkie niebieskie oczy i parę monumentalnych balonów. - Kiedy wreszcie zatrzymamy się gdzieś na dłużej, trzeba znaleźć dzieciakowi kurwę. Dwadzieścia lat, a jeszcze nie miał kobiety.
      Z drugiej jednak strony, szkoda byłoby tej całej energii. Nadchodziły dni, w których nie bardzo mogliśmy sobie pozwolić na to, by naszego najbardziej utalentowanego czarodzieja rozpraszał głos natury.
      Może powinniśmy mu znaleźć towarzyszkę podróży.
      Nie potrafiłem jednak nawet sobie wyobrazić, co powie na to jego matka.
      -  Za przyszłość - powiedziałem, unosząc dłoń jak do toastu. - Trzeba namówić Łabędzia i Klingę, żeby znowu wystartowali z browarem.
      Murgen rzekł:
      -  Z tego też powodu bardzo brak mi Jednookiego.
      -  Oto myśl. Może Goblin zrobi się tak spragniony, że zrzuci z siebie Boginię i ustawi destylatornię.
      No i musiałem wspomnieć o Goblinie. To na jakiś czas skwasiło wszystkim humory.
      Każdy, kto pamiętał starego Goblina, musiał jakoś sobie radzić z tymi wspomnieniami za każdym razem, gdy padało jego imię. Wspomnienia te mogły okazać się zdradzieckie, jeśli kiedykolwiek przyszłoby nam spotkać samego zmartwychwstałego. Nawet jeżeli wynikiem będzie tylko chwilowe wahanie.
      Jeśli mieliśmy naprawdę poważnie wziąć się za Goblina, lepiej zlecić to zadanie ludziom Hsien. Oni nie będą się z nim patyczkować. Znali go wyłącznie z opowieści.
      Jednak nie zależało mi, by dzień ten nadszedł jak najszybciej.
      Zapytałem:
      -  Tobo, teraz, kiedy przestaliśmy się spieszyć, należy postawić sobie pytanie, co zrobić z Wyjcem. - Zadaniem strzeżenia śpiącego czarodzieja obarczona była cała kompania piechoty i trwało to od dnia, gdy on i Długi Cień zostali wydobyci spod ziemi. Cała kompania nie miała innych obowiązków, jak transportować i chronić Wyjca. - Coś trzeba będzie zrobić. Jeżeli Śpioszka nie ma zamiaru go obudzić i zawrzeć z nim jakieś ugody, lepiej go zabijmy, zanim Duszołap zorientuje się, że go mamy, i ukradnie, aby wykorzystać do własnych celów.
      Martwiło mnie, że Śpioszka nie traktowała Wyjca dostatecznie poważnie. Nie doświadczyła na własnej skórze jego ekscesów. A przynajmniej w stopniu niedostatecznym, by rozumieć, że potrafi być równie niebezpieczny jak Duszołap. A był jeszcze bardziej szalony niż ona.
      Wyjec nie był naszym zaprzysięgłym wrogiem, aczkolwiek częściej występował przeciwko nam niźli na odwrót. Natura uczyniła zeń poplecznika. Zawsze ciążył w stronę większej siły. Był tak potężny, że wolałbym raczej widzieć go po swojej stronie. Albo martwego.
      -  Kwestię należy poważnie przedyskutować. Śpioszka pewnie wolałaby rzucić jego ścierwo szakalom. Mama również, tyle że przeczucia jej nie pozwalają. Wiesz dobrze, jak wielkie znaczenie mają przeczucia dla kobiet z rodziny Ky.
      -  Dzięki jednemu z nich twoja mama i twój tata zeszli się.
      -  Co się stało, to się nie odstanie - powiedział Wierzba Łabędź. - Może ktoś szepnąłby Śpioszce, że jeśli już się nie spieszy, to można by osiąść w jednym miejscu? To naprawdę nieprzyjemne zrywać się rano i pędzić przed siebie, skoro i tak donikąd nie idziemy.
      Nasz powolny dryf na północ obfitował w leniwe chwile spędzane przy ognisku. Wykorzystywałem je do pracy nad niniejszymi Kronikami. Pani zaś zamówiła kilka wozów pełnych długich bambusowych tyczek, z których będzie mogła zbudować nową generację miotaczy kul ognistych. Tobo uczył młodzież Voroshk. Od czasu do czasu też w tym uczestniczyłem. Chłopak imieniem Magadan chyba miał dotyk uzdrowiciela. Nie wolno było tego zmarnować.
      Arkana pozostała królową śniegu. Shukrat czuła się w naszym towarzystwie coraz swobodniej. A Gromovol postanowił, że chce zostać moim kumplem - oczywiście w ramach jakiejś intrygi, którą uknuł sobie w głowie.
      Aczkolwiek nie rozpowiadał o tym wszem i wobec, Tobo opracował podstawy posługiwania się latającymi słupami Voroshk. Przynajmniej jednym latającym słupem. Podejrzewam, że Shukrat mu pomogła. To był bowiem jej słup; na nim Tobo wymykał się w nocy, folgując właściwej wszystkim młodym ludziom pasji przygody.
      

56. Terytoria Dolnego Taglios:
Dwór w Gharhawnes

      Przez dziesięć dni naszego spacerku brzegiem Yiliwash pokonaliśmy ledwie czterdzieści pięć mil. Trzecią cześć tej odległości podczas jednego dnia, kiedy stało się jasne, że, ku zdumieniu wszystkich, na Terytoriach Tagliańskich naprawdę są ludzie niechętni, by świętować wyzwolenie spod władzy Protektoratu. Koalicja lokalnej szlachty i kapłanów najpierw próbowała stawić czynny opór, a następnie i zaszyła się w ufortyfikowanej posiadłości zwanej Gharhawnes. Zanim żołnierze otrzymali choć cień szansy, by spuścić im lanie, Tobo z marszu wykorzystał swoje umiejętności do podkopania woli oporu obrońców.
      O zmierzchu otoczyliśmy dwór. Rozbłysły płomienie. Zewnętrzny mur otaczający dwór zdawał się kipieć czarną mgłą, kiedy Nieznane Cienie ruszyły do szturmu.
      Przez całe godziny wynik starcia pozostawał niepewny. Przyjaciele Tobo preferowali działania niebezpośrednie. I zdecydowanie woleli osłonę ciemności.
      Otoczyliśmy całą posiadłość. Płomienie naszych ognisk ciskały nieszkodliwe cienie, które pomykały po ścianach. Powiedziałem do Śpioszki:
      -  To miejsce wygląda na miłe i wygodne, Kapitanie. Nigdzie się nie spieszymy. Możemy na jakiś czas się tu zatrzymać. Na dostatecznie długo, by poznać jego nazwę.
      Moja sugestia wprawiła ją w zdumienie.
      -  Gharhawnes.
      -  Wiedziałem, że można na ciebie liczyć.
      -  Gharhawnes to nazwa tego miejsca, idioto.
      -  I jest to najmilsze miejsce, na jakie dotąd natrafiliśmy. Może powinniśmy ulokować tutaj księcia i jego siostrę. Zacząć z powrotem oswajać ich z przywilejami należnymi królewskiej krwi. - Bogowie jedni wiedzieli, że w towarzystwie nas, dzikusów, wyszli z wprawy. Wlekliśmy ich za sobą w tę i we w tę, niczym tornistry z ekwipunkiem, na wypadek gdyby kiedyś mieli okazać się przydatni.
      -  Nie masz przypadkiem czegoś do napisania? Albo jakichś wrzodów do przecięcia?
      -  W tej chwili nie. Cały jestem twój, pełen dobrych rad.
      Zanim zdążyła znaleźć stosowną replikę nie zawierającą wulgaryzmów, liczący kilku ludzi oddział wymknął się z dworu, prowadząc ze sobą kobiety i dzieci.
      Przypuszczam, że nasz obóz wywarł na nich stosowne wrażenie. Miał wyglądać niczym gotowa do ataku horda. Zmaterializował się Tobo w towarzystwie rodziców. Powiedział:
      -  Nawiedzanie posuwa się szybciej niż sądziłem. - Wyciągnął rękę wnętrzem dłoni ku górze i wyszeptał kilka słów w języku, który brzmiał jak mowa Hsien. Chwilę później z wysokiego okna dworu, gdzie para łuczników przymierzała się do rażenia oblegających, dobył się wrzask wściekłości. Jednemu udało się nawet jakoś wyskoczyć przez wąską szczelinę.
      Kapitan rzekła:
      -  Niech te stwory zaczną szeptać, że kto podda się przed świtem, będzie mógł zabrać ze sobą swój dobytek. A nawet wrócić do domu, jeśli złoży wcześniej przysięgę Prahbrindrahowi Drahowi. Jeńcy schwytani po wschodzie słońca zostaną wcieleni do batalionów roboczych.
      Ostatecznie nie udało nam się wzmocnić batalionów roboczych. Ponieważ jednak stanowiły one trwały element wojny oblężniczej i częsty los jeńców wojennych oraz chłopów, którzy nie potrafili dostatecznie szybko uciekać, nic dziwnego, że groźba była jak najbardziej wiarygodna. A za Czarną Kompanią stała długa tradycja całkowitej obojętności wobec kasty, szlachetnego urodzenia czy przynależności do hierarchii kapłańskiej.
      Kiedy stało się jasne, że osłonimy ostrzałem odstępców, popłynęła prawdziwa powódź. Zazwyczaj zresztą żołnierze, których zadaniem jest powstrzymanie dezerterów przed wykorzystaniem tylnych drzwi, pierwsi nimi zmykają.
      Ludzie kierujący oporem najwyraźniej nie byli zbyt popularni wśród zwolenników, których sobie dobrali.
      I choć byli wśród nich tacy, którym zależało na dalszej pomyślności Protektoratu, to ludzi zajmujących się właściwą robotą niezbyt ona interesowała. Tych kilku, z którymi miałem okazję porozmawiać, nie miało żadnych poglądów w tej materii. Osoba władcy czyniła niewielką różnicę w ich życiu. Nadto zbliżały się żniwa.
      Jedna z wielkich prawd właśnie wychodziła tu na światło dzienne.
      Wczesnym rankiem następnego dnia nasi ludzie weszli do dworu. Ja wciąż jeszcze spałem. Zwierzaczki Tobo narobiły bałaganu. Trzeba było po nich posprzątać. Nikt z naszych ludzi nie zginął. Wszystko skończyło się na paru może poważniejszych ranach. Śpioszka była w podniosłym nastroju. Większość naszych przeciwników przekazała pod osąd Radishy i jej brata. Tylko tych, których Tobo zidentyfikował jako beznadziejnych popleczników Protektorki, czekało spotkanie ze sprawiedliwością Kompanii.
      -  Rozpuść wieści - nakazała Śpioszka Tobo. - Niech cała rzecz wygląda na poważniejszą, niźli była faktycznie.
      -  Dzisiejszej nocy mały ludek szeptać będzie do uszek wszystkich śpiących w promieniu dwustu mil.
      

57. Terytoria Dolnego Taglios:
Zmartwychwstanie

      W tych odległych prowincjach imperium wyznaje się te same religie, co na pozostałych Terytoriach Tagliańskich - większość mieszkańców stanowią Gunni. Język jest blisko spokrewniony z mową używaną wokół Dejagore. Przy odrobinie ćwiczeń Śpioszka mogłaby bez trudu porozumieć się w tutejszym dialekcie.
      Rezydencja, którą wcześniej określiłem mianem dworu, w istocie stanowiła raczej całą wioskę, zamkniętą wewnątrz pojedynczego, zwartego kompleksu. Głównym materiałem budowlanym była niewypalana cegła, starannie otynkowana, żeby nie spłynęła wraz z pierwszym deszczem. Wewnątrz znajdował się odkryty, centralnie usytuowany plac z cysternami na deszczówkę i czynną studnią. Na plac otwierały się ze wszystkich stron stajnie i warsztaty. Pozostała część budowli składała się z labiryntu korytarzy i pokoi, w których najwyraźniej ludzie mieszkali, pracowali, prowadzili sklepy i wiedli życie, jakby miejsce to naprawdę stanowiło rodzaj miasta.
      -  To kopiec termitów - zauważył Murgen.
      -  Książę i jego siostrzyczka powinni się czuć tu jak w domu. Jest równie odrażający jak Pałac w Taglios, tylko mniejszy.
      -  Ciekawe, co oni tu jedzą. Smród jest przytłaczający. - W korytarzach unosiła się dławiąca woń przypraw. Ale tak było w każdym tagliańskim mieście i miasteczku. Ten zapach uderzał właściwie tylko obcym zestawieniem.
      Dołączył do nas Thai Dei. Wyglądało na to, że naprawdę na parę minut spuścił Murgena z oczu. Może jemu również wiek dawał się we znaki. Przyniósł wiadomość.
      -  Tobo prosił, żeby wam przekazać, iż Śpioszka postanowiła zaryzykować obudzenie Wyjca.
      Nietrudno było stwierdzić, że Thai Dei jest zdenerwowany, ponieważ była to jedna z najdłuższych wypowiedzi, jakie kiedykolwiek słyszałem z jego ust.
      Śpioszka zaaranżowała budzenie Wyjca z wielką pompą, ceremonią i dramatyzmem. Po wieczornym posiłku zebraliśmy się w miejscu, które stanowiło główną nawę tutejszej świątyni, wypoczęci i dobrze odżywieni, co rzekomo miało nas wprawić w dobry nastrój. Sanktuarium było jednak słabo oświetlone i cokolwiek nazbyt zatłoczone wielogłowymi oraz wieloramiennymi idolami, żeby panującą w nim atmosferę określić mianem zachęcającej.
      Wprawdzie żaden z posągów nie przedstawiał Khadi, ale na widok jakichkolwiek bóstw Gunni zawsze czułem się nieswojo.
      Mnie samemu przypadła tu rola półboga. Miałem być przerażającym, uzbrojonym potworem zwanym Pożeraczem Żywotów. Trudno powiedzieć, bym był tym zachwycony.
      Odwrotnie niż moja najdroższa żona, która chętnie korzystała z każdej okazji, by przywdziać kostium Stwórcy Wdów. Przez kilka godzin mogła nosić tę wstrętną zbroję i udawać, że wciąż trwają dawne, dobre dni, kiedy była wcieleniem niegodziwości.
      Nasz udział w ceremonii sprowadzał się do siedzenia w półmroku, podczas gdy po naszych ciałach pełzało kolorowe robactwo czarów. Mieliśmy wyglądać onieśmielająco - prawdziwą pracą zajęli się inni.
      Tobo wyglądał normalnie, jak to Tobo. Do diabła, nawet nie chciało mu się włożyć czystej koszuli i świeżych spodni. Jednak przyprowadził swych uczniów Voroshk.
      Resztę publiczności stanowili wyżsi oficerowie oraz lokalni dygnitarze, którzy przybyli głównie w tym celu, aby ocenić Prahbrindraha Draha i odkryć, jak się nas pozbyć.
      Zdobywcy przychodzą i odchodzą.
      Nawa była zatłoczona. Gęstwa ciał wydzielała mnóstwo ciepła. A ja musiałem trwać zakuty w zbroję, siedząc bez ruchu poza główną sceną, ściskając w prawej dłoni włócznię Jednookiego. Na tym miała polegać cała moja rola.
      Skupiłem się głównie na tym, by nie zemdleć na oczach zgromadzonych.
      Śpioszka zainscenizowała całą rzecz zupełnie nieźle - przyćmione światła, zręcznie rozpuszczone plotki, z których publiczność miała wyciągnąć wnioski, że osoba Wyjca jest połączeniem toczącego pianę z pyska szaleńca z czarownikiem dorównującym mocą Protektorce.
      Biedny Wyjec. Mimo roli, jaką odegrał w wojnach z Władcami Cienia, obecnie był już nieomal zapomniany.
      Voroshk, jak zauważyłem, ostatecznie usiedli dokładnie na przedzie. Tobo traktował ich jak przyjaciół, zwłaszcza tę przyjemnie krąglutką, piegowatą, małą blondynkę. Paplał coś do niej bez przerwy, póki Śpioszka nie warknęła nań i nie kazała zaczynać.
      Nawet ja czułem się trochę rozczarowany przebiegiem rytuału przebudzenia. Tobo całkowicie pominął magiczny bełkot i spektakularną szopkę. Rozumiał, że to, co ma zrobić, nie jest bardziej ekscytujące niźli sprzątanie stajni.
      Jednak na głębszych umysłowościach jego wysiłek wywarł stosowne wrażenie. Paru ludzi - być może właściwych ludzi - zrozumiało, że Tobo jest tak dobry, iż w jego wykonaniu czynność skomplikowana wygląda niczym czynność rutynowa.
      Doszedłem do wniosku, że takie zachowanie chłopaka sporo mówi na temat jego charakteru. Nie musiał sztucznie podbudowywać swego ego.
      Zauważyłem też, że troje z czworga Voroshk natychmiast się w tym zorientowało. Gromovol zresztą również, ale on stanowił poważny przypadek egocentryzmu.
      W ciągu kilku minut Tobo uwolnił Wyjca z transu.
      Nie znam całej jego historii. Jest to zresztą prawdopodobnie niemożliwe w przypadku takich jak on. Ale wiem, że Wyjec jest o całe wieki starszy nawet od Pani. Był jednym z tych, którzy pomagali jej pierwszemu mężowi, Dominatorowi, zbudować Dominację, imperium, które zmieniło się w pył północy mniej więcej w tym czasie, gdy pierwotna Czarna Kompania wyruszyła z Khatovaru. Nieustający ból i zniekształcone ciało Wyjca stanowią pamiątkę po tamtych dniach. Podobnie jak styl myślenia, który kazał Duszołap proklamować się Protektorką.
      Tej kobiecie brakowało jednak obsesyjnego skupienia i wytrwałości, potrzebnych do zbudowania prawdziwej repliki tamtego starego imperium ciemności.
      Nigdy jeszcze nie widziałem Wyjca bez warstw łachmanów, w które zawsze był okutany, łachmanów nie zmienianych od tak dawna, że w granicach określanych przez jego skórę i świat zewnętrzny zdążyło rozwinąć się mikrośrodowisko obejmujące liczne bezkręgowce, pleśnie, mszyce oraz rozmaitość niewielkich zielonych roślin.
      Wyjec jest znacznie mniejszy niż Goblin czy Jednooki, ale Pani twierdzi, że nie zawsze tak było.
      Kiedy Tobo skończył, nieomal bezkształtny mały worek łachów wziął głęboki oddech, a potem dobył z siebie jeden z tych wrzasków, którym zawdzięczał swe imię. Okrzyk pełen bólu i rozpaczy, zmieszanych w równych proporcjach. Minęło dużo czasu, odkąd słyszałem po raz ostatni taki wrzask. I nie miałbym nic przeciwko temu, żeby jeszcze trochę poczekać.
      Mały czarodziej usiadł.
      Zaszczekały miecze. Poruszyły się groty włóczni. Otwory wylotowe kilku spośród sześciu dotychczas skonstruowanych miotaczy kul ognistych nowej generacji łypnęły w stronę Wyjca.
      On jednak na tym poprzestał. Był przynajmniej równie zdezorientowany jak wcześniej ci z nas, którzy znaleźli się w podobnej sytuacji.
      Tobo dał znak. Naprzód wystąpił człowiek z dzbanem wody. Wyjec z pewnością był straszliwie spragniony. Przez następnych kilka dni będzie pić bez umiaru. Pierwszych kilkoro z nas, obudzonych cztery lata temu, rozchorowało się od nadmiernych ilości wody.
      Potem już ją racjonowaliśmy.
      Wyjec również pochłonąłby zapewne duszkiem galon.
      Nie dostał tyle.
      Otworzył usta. Wydarł się z nich okropny wrzask. Za nic nie potrafił kontrolować tego przerażającego nawyku.
      Powoli jednak trzeźwość umysłu mu wracała; rozglądał się dookoła, najwyraźniej niezadowolony z tego, co widzi. Nie rozpoznał nikogo na pierwszy rzut oka. Zapytał więc:
      -  Ile czasu minęło? - Posługiwał się językiem północy, tak starożytnym, że jedynie Pani nim mówiła. Przetłumaczyła więc jego słowa na język Hsien, dodając: - Wydaje mu się, że został wskrzeszony w zupełnie innej epoce.
      Po chwili zaproponowałem:
      -  Lepiej od razu złamcie mu serce. Nie mamy czasu do stracenia. - Wyjec powtarzał swe pytanie w rozmaitych językach, próbując sprowokować zrozumiałą odpowiedź.
      Obserwowałem, jak powoli i niechętnie zaczyna się oswajać z myślą, iż spał tak długo, że narody jego świata odeszły w zapomnienie. Ale nie był zupełnie otępiały mentalnie. Szybko rozpoznał zbroje, które Pani i ja mieliśmy na sobie, chociaż różniły się w szczegółach od pierwowzorów. I przypomniał sobie, kto jest kim. Zwrócił się więc do Stwórcy Wdów. Język, którym się posłużył, był równie starożytny - językiem tym rozmawiali ze sobą w innej epoce. Były czasy, kiedy potrafiłem go odczytać, ale teraz mogłem jedynie zgadywać znaczenie wypowiadanych słów.
      W chwili, gdy wszyscy powoli się uspokajali, z jego gardła wydarł się kolejny mrożący krew w żyłach okrzyk.
      Pani oznajmiła:
      -  Wyjec rozumie ogólną sytuację. Kiedy już wyjaśnimy sobie parę rzeczy, sądzę, że będzie skłonny zostać naszym sprzymierzeńcem.
      Odpowiedziałem jej w języku Hsien:
      -  Z Wyjcem miałem do czynienia przez większą część mego życia, i przez cały ten czas jakimś dziwnym sposobem zawsze znajdował się wśród ludzi próbujących mnie zabić. Nie wydaje mi się, abym dobrze się czuł, mając go po swojej stronie.
      -  Cóż, rezygnacja z niego byłaby głupotą, prawda? Nie musimy mu ufać, kochanie. Nieznane cienie zadbają o to, by można było na nim polegać.
      Oczywiście.
      -  A ty przecież znasz jego prawdziwe imię. I możesz je zdradzić Tobo.
      -  Jeśli będę musiała.
      Pokiwałem głową, myśląc, że pewnie najlepiej byłoby zrobić to od razu. Ponieważ Wyjec nie należał do ludzi, którzy w sytuacji zagrożenia bodaj na moment wahają się albo zastanawiają nad etyką.
      Mały czarodziej wydał z siebie następny straszliwy wrzask.
      Śpioszka zaczynała się powoli gotować w środku, ponieważ nie miała pojęcia, co się dzieje.
      Pani rozmawiała z Wyjcem o naszej sytuacji, podczas gdy ja wprowadzałem Kapitan w szczegóły.
      Wyjec znów wrzasnął. W jego wrzasku była jakaś dziwna pasja. Sytuacja bynajmniej mu się nie podobała. Ale żył na tym świecie nie od dzisiaj, moja najdroższa zaś jak mało kto potrafiła wyjaśnić mu, że ma tylko jeden wybór.
      Jednym z powodów, dla których Wyjec stał się Wyjcem, była jego bezmierna awersja wobec śmierci. Nie miał też żadnych powodów, by kochać Duszołap, która przecież pragnęła pogrzebać go na wieczność. I która w przeszłości raz czy dwa razy okrutnie się nim zabawiła.
      Mały czarodziej zawył znowu. Zastanawiałem się na głos w języku Hsien:
      -  Tobo, czy sądzisz, że Shivetya dysponuje mocą pozwalającą na uciszenie wrzasków tego gówniarza? - Po jakimś czasie stawały się naprawdę denerwujące.
      Tobo wzruszył ramionami.
      -  Może. - Ale nie bardzo zwracał uwagę na moje słowa. - Mogę zapytać. - Próbował podsłuchać, co Rzekołaz szeptał do ucha Śpioszce. Kilka minut wcześniej Rzekołaza odwołano na bok. Teraz wrócił z Suvrinem i oficerem kawalerii imieniem Tea Nung. Żołnierze Nunga pełnili akurat służbę wartowniczą, a więc zapewne na zewnątrz musiało się wydarzyć coś ważnego.
      Śpioszka pokiwała głową, powiedziała coś, najwyraźniej się zgadzając. Rzekołaz, Suvrin i Tea Nung zebrali się do wyjścia. Śpioszka chciała jeszcze coś dodać, ale cokolwiek przyszło jej do głowy, było już za późno. Zajęła się więc rzeczami, które były pod ręką. Jednak najwyraźniej trudno było jej się skupić. Nie mogła usiedzieć spokojnie. Natomiast jakby nieco poweselała.
      Pochyliła się, aby poinformować o czymś Sahrę.
      Sahra była z początku zaskoczona. Potem uśmiechnęła się tajemniczo, a być może nawet nieco złośliwie.
      Kapitan zaś najwyraźniej była zaambarasowana.
      Pani zakaszlała znacząco, dając mi znak, że przyszedł czas, aby Pożeracz Żywotów pomówił z naszym dowódcą. Tak też uczyniłem:
      -  Kapitanie, Wyjec będzie zaszczycony, mogąc służyć Czarnej Kompanii. Zbuduje dla nas latające dywany i wesprze nasz program zbrojeniowy. Jednak za diabła bym mu nie ufał. I trzymałbym go z dala od Voroshk. - Wszystko to powiedziałem w języku Hsien, tak że mały czarodziej mnie nie zrozumiał.
      Młodzi trwali skupieni w niezadowoloną grupkę, próbując coś pojąć. Mała, omalże pucułowata Shukrat orientowała się na tyle w tagliańskim, by mniej więcej na bieżąco przekazywać swoim towarzyszom wszystko, co w tym języku zostało powiedziane.
      Rzekołaz i Suvrin wrócili. Towarzyszył im wysoki, przystojny mężczyzna. Pokryty kurzem i zdrożony, jednak wciąż czujny. Badawczym wzrokiem przyjrzał się każdemu z nas po kolei. Najwyraźniej rozpoznał wielu ze zgromadzonych. Nawet skłonił się lekko przed Radishą.
      Śpioszka powstała, żeby go powitać. W jej sposobie bycia była jakaś nieśmiałość, aczkolwiek tak subtelna, że mogła stanowić jedynie grę wyobraźni. Bez wątpienia był to ktoś, kogo znała. Ale nikt, kogo uznałaby za konieczne przedstawić. Po wymianie ostrożnych uścisków dłoni ona, Sahra, Rzekołaz oraz kilkoro innych włącznie z Radishą wyślizgnęło się na zewnątrz.
      Natychmiast zacząłem się zastanawiać, czy przypadkiem nie postąpili głupio, sprowadzając tego człowieka do miejsca pełnego ludzi, skoro spotkanie z nim i tak miało się odbyć na osobności. Kiedy jednak rozejrzałem się dookoła, stwierdziłem, że nikogo to nie obeszło. Wyjąwszy kumpli Śpioszki z czasów działalności w tagliańskim podziemiu.
      Może gościem był jakiś towarzysz z Kompanii, który podczas ewakuacji gdzieś się zapodział? Może dawny sprzymierzeniec?
      Kiedy znowu powiodłem wzrokiem po sali, zdało mi się, że bożki Gunni ożyły. Na nich powoli koncentrowała się uwaga zgromadzonych. Twarz Tobo aż zastygła w skupieniu. Jego widmowi sprzymierzeńcy starali się ze wszystkich sił.
      Ten przystojny chłopak musi być kimś szczególnym.
      Chwilę później Pożeracz Żywotów poruszył się po raz pierwszy od początku ceremonii. Wstał znienacka. Grot jego włóczni opadł nagle, musnął łachmany spowijające Wyjca, któremu udało się jakoś zdławić swe wrzaski i właśnie powoli odpływał w sen.
      Wielki, czarny miecz Stwórcy Wdów opadł chwilę później, przesłaniając mu pole widzenia.
      

58. Gharhawnes:
Zdradziecki generał

      Była już późna noc, kiedy kulejący Popłoch Singh wyciągnął mnie z łóżka. Z prawdziwego łóżka. Wieki już chyba minęły, odkąd ostatni raz spałem w czymś takim. A w tym na dodatek było się do kogo przytulić. Popłoch nalegał, żeby Pani również wstała. Kapitan chciała widzieć nas oboje.
      Kiedy opuszczaliśmy nasz kąt, Pani mruczała coś o konieczności restrukturyzacji hierarchii dowodzenia. Od razu natknęliśmy się na Murgena. Czekał na Thai Deia, któremu nie przypadła w udziale osobista pobudka. Sahry nigdzie nie było widać.
      Zapytałem:
      -  Kiedy wreszcie jakoś tak to ułożycie, by móc powędrować własnymi drogami? - Thai Dei był jednym z nielicznych już Nyueng Bao, który wciąż poważnie traktował swe obowiązki osobistego strażnika.
      -  Nie sądzę, by to kiedykolwiek miało nastąpić - odparł Murgen. - Po śmierci Narayana nic mu już nie zostało.
      -  Ach. - Syn Thai Deia został zamordowany przez Dusicieli. Thai Dei był więc następnym zawiedzionym w kolejce po zemstę.
      Dla obu zresztą obowiązek chronienia Murgena stał się dogodną wymówką. Już dawno temu powinienem zdać sobie z tego sprawę. Ja, który przecież od tylu lat głosiłem na lewo i prawo cnotę naszego braterstwa.
      Thai Dei zaczął nas popędzać. Ruszyliśmy szybko śladem Popłocha. Powiedziałem:
      -  Singh, powinieneś mi pozwolić zerknąć na tę nogę. Coś za wolno się goi.
      -  Wszystko będzie dobrze pod warunkiem, że pozwolę jej trochę odpocząć, proszę pana. A jak rozumiem, mamy się tu zatrzymać na jakiś czas.
      I co to da, jeśli on sam za nic nie skorzysta z okazji do odpoczynku?
      Mógłbym nakłonić Tobo, żeby pogrążył go w śpiączce.
      Popłoch zaprowadził nas do sali ledwie zdolnej pomieścić kilkunastu ludzi. Śpioszka, Suvrin, Prahbrindranah Drah i jego siostra, Tobo oraz Sahra byli już na miejscu. Podobnie jak przystojny obcy.
      -  Siadajcie - nakazała Śpioszka. Potem zaraz przeszła do rzeczy: - To jest Aridatha Singh. - Nie ja jeden zareagowałem. Pani również zamrugała oczami, rozpoznając imię i myśląc o swych rachunkach krzywd. - Aridatha dowodzi Miejskimi Batalionami w Taglios. On, Wielki Generał oraz Ghopal Singh, dowódca Szarych, tworzą triumwirat zarządzający wszystkimi sprawami Taglios pod nieobecność Protektorki. Aridatha właśnie poinformował mnie, że razem, to znaczy wraz z głównymi poplecznikami Protektorki, zdecydowali, że trzeba się jej pozbyć.
      Z boku i nieco z tyłu dobiegło narzekanie Wierzby Łabędzia:
      -  Ghopal Singh jest teraz generałem? Kiedy pracował dla mnie, był tylko cholernym sierżantem.
      Aridatha odpowiedział:
      -  Protektorka szczyci się swą umiejętnością wyławiania wybitnych talentów.
      Musiał to być jakiś ich prywatny żart. Chyba nikt, kto nie przeszedł przez to wszystko razem z nimi, nie potrafił załapać, o co chodzi.
      Kiedy tak siedzieliśmy z rozdziawionymi ustami, starając się wyglądać inteligentnie, Śpioszka zwróciła się do obcego:
      -  Ci ludzie są tu po to, by służyć radą. To jest Konował. Kiedyś, dawno temu, nadaliście mu tytuł Wyzwoliciela. To jest Pani. To Murgen. W swoim czasie wszyscy stanowili sztab Kompanii. Pozostałych poznałeś ostatnim razem, gdy się spotkaliśmy. - Pominęła Thai Deia, co natychmiast spowiło jego osobę w aurę tajemniczości, nie przedstawiła również Prahbrindraha Draha.
      Zapytałem:
      -  Mogaba cię przysłał?
      -  Zgłosiłem się na ochotnika. Ponieważ wasza Kapitan mnie zna. I ponieważ Kompania nie żywi do mnie osobistej urazy.
      Pani drgnęła. Najwyraźniej gotowa była naprędce coś wymyślić. Śpioszka ciągnęła dalej:
      -  Wygląda na to, że istnieją granice, których nawet Mogaba nie odważy się przekroczyć. I Duszołap udało się je znaleźć.
      Aridatha powiedział:
      -  Was i Wielkiego Generała dzieli odwieczna waśń. Chcę jednak, abyście wiedzieli, że to nie jest zły człowiek. Jest to człowiek ogarnięty obsesją, ale i obsesja ta nieco osłabła z wiekiem. Zrozumiał wreszcie, że historia nie zapisze jego imienia pośród wielkich zdobywców. Czasy się zmieniły. Jeszcze nie do końca potrafi się z tym pogodzić, jednak wie już, że to był jego błąd. W efekcie swej niewczesnej dezercji podczas oblężenia Dejagore, zmuszony został do służby dla szalonych i niekompetentnych panów. Niemniej w chwili obecnej ta kwestia nie ma znaczenia.
      -  On, Ghopal i ja doszliśmy do wniosku, że Taglios należy oszczędzić dalszych udręk. Protektorka jest niczym śmiertelna zgnilizna. Powoli niszczy wszystko, czego dotknie. Nawet naszą religię i kulturę. A jedyną siłą zdolną położyć temu kres jest Czarna Kompania.
      Murgen zaproponował:
      -  Wy, chłopcy, powinniście sami spuścić jej lanie. Nie jest nieśmiertelna. I ufa wam. Przynajmniej na tyle, na ile komukolwiek ufa. Dzięki temu możecie podejść dość blisko...
      -  Odpowiedni plan zaczął być wcielany w życie, zanim jeszcze wy, ludzie, wyleźliście spod ziemi. Ale aktualny kryzys trzyma ją z dala od miasta. Wszystkie jej wiadomości dla Wielkiego Generała jednoznacznie stwierdzają, że ma zamiar was ścigać, póki osobiście nie zabije każdego z was. Szczególnie wkurzyło ją, że tak wielu ludzi, którzy rzekomo mieli być martwi, nagle zaczęło ożywać.
      -  Wierz mi, potrafię zrozumieć, jakie to denerwujące - powiedziała Pani. - Przez dwadzieścia lat ścigałam Kłamcę Narayana Singha. Ten człowiek miał więcej żywotów niż kot.
      Aridatha zauważył, że użyła czasu przeszłego.
      -  Czyżby żyjącego świętego Kłamców wreszcie spotkała należna nagroda?
      -  Uciekł przede mną jedynym wyjściem, jakie mu pozostało. - W głosie Pani brzmiała skrajna gorycz. Jakby uważała, że Narayan Singh pokonał ją drogą bezczelnego oszustwa. Jej nienawiść do Narayana była chyba silniejsza, niźli podejrzewałem.
      -  Wobec tego nie musimy się dłużej zajmować tą akurat niedogodnością.
      -  Wniosek nieprawidłowy - wtrąciła Śpioszka, odzyskując panowanie nad sytuacją. - Córka Nocy wciąż żyje. Kina nie porzuciła nadziei na sprowadzenie Roku Czaszek. Cokolwiek miałoby jeszcze się stać, Kiną i jej wyznawcami trzeba będzie się zająć. Wyjaśnij moim towarzyszom, dlaczego w ogóle mają ci wierzyć, Aridatha.
      -  Jestem, jak wiadomo, skazany na życie w cieniu człowieka, którego spotkałem tylko raz, kiedy byłem już dorosłym mężczyzną, a i wówczas jedynie na kilka minut, wiele lat temu, i w waszej obecności. Na tym właśnie polega dziedzictwo Kłamców. Kult niszczy zaufanie. Moja odpowiedź natomiast brzmi: wszystkich ludzi powinno się sądzić według jednej normy, na podstawie ich zachowania. Czynów, jakie popełniają. A gest dobrej woli, który wobec was wykonałem jest, jak mniemam, jednoznaczny.
      Śpioszka wtrąciła znowu:
      -  Aridatha ma brata mieszkającego w Jaicur. Pod przybranym nazwiskiem. Ten brat, którego prawdziwe imię brzmi Sugriva, pomoże nam w zdobyciu miasta. Wskaże bramę, którą będziemy mogli sforsować w środku nocy. Przeskoczymy przez nią i opanujemy fortecę, zanim ktokolwiek pomyśli o walce.
      Otworzyłem usta, chcąc polemizować, ale zamknąłem je, nim zdążyło się z nich wydostać coś głupiego. Śpioszka już zdecydowała. Wszystko, co mogłem teraz zrobić, to w miarę możności postarać się, żeby sprawy poszły po naszej myśli.
      -  Armia Duszołap zajmuje pozycje między nami a miastem. Słyszałem, że przewyższa nas liczebnością.
      -  Ale według Aridathy stanowi przypadkową zbieraninę. Niektórzy z tych biednych żołnierzy uzbrojeni są tylko w młoty, widły, sierpy i podobne narzędzia.
      -  Człowiek zniknie na parę dziesięcioleci, a już wszystko podupada - powiedziałem. - W swoim czasie uzbroiłem wszystkich mężczyzn, aż po chłopców na tyle dużych, by schwycić matkę za rękę. Co się stało z tą bronią?
      Rzekołaz wyjaśnił:
      -  Kiedy Protektorka przejęła władzę, nastały czasy tak kiepskie, że każdy, kto miał coś do sprzedania, sprzedawał. Na rynku pojawiła się wówczas ogromna nadwyżka broni. Stal przekuto na narzędzia.
      -  A Protektorki to nie obchodziło - powiedział Aridatha. - Wielki Generał w końcu zrezygnował z prób przekonania jej o sensowności utrzymywania arsenałów w czasie pokoju. Sądzę, że teraz powoli zaczyna pojmować, o czym on mówił.
      Śpioszka zwróciła się do zebranych:
      -  Nie musimy ufać ani jemu, ani Mogabie, aby rozpoznać siłę fortyfikacji Jaicur. Prawdopodobnie Protektorka spodziewa się, że skręcimy na zachód w stronę rzeki Naghir. Wedle pozorowanego manewru tak właśnie uczynimy. Ale Klinga z lekką kawalerią odbije od głównej kolumny i zawróci na wschód. Ukryty ludek znajdzie trasę, którą jeźdźcy dotrą niezauważenie pod Jaicur. Tymczasem główne siły również zawrócą i skierują się ku odcinkowi Kamiennej Drogi na północ od miasta. To powinno podziałać jak kij wsadzony w mrowisko. Duszołap na kilka dni zupełnie zapomni o Jaicur.
      Po co Śpioszka w ogóle nas wzywała? Wszystko miała już zaplanowane. Zupełnie zresztą rozsądnie, jak należało sądzić z tego, co właśnie usłyszałem.
      Tobo rzekł:
      -  W chwili obecnej mamy problem znacznie bardziej nie cierpiący zwłoki niźli twoja strategia. Wprowadziłaś generała Singha w sam środek ceremonii reanimacji. Poza tym widziano go w obozie. Wśród naszych gości z pewnością byli ludzie Duszołap. Któryś z nich mógł go rozpoznać.
      Śpioszka przyznała:
      -  Nie myślałam dość szybko. Co należy zrobić?
      -  Już nad tym pracuję. Ale muszę cię ostrzec. Nie sądzę, aby udało mi się ich wszystkich zidentyfikować i zapobiec przekazaniu informacji.
      -  Wobec tego może lepiej weźmy pod uwagę ostrzeżenie spiskowców w Taglios?
      Aridatha powiedział:
      -  Ghopal i Wielki Generał nie dadzą się zaskoczyć. Protektorka nie dysponuje środkami, które umożliwiłyby jej dotarcie na miejsce przed plotkami. Kiedy skieruje się ku Taglios, będą o tym wiedzieli. A jej intencje łatwo będzie można ustalić na podstawie tego, kogo ze sobą przyprowadzi.
      Pokiwałem głową. Rozumowanie wydawało się poprawne. Naprawdę trzeba być wielkim krętaczem, żeby przechytrzyć Mogabę. A w obecnej dobie Duszołap nie była szczególnie subtelna. Przywykła do załatwiania wszystkiego przy pomocy brutalnej siły, ponieważ nikt w okolicy nie mógł się z nią pod tym względem równać.
      W końcu Śpioszka zdecydowała się sprawiać wrażenie, że mamy zamiar po prostu siedzieć na miejscu i odpoczywać. Jednak Tobo przeprowadzał szczegółowy rekonesans na terytoriach graniczących z Gharhawnes od północy, czasami nawet osobiście, kiedy latał z Shukrat.
      Tych dwoje łączyła coraz większa zażyłość.
      Kiedy nikt nie mógł mnie usłyszeć, zauważyłem:
      -  To staje się powoli coraz bardziej dziwaczne. Sprzymierzyliśmy się z Duszołap przeciwko naszej córce i Kinie. Zawarliśmy porozumienie ze zdrajcą Mogabą przeciwko twojej siostrze. A na dodatek jesteśmy sojusznikami półboga, który za udzielone nam wsparcie pragnie otrzymywać tylko śmierć z naszej ręki.
      Pani zaśmiała się słabo.
      -  Sam mówiłeś, że całą tę sprawę spowija mityczna otoczka.
      -  Wiesz co? To mnie zaczyna przerażać.
      Zapatrzyła się w pustkę, czekając, aż wyjaśnię swoje słowa.
      -  Przeraża w sensie ogólnym, a nie tak jak w boju. Przeraża mnie kształt, jaki może przybrać przyszłość. - Miałem złe, naprawdę złe przeczucia. Ponieważ z pozoru wszystko układało się zbyt cudownie dla Czarnej Kompanii.
      

59. Z Armią Środek:
Przybywają goście

       Istota, która była Goblinem, okazała się trudna do schwytania. Operacja, która winna zająć kilka dni, trwała dwa tygodnie, aż w końcu niezbędna okazała się osobista interwencja Duszołap - ku niemiłemu zaskoczeniu zmuszona była działać pod dyktando widmowego kota, którego nigdy nawet nie potrafiła dokładnie zobaczyć, nie mówiąc już o schwytaniu i wcieleniu w poczet własnej służby.
      W międzyczasie zabawiała się z dziewczyną.
      Córka Nocy pozostawała uwięziona w klatce wewnątrz namiotu Duszołap. Namiot ten był największy i najbardziej ostentacyjny w całym obozie Armii Środek. Dziewczyna została rozebrana do naga, jej ciało przyozdabiały wyłącznie okowy oraz zaklęcia. Żaden mężczyzna nie miał prawa pełnić przy niej warty albo bodaj się zbliżyć. Duszołap aż za dobrze wiedziała, jak łatwo kobiety z ich rodu potrafią manipulować mężczyznami.
      Chociaż dziewczyna z pozoru w ogóle jej nie słuchała, Duszołap powiedziała:
      - Po dziś dzień nie jestem do końca pewna, jak ty i ten starzec zdołaliście się mi wymknąć. Ale mam swoje podejrzenia. Z pewnością zaś nie zdarzy się to powtórnie. Zbyt wiele znaczysz dla swej matki, żeby pozwolić ci biegać bez opieki. - Głos, który Duszołap wybrała, był denerwująco pedantyczny.
      Dziewczyna nie odpowiedziała. Przebywała we własnym świecie. Nie był to dla niej pierwszy raz - uwięzienie przez kogoś, kto pragnął ją wykorzystać. Potrafiła zachować cierpliwość. Jej czas nadejdzie. Ktoś znowu popełni błąd. Zostaną jej przydzieleni strażnicy łatwo ulegający cudzej woli. Jakoś. Gdzieś, kiedyś, nadarzy się sposobność okłamania kogoś na tyle skutecznie, by pokochał ją na tyle mocno, aby zapragnąć jej wolności.
      Uporczywa obojętność dziewczyny podrażniła Duszołap do tego stopnia, że zapragnęła sprawić jej ból wieściami, które wcześniej zdecydowała się zachować dla siebie.
      -  On nie żyje, wiesz. Twój stary. Narayan Singh. Został uduszony. Cisnęli jego ciało do kloaki.
      Cios był celny. Jednak po pierwszym wzdrygnięciu oraz przelotnym, ponurym spojrzeniu Córka Nocy opuściła wzrok i znowu zamarła w pozie cierpliwej obojętności.
      Duszołap roześmiała się.
      -  Twoja pokręcona Bogini opuściła cię.
      Dziewczyna udzieliła jej pierwszej werbalnej odpowiedzi od czasu, gdy została schwytana.
      -  Wszystkie ich dni są policzone. - To było niczym policzek. Jeden ze sloganów, którymi dręczyli Duszołap od lat autorzy graffiti, czerpiący natchnienie z ducha Czarnej Kompanii.
      Duszołap strzeliła z bata, ale nie uczynił dziewczynie krzywdy. Nie pozwoliły na to pręty klatki.
      Na zewnątrz, przy wejściu do namiotu, ktoś głośno domagał się jej uwagi. Pod tym względem żołnierze byli dobrze wyszkoleni. Nie kłopotali jej trywialnymi kwestiami.
      Zareagowawszy, Duszołap przekonała się, że czeka na nią tłumek żołnierzy i martwy człowiek na noszach. Jego ciało było całe poskręcane. Rysy twarzy wykrzywione w straszliwym grymasie. Krople deszczu spływały po zmasakrowanym obliczu niczym łzy.
      -  Ty - powiedziała, wskazując na jednego z żołnierzy. - Opowiedz. - Kawalerzysta, cały ubłocony, z pewnością wracał wprost z pikiety.
      -  Ten człowiek przybył z południa. Posługiwał się właściwymi hasłami. Powiedział nam, że przywozi ci ważne wieści na temat zdrady, ale nic więcej nie chciał ujawnić.
      -  Przybył zdrów? W jaki sposób znalazł się w takim stanie?
      -  Kiedy już właściwie wjeżdżaliśmy do obozu, stanął w strzemionach i wrzasnął. Koń spłoszył się i go zrzucił. Kiedy spadł na ziemię, szarpał się i ciskał, gulgotał coś, próbując krzyczeć. A potem umarł.
      -  Zdrajcy? - Zanim wszystko rozegra się do końca, bez wątpienia wielu z nich czeka stosowna zapłata. W takich chwilach wypełzali spod każdego kamienia, wyłazili zza każdego krzaka.
      -  To wszystko, co powiedział, pani.
      -  Wnieście go do środka. Być może uda mi się co nieco jeszcze zeń wydobyć. Tylko uważajcie, żeby mi wszystkiego nie ubłocić. - Odsunęła się na bok, nawet przytrzymała żołnierzom płachtę namiotu. Choć z oporami, paru jednak jakoś zdobyło się na odwagę, by wnieść ciało do wnętrza. Żołnierzy Duszołap łączyło niepodważalne przekonanie, że lepiej nie wpaść w oko Protektorce. A więc stąpali ostrożnie, starając się zostawić w środku jak najmniej błota i wody.
      Wesołym, młodym głosem Duszołap zauważyła:
      -  Wasze matki z pewnością byłyby urzeczone.
      Duszołap częściowo zdjęła już odzienie z trupa, nitka po nitce rozdzielając materię, kiedy usłyszała odgłosy kolejnego zamieszania przed namiotem. Rozdrażniona zareagowała natychmiast, mając nadzieję, że nadeszły wieści, których oczekiwała od tak dawna: że w końcu Goblin został schwytany.
      Kiedy już miała uchylić klapę, kątem oka pochwyciła poruszenie. Odwróciła się natychmiast. Przez chwilę zdawało jej się, że dostrzega małego człowieczka, wysokiego na może osiem cali, chowającego się za trupem.
      Głosy na zewnątrz stawały się coraz bardziej natarczywe.
      To nie były wieści, na które czekała. Zgromadzeni żołnierze - zawsze przychodzili licznie - wypchnęli jednego naprzód.
      -  Właśnie przybył kurier, pani. Wróg znowu się ruszył. Na zachód.
      A więc Mogaba trafnie odgadł ich zamiary.
      -  Kiedy się to zaczęło?
      -  Kurier będzie za minutę, pani. Z listem. Zanim stanie przed tobą, musiał ulżyć potrzebom cielesnym, których nie sposób było odwlekać. Jednak szef sztabu nalegał, aby natychmiast przynieść ci wieści.
      Niezobowiązującym tonem Duszołap zauważyła:
      -  Mżawka wydaje się ustawać.
      -  Tak, pani.
      -  Niech kurier stawi się tak szybko, jak to tylko możliwe.
      -  Tak, pani.
      Wedle raportu z południa, odpoczywająca dotąd Czarna Kompania zaiste ruszyła na zachód, jednak nie trasą wcześniej przewidywaną. Część ich marszruty wieść miała tam, gdzie nie mogli korzystać z udogodnień dróg, przez zupełnie dzikie tereny.
      Duszołap powiedziała:
      -  Wygląda na to, że zmierzają najkrótszą drogą do Balichore. Dlaczego? Czy ktoś może mi wyjaśnić, co tak szczególnego jest w Balichore? - Władała ogromnym imperium, o którym wszakże niewiele wiedziała.
      Dłuższą chwilę trwała całkowita cisza, a potem ktoś niepewnym głosem zasugerował:
      -  Jest to najdalszy port w górze rzeki, do którego mogą dopłynąć cięższe barki. Tam cargo jest przeładowywane na mniejsze albo na wozy.
      Ktoś inny przypomniał sobie jeszcze:
      -  Wszystko przez jakieś problemy ze skałami na rzece. Jak tam na nie mówią... z kataraktami. Wyzwoliciel kiedyś rozkazał wybudować kanał, ale później projekt został zarzucony...
      Mówiącemu potrzebnych było kilka porządnych szturchnięć pod żebra, zanim sobie uświadomił, kto ponosi pełną odpowiedzialność za całkowity upadek robót publicznych ostatnimi czasy.
      Duszołap wszelako nie zareagowała. Skupiła się na kwestii transportu.
      Pięć lat temu, po ucieczce z Taglios, spora część Kompanii popłynęła barką w górę rzeki Naghir. Czy ta nowa Kapitan stosowała się niewolniczo do starych zwyczajów? Czy też może wydawało się jej, że może zaskoczyć Taglios od strony rzeki, gdzie nie ma żadnych murów ani innych fortyfikacji, a ludzie zamieszkujący te najbiedniejsze dzielnice wciąż z nostalgią wspominają Prahbrindraha Draha, Radishę, a nawet Wyzwoliciela?
      Zapytała:
      -  Czy ktoś wie, ile czasu zabiera przepłynięcie barką do ujścia Naghir, potem przez odnogi delty, wreszcie w górę rzeki do Taglios? - Wiedziała, że barki obsadzone przez załogi starych rzecznych wilków posuwały się naprzód dzień i noc, w przeciwieństwie do żołnierzy podróżujących pieszo bądź na końskich grzbietach.
      Zanim ktoś udzielił wiarygodnej odpowiedzi, przy wejściu powstało kolejne zamieszanie.
      Przekonała się, że mżawka przestała siąpić. Jednak ludzie domagający się jej uwagi byli całkowicie pokryci błotem. I przynieśli jej prezent.
      -  Dla mnie? Ale to przecież nie są moje urodziny. Prezentem okazał się Goblin. który jednak wyglądał tak, jakby na nic się już nie mógł przydać. Skrępowany i zakneblowany. Głowę i dłonie również ciasno spowijały jakieś łachy. Ci, którzy go schwytali, zdecydowani byli nie ryzykować.
      Duszołap poczuła, jak przepełnia ją mściwa satysfakcja.
      -  Wszedł w jedną z moich pułapek, prawda?
      -  Tak się stało, pani.
      Były ich tam dosłownie setki, pod wszelakimi postaciami. Duszołap zaczęła zastawiać sidła, gdy stało się jasne, że nowy, ulepszony Goblin potrafi umknąć jej żołnierzom.
      -  Wciąż żyje, nieprawdaż? - Gdyby nie żył, jej troska, że specjalnie dał się złapać, spadłaby na odległe miejsce listy zmartwień.
      -  Rozkazy były całkowicie jasne, pani.
      Duszołap zapamiętała sobie twarz mówiącego. Szydził z niej, kryjąc się za maską demonstracyjnej rzetelności. Wolała otwarty sprzeciw. Ten mogła zmiażdżyć, bez potrzeby wynajdywania pretekstów.
      -  Ściągnijcie mu maskę i wyjmijcie knebel. Postawcie go tutaj. - Córka Nocy, jak Duszołap zauważyła, była dostatecznie zainteresowana, aby zapomnieć o symulowaniu obojętności.
      Ale przecież nie może wiedzieć, kim stał się mały czarodziej, czyż nie?
      Nie. Niemożliwe. Dziewczyna po prostu robiła to, co zawsze, gdy coś się działo w namiocie. Patrzyła, ponieważ w ten sposób mogła zdobyć jakieś istotne informacje.
      Duszołap zaczekała do chwili, gdy uznała, że Goblin został już dostatecznie obnażony. Potem powiedziała:
      -  Twoi byli towarzysze naprawdę nie lubią zdrajców, co?
      Goblin patrzył na nią wzrokiem chłodniejszym, głębszym i bardziej jeszcze nieodgadnionym niźli wzrok Córki Nocy. Nie odpowiedział.
      Podeszła bliżej. Jej maska znalazła się dosłownie o stopę od jego twarzy. Zamruczała jak kot:
      -  Sami do mnie przyszli, abym pomogła im wyrównać rachunki. Goblin drgnął, ale dalej milczał. Próbował rozglądać się dookoła. Uśmiechnął się na widok Córki Nocy.
      Duszołap mówiła dalej:
      -  Powiedzieli mi o wszystkim, malutki. Powiedzieli mi, czym teraz jesteś. Spodziewają się, że cię zabiję z zemsty za moją nogę. Naprawdę nie chcą cię widzieć wśród żywych. - Zatarła urękawicznione dłonie. - Sądzę jednak, że na tym nie poprzestanę. - Zachichotała.
      -  Wszystkie ich dni są policzone - szepnął cicho Goblin. Głos, który wypowiedział to szyderstwo, jedynie odległe przypominał głos człowieka, który zszedł do wnętrza ziemi, by rzucić wyzwanie Mrocznej Matce.
      -  Niektóre dokładniej niż inne - głos Duszołap był stary i wyprany z emocji. Prawa dłoń skoczyła naprzód, przecięła twarz Goblina. Półcalowe ostrza na końcach jej paznokci zmasakrowały oczy i grzbiet nosa. Wrzasnął, początkowo nie tyle z bólu, co z zaskoczenia.
      Protektorka odwróciła się do ludzi, którzy przyprowadzili więźnia.
      -  Przynieście mi drugą klatkę, taką samą jak ta, w której trzymam bachora. - Klatka już istniała. Do tego stopnia była pewna, że jednak Goblin wpadnie w jej ręce.
      Kowal dostał zamówienia na budowę trzech kolejnych, odpowiednich, by pomieścić jej siostrę, męża siostry i tego zdrajcę, Wierzbę Łabędzia.
      Później, po powrocie do Taglios, miała zamiar popracować trochę z wydymaczem szkła, aby dla każdego stworzył wielką butlę, w której wystawieni zostaną przed wejściem do pałacu. Będą utrzymywani przy życiu i karmieni, póki nie utopią się we własnych odchodach.
      Na taki właśnie los w swoim czasie Dominator skazywał swych najznamienitszych wrogów.
      

60. Gharhawnes:
Tobo i Voroshk

      Wyjec z pewnością nie mógł narzekać na brak zajęcia. Dwa dni po tym, jak żołnierze wymaszerowali na zachód, ukończył swój pierwszy całkowicie funkcjonalny, czteroosobowy dywan latający. Gharhawnes wydawało się opustoszałe, chociaż zostało nas w nim dość, by rozbić kilka nosów pewnego ranka, gdy poprzedni właściciel wpadł na pomysł odzyskania swego domu.
      Śpioszka zamówiła kilkanaście dywanów, od jednoosobowych zwiadowczych po potwora, który był w stanie unieść dwudziestu żołnierzy. Nie potrafiłem sobie wyobrazić, kto jej zdaniem miał na nim latać. Tylko Wyjec i Tobo - oraz, jak można było podejrzewać, Voroshk - dysponowali mocą potrzebną do kierowania tymi wehikułami.
      Nalegałem na to, by pierwszeństwo przyznać dywanom skromniejszych rozmiarów. Ich wykonanie zabrałoby mniej czasu, a rozmiar pozwoliłby użyć właściwie natychmiast. A ponieważ to ja dowodziłem tymi, którzy pozostali na miejscu, oraz szturmem Dejagore, dostałem, czego chciałem. Cóż... jako się rzekło, na razie dostałem jeden dywan.
      Tobo nauczył się kierować latającym słupem. Zarówno Shukrat, jak Arkana wykazywały obecnie chęć do współpracy. Jedna lub druga pozwalała Tobo na pożyczenie słupa, kiedy miał ochotę odwiedzić Śpioszkę, co robił po nocy, żeby nikt nie dostrzegł go z powierzchni ziemi. Nie bardzo mi w smak były te wyprawy. W każdej chwili mogliśmy spodziewać się kłopotów, przetrzymując w dworze tak wielu nieprzyjaznych nam ludzi. Wśród nich wielu zakładników z co znaczniejszych rodzin w regionie.
      Natomiast Magadan i Gromovol z każdą chwilą trwali w coraz większym uporze, każdy zresztą z innych przyczyn. Rozmawiając z Magadanem, powiedziałem:
      - Kusi mnie, żeby was dwóch odesłać do domu. Choćby tylko po to, by nie martwić się, co knujecie za moimi plecami. - Tak naprawdę wcale się nie martwiłem. Nadnaturalni przyjaciele Tobo widzieli wszystko.
      Magadan odparł:
      -  Nie mam zamiaru wracać do domu. Dom już nie istnieje. Chcę być wolny.
      -  Jasne. Wy, Voroshk, pokazaliście, na co was stać, gdy da się wam wolną rękę. Całe swoje życie spędziłem na zabijaniu takich jak wy. To znaczy ludzi, którzy uważają, że w gwiazdach zostało zapisane, iż ja i mnie podobni mają być ich niewolnikami. Właśnie toczę wojnę z jedną z takich. I nie mam najmniejszego zamiaru rozciąć waszych więzów i pozwolić naprzykrzać się ludziom.
      Nic z tego nie było całkowitą prawdą, ale brzmiało dobrze. I Magadan kupił to. Przynajmniej częściowo. Tę część, która była prawdziwa co do joty. Że prędzej go zabiję, niż wypuszczę na świat.
      Wtedy właśnie doszedł do wniosku, że mimo wszystko raczej wolałby wrócić do domu. Od tej chwili nawiązywał do tej możliwości za każdym razem, gdy skrzyżowały się nasze ścieżki. Ukryty ludek twierdził, że jest najzupełniej szczery. Próbował namówić inne dzieciaki, aby poszły nam na rękę i przehandlowały wszelką posiadaną wiedzę w zamian za eskortę na równinę lśniącego kamienia.
      Pani nie wierzyła w ani jedno słowo. Twierdziła, że powinniśmy załatwić i jego, i Gromovola, unikając w ten sposób kłopotów, jakich mogą przysporzyć.
      Moja ukochana ma bardzo bezpośrednie podejście do rozwiązywania problemów.
      Czasami przekonuję się, że te resztki sumienia, jakie mi jeszcze zostały, stanowią istne kalectwo.
      Natomiast Wyjec z powodzeniem zapracował sobie na miejsce poza pierwszą dziesiątką mej czarnej listy. Na apel Tobo Shivetya zareagował zapewnieniem, że owszem, potrafi zaradzić wrzaskom i postępującemu skurczeniu ciała Wyjca. Ponieważ zaś Shivetya nie miał reputacji szczególnego kłamcy, więc nawet Wyjec uwierzył jego słowu. Po czym stał się nad podziw skłonny do współpracy.
      Chociaż dalej nie mieliśmy żadnego powodu, by ufać jego dalekosiężnym planom. Podobnie zresztą jak on naszym.
      Pani wreszcie przyparła Tobo do muru.
      -  Sytuacja, jaką tu mamy, jest nadzwyczaj niebezpieczna. Przypomina kobrę, z której uczyniono domowe zwierzątko, a która pewnego dnia i tak ukąsi. Musimy coś zrobić.
      Chłopak wydawał się zbity z tropu.
      -  O czym ty mówisz? Co mamy zrobić?
      -  Ci Voroshk. Nie są ani tak silni, ani bystrzy, jak pierwotnie sądziliśmy, ale ich jest czworo, a ty jeden.
      -  Ale oni przecież nic nie...
      -  Wybacz, ale zaraz usłyszysz słowa starego cynika - powiedziałem. - Magadan wciąż mi mówi, za każdym razem ubierając rzecz w inne słowa, że chciałby znaleźć się wszędzie, tylko nie tu z nami. Wynika z tego przynajmniej tyle, że jeśli nie pomożemy mu wrócić do domu, sam podejmie określone działania. A Gromovol też w końcu spowoduje kłopoty, ponieważ sam się ich doprasza. Jeśli akurat polecisz odwiedzić Śpioszkę albo po prostu umówisz się na podniebną randkę, reszta utknie tutaj, nie mogąc liczyć na niczyją pomoc prócz Wyjca.
      -  A jeśli już mowa o lataniu - dodała Pani - nigdy, przenigdy nie lataj naraz z obiema dziewczynami. Cicho! Znasz tylko kobiety, przy których się wychowałeś. Powiem ci więc od razu, że Arkana jest dokładnie taka jak Magadan. Ale ona dysponuje bronią, której on nie posiada, i zamierza jej użyć, żeby ci zawrócić w głowie.
      -  Ale...
      -  Względem Shukrat nie mam pewności. Istnieją szansę, że Shukrat jest dokładnie taka, na jaką wygląda.
      Zgodziłem się z nią. Tego dzieciaka dawało się lubić. A wedle tego, co mówił Tobo, ukryty ludek miał podobną opinię. Nie znaleźli żadnego powodu, by jej nie ufać.
      Nawet uważając, że ma rację, Tobo nie potrafił się kłócić z nikim prócz swej matki. Nie chciał myśleć źle o Arkanie, ale nie zależało mu też na wszczynaniu z nami wojny.
      Pani dalej obstawała przy swoim:
      -  Jak więc mamy się upewnić, czy możemy na nich polegać? Musisz coś wymyślić, zanim ruszymy na Dejagore. Wówczas będziemy skrajnie podatni na ciosy, nasze siły rozproszone, a ludzie zdekoncentrowani. A ponieważ latasz z dziewczynami, kontaktując się z resztą armii, cała czwórka będzie wiedzieć, co się dzieje. Stosownie do tego mogą działać.
      Tobo znowu nie udało się wtrącić nawet słowa, zanim dodałem:
      -  Sam bym inaczej nie postąpił. Pani przypomniała mu:
      -  Nigdy nie byłeś więźniem.
      -  Teraz to już chyba żartujesz. Urodziłem się jako więzień. Więzień proroctwa starej kobiety, która umarła całe lata wcześniej zanim przyszedłem na świat. Więzień oczekiwań wszystkich waszych ludzi. Bogowie, jak pragnę, żeby Hong Tray się pomyliła i żebym mógł być normalnym dzieciakiem.
      -  Nie ma normalnych dzieciaków, Tobo - zapewniłem go. - Tylko takie, które udają lepiej niż reszta z nas.
      -  I jeszcze to imię: Tobo. Moje dziecięce imię. Dlaczego wszyscy wciąż tak do mnie mówią? Dlaczego nigdy nie odbyła się ceremonia nadania mi dorosłego imienia?
      Nyueng Bao tak czynią. A Tobo już całe lata temu osiągnął właściwy wiek. Pani zbyła go:
      -  Tę kwestię musisz już załatwić z Wujkiem Dojem. Tymczasem należy zająć się innymi rzeczami. Klinga już wyruszył. Za trzy dni Śpioszka zawróci na północ i będzie za późno, by cokolwiek cofnąć. Chcę być pewna, że nikt nie wbije nam noża w plecy, gdy sprawy przyjmą interesujący obrót.
      Godzinę po tym, jak skończyliśmy go dręczyć, Tobo zaprosił Shukrat na podniebną przejażdżkę. Pożyczył słup Arkany. Arkana nie była zadowolona. Kiedy minęła godzina, poinformowała mnie, że Magadan nie miałby nic przeciwko, gdyby wzięła jego słup i przyłączyła się do Shukrat oraz Tobo. Odparłem:
      -  Ale ja miałbym. Jeśli chcesz pogadać z Tobo, poczekaj, aż wróci. Arkana była najbystrzejszą z Voroshk. Zrozumiała, że sytuacja powoli robi się poważna.
      Tobo wrócił, został tylko na tyle długo, by zabrać Magadana. Polecieli w niebo. Pierwszy raz od chwili, gdy wpadł w nasze ręce, Magadan oderwał się od ziemi. Nie wydawał się szczególnie podniecony, czego poniekąd po nim oczekiwałem.
      Wrócili za pół godziny. Używane rzeczy Magadana, zarekwirowane poprzednim mieszkańcom Gharhawnes, były poszarpane. Wyglądał, jakby się bił, a przeciwnik skopał mu tyłek. Porządnie i definitywnie.
      Tobo wydał instrukcje, żeby Magadana odizolowano, potem odszukał Arkanę i ją wziął na przejażdżkę.
      Królowa śniegu, jak zauważyłem, zdążyła zastąpić swoje skonfiskowane szaty tubylczym ubiorem, który znakomicie służył eksponowaniu jej fizycznych walorów.
      -  Uważaj, chłopcze! - powiedziała Pani.
      -  Naprawdę dobrze, że nie natknąłem się na nią, póki nie spotkałem ciebie, co?
      Czym sobie zarobiłem na nie całkiem pieszczotliwe klepnięcie?
      Arkana wróciła na ziemię w jeszcze gorszym stanie niż Magadan. Już się nie uśmiechała.
      Tobo zamknął Arkanę razem z Magadanem. I wziął na górę Gromovola.
      Gromovol nie był zainteresowany udawaniem się dokądkolwiek w towarzystwie Tobo. Tobo nalegał. Nie trwało to długo. Kiedy wrócili, Tobo kazał Voroshk udać się do ich kwater. Zebrał ich latające słupy w głównej sali. Pani i ja przyłączyliśmy się do niego.
      Zapytałem:
      -  O co w tym wszystkim chodziło?
      -  Wziąłem ich na górę i stoczyłem z nimi pojedynek. Shukrat wyłączywszy.
      Powstrzymałem Panią, zanim wdała się w wyjaśnienia - najpewniej byłyby niezwykle obrazowe - jak niemądre było to zachowanie. Czasami potrafi być równie zrzędliwa co Sahra. Powiedziałem:
      -  Jestem pewien, że chłopak miał powody.
      -  Chciałem się przekonać, na ile są groźni.
      -  I?
      -  To są oszuści. Jedyna prawdziwa moc, jaką dysponują, pochodzi ze słupów i z ubiorów. Bez nich nawet Shukrat nie jest równie silna co Jednooki w ostatnich dniach życia. Gromovol mniej więcej dorównuje Wujkowi Dojowi. Pani, nawet tak słaba jak teraz jesteś, dorównasz każdemu z nich prócz Shukrat.
      Parsknąłem.
      -  Sądzę, że to wyjaśnia, dlaczego tatusiowi Gromovola tak bardzo zależało na odzyskaniu dzieciaków. Może większość Voroshk jest równie ograniczona? Wtedy musieliby polegać na najsilniejszych członkach klanu.
      -  Przypuszczam, że chyba o to chodzi. Wynika stąd jednak prosty wniosek, że bardziej powinniśmy obawiać się ciosu nożem w plecy niż ich magii. - Popatrzył na nas, dziwiąc się, że nie bardzo jesteśmy skłonni zaakceptować jego teorię. - Nie uważacie, że gdyby dysponowali prawdziwą mocą, użyliby jej, aby uciec?
      Zdałem sobie sprawę, że chłopak jest zdenerwowany. Wierzył wcześniej, że ma w Voroshk przyjaciół. Nasze podejrzenia skłoniły go do sprawdzenia ich i przekonał się, że przyjaciele ci nie są tak szczerzy, jak przypuszczał.
      -  Chcesz powiedzieć, że nie musimy ich zabijać, żeby zapewnić sobie bezpieczeństwo? - zapytała Pani.
      -  To też.
      -  Masz Nieznane Cienie i do dziś dzień niczego się nie dowiedziałeś? - Pani we wszystkim potrafiła się dopatrzyć czegoś podejrzanego. Już dawno zaproponowałbym, abyśmy się wycofali i osiedli w jakimś miłym, spokojnym miejscu; nie uczyniłem tego, ponieważ ona i tak szukałaby w mojej propozycji ukrytych motywów.
      -  Od dawna się nad tym zastanawiałem - przyznał ponuro. - Ale ukryty ludek nie może donieść o rzeczach, które nie trafią do jego uszu. A Voroshk nie rozmawiają o swoich słabościach. Zresztą w istocie prawie w ogóle ze sobą nie rozmawiają. Ponieważ w obecnej sytuacji jedno za drugim nie bardzo przepada.
      Powiedziałem:
      -  Tak czy siak, na razie nie mam zamiaru ich zabijać. Może miło byłoby trochę przyłożyć Gromovolowi od czasu do czasu, ale...
      -  A więc sprawa załatwiona. Do diaska, jeśli chcesz, możesz ich wypuścić na wolność. Kiedy pooglądają sobie prawdziwy świat, sami wrócą. Tymczasem pozwól mi popracować nad tymi słupami.
      Pani zapytała:
      -  Odkryłeś wreszcie ich tajemnicę? Potrafisz je robić?
      -  Nauczyłem się, jak zmieniać to, w kim rozpoznają pana. Żadne z Voroshk nie ma pojęcia, jak słupy zostały zrobione. Nie są nawet pewni teorii, która stoi za ich konstrukcją. Wiem więcej od nich, dlatego że zbadałem te słupy. Jednak nie rozumiem jeszcze, jak gromadzą magiczną moc. Ale w sumie nie mam również pojęcia, jak sam to robię. Któregoś dnia będę wiedział. Ale odkrywanie tego będzie długim, powolnym, niebezpiecznym procesem. One są zaminowane.
      Poinformowałem go:
      -  Życie jest również zaminowane.
      Kiedy opuszczaliśmy komnatę, Pani zastanawiała się nad tym, czy pierwotni Voroshk stworzyli swą magię, czy też po prostu ukradli ją genialnym, lecz nieostrożnym poprzednikom. Nie dbałem o to, dopóki żaden nie będzie utrudniał mi życia w stopniu większym, niż to dotąd miało miejsce.
      

61. Terytoria Tagliańskie:
Nocni lotnicy w Dejagore

      Trzy latające słupy tworzyły szyk gęsiego klucza. Tobo w szpicy, Wierzba Łabędź na jego tylnim siedzeniu. Łabędzia dotknął ciężki przypadek nawrotu sentymentów religijnych, mruczał nieustannie pod nosem wielosylabową modlitwę składającą się z jednego słowa. Znając jego stosunek do przebywania na wysokościach, Tobo z pewnością będzie mógł mówić o szczęściu, jeśli uniknie licznych siniaków od kurczowych uścisków tamtego. Powieki zaś Wierzba z pewnością zaciskał tak mocno, że po zakończonym locie będzie miał kurcze we wszystkich mięśniach.
      Pani i Shukrat leciały na pozostałych słupach. Za plecami Pani siedział Aridatha Singh. Shukrat wiozła Wujka Doja.
      Murgen, Thai Dei i ja znajdowaliśmy się na latającym dywanie Wyjca, którego krzyki tłumiło coś w rodzaju dużego szklanego kołpaka. Pani przykryła mu nim głowę. Działał dostatecznie sprawnie, by uchronić nas przed zaalarmowaniem tych, którzy nie mieli pojęcia, że przybywamy.
      Murgen i Thai Dei weszli w skład wyprawy tylko dlatego, że trzeba było poczynić ustępstwa na rzecz Sahry. Nie miała najmniejszej ochoty, by jej dziecinka podążała sama w objęcia nieszczęścia. Wszystkim to poważnie pomieszało szyki, ponieważ przed rozpoczęciem ataku ojca i wujka chłopaka trzeba będzie najpierw odwieźć z powrotem do Gharhawnes. Ale Sahra uparła się i robiła tyle hałasu, że Śpioszka wolała ustąpić, niż stracić przyjaciółkę.
      Wspomnienia, jakie Sahra wyniosła z Dejagore, oraz lęki, które się z nimi wiązały, nie osłabły na jotę i dalej dyktowały jej postępowanie.
      Miałem nadzieję, że Murgen i Thai Dei lepiej sobie z tym radzą, aczkolwiek w chwili startu Murgen był spocony, blady, trząsł się niepowstrzymanie, wyglądał, jakby się dławił. Natomiast Thai Dei zdawał się jeszcze bardziej zatopiony w sobie niż zwykle.
      Rozmawiałem z każdym oddzielnie, próbując przekazać, że liczę, iż będzie miał baczenie na drugiego i zaopiekuje się nim, jeśli napięcie emocjonalne stanie się nieznośne. Przekonałem się dawno temu, że tego rodzaju odpowiedzialność za drugiego potrafi zmobilizować moich braci w chwilach poważnych emocjonalnych stresów.
      Wyjec utrzymywał swój dywan pod osłoną formacji. Mknęliśmy na północ tak szybko, że wzbudzony pędem zimny wiatr wyciskał mi łzy z oczu. Murgen i ja siedzieliśmy w tylnych rogach dywanu.
      -  Zapomniałem już, jak bardzo tego nie cierpię. Dlaczego nie posłałem któregoś z tych młodych byczków z Hsien?
      -  Ponieważ jesteś taki sam jak wszyscy Kapitanowie ostatnio dowodzący Kompanią. Musisz wetknąć swój sterczący nochal dokładnie w sam środek wszystkiego, żeby się upewnić, że sprawy idą po twojej myśli.
      W górze przed nami Tobo uniósł przesłonę czerwonej latarni. Kilka razu błysnął światłem. Na ziemi odpowiedziano sygnałem, jednak całe mile w bok od trasy i znacznie bardziej z przodu, niźli oczekiwałem.
      Kawaleria Klingi szybko podążała naprzód i już znajdowała się w pierścieniu wzgórz otaczających Dejagore. Za godzinę miał wzejść księżyc. W jego poświacie będą w stanie pokonać grzbiet i zejść po wewnętrznym stoku.
      Minęliśmy pierścień i przed nami zalśniły rzadko rozsiane światła Dejagore. Zwolniliśmy; prawie pełzaliśmy. Latające słupy zbliżyły się do siebie. Aridatha próbował wytłumaczyć Tobo, dokąd powinniśmy się udać.
      Powiedziałem do Murgena:
      -  Powinieneś polecieć razem z Tobo. Znasz Dejagore lepiej niż ktokolwiek inny.
      -  Może, ale Dejagore sprzed dwudziestu lat. Teraz to zupełnie inne miasto. Aridatha jest właściwym człowiekiem na właściwym miejscu. Minęło parę tygodni, odkąd ostatni raz tu był.
      W blasku gwiazd niełatwo było wyłapać szczegóły, jednak kiedy podlecieliśmy bliżej, mury obronne i główne budynki z idealną nieomal precyzją nałożyły się na kształty z moich wspomnień.
      Słupy ustawiły się szeregiem za wehikułem Pani i Aridathy. Wyjec zajął miejsce na końcu. Znowu ruszyliśmy.
      Dziesięć minut później już byliśmy na ziemi. Pięć minut po lądowaniu Aridatha zaganiał nas do sklepu brata.
      Sugriva Singh wyglądał jak niższa i starsza wersja Aridathy. Powodziło mu się nieźle. Cały dół budynku przeznaczył na sklep, wyższe partie zaś zajmowała jego rodzina - której członków wszelako próżno by wypatrywać.
      Los, który ostatnimi czasy sprzyjał Sugrivie, z pewnością nie nastrajał go życzliwie wobec naszej inwazji. A teraz znienacka pośród jego warzyw pojawiło się dziesięcioro bandytów, spośród których tylko jego brat i rozkoszna blondynka nie sprawiali wrażenia, że dla żartu gotowi są upiec go na wolnym ogniu. Miał naprawdę dużo do stracenia. Ale być może jeszcze więcej, jeśli nie będzie współpracował. W Dejagore kult Dusicieli był skrajnie niepopularny. Jeden szept o jego pokrewieństwie z żyjącym świętym Kłamców mógł oznaczać koniec i jego, i każdego, z kim w życiu zamienił bodaj słowo.
      Aridatha podarował sobie grzecznościowe wstępy. Sugriva nie musiał wiedzieć, kim są jego goście. I tak niewykluczone, że paru z nas rozpoznał.
      Aridatha powiedział bratu:
      -  Nasz ojciec nie żyje. Został zamordowany parę tygodni temu. Uduszony.
      Sugriva był dziesięć lat starszy. Pamiętał jeszcze Narayana Singha sprzed inwazji Władców Cienia, Narayana Singha, który handlował warzywami i głaskał po główkach swoje dzieci. Był w takim samym stopniu wstrząśnięty, w jakim Aridathy rzecz cała właściwie nie obeszła.
      -  I nie ma czemu się dziwić, nieprawdaż? To chciałeś mi przekazać? - wykrztusił Sugriva przez łzy, wywołane prawdopodobnie tyleż gniewem co bólem.
      Kilka chwil minęło, zanim wziął się w garść.
      Trzeba mu to oddać - Sugriva Singh nie buntował się przeciwko nieuchronnemu losowi. Dokładnie zdawał sobie sprawę, że postawiliśmy go w sytuacji bez wyjścia, i choć wydarzenia nie toczyły się dokładnie w taki sposób, jak to Aridatha obiecywał podczas swej poprzedniej wizyty, zdecydował się na współpracę. Chciał jak najszybciej mieć wszystko za sobą, dopiero potem ewentualnie będzie się modlił o to, by nowe rządy traktowały go z taką samą obojętnością, z jaką on traktował aktualną władzę.
      Jednak sprawy nie szły również po myśli Aridathy.
      Sugriva powiedział:
      -  Nie najlepszą sobie noc wybraliście na wasze przedsięwzięcie. Księżyc świeci tak mocno, że każdy podchodzący pod mury na pewno zostanie zauważony.
      Tobo zachichotał.
      -  Uważaj, bo się zdziwisz. Noc jest naszym sprzymierzeńcem, bracie Sugriva.
      -  Zdajesz sobie chyba sprawę, że te słowa byłyby stosowne raczej w ustach mego ojca, młody człowieku?
      A może odnosiło się to również do syna? Sugriva był niezadowolony, wręcz wściekły, kiedy się pojawiliśmy, jednak nie bardzo zaskoczony. A któryż handlarz warzywami nie byłby zaskoczony, gdyby go obudzić w środku nocy? W mieście, które z fanatyczną skrupulatnością zamykało swe bramy, gdy tylko dolny łuk tarczy słońca musnął wierzchołki rosnących na zachodzie drzew?
      Czy to możliwe, że starszy braciszek Aridathy nie był tym, za kogo się podawał?
      Aridatha przeszedł do rzeczy:
      -  Niepokoimy cię tylko dlatego, że nic nie wiemy o wartach przy bramie.
      -  Wspominałeś o tym wcześniej. Zająłem się tą sprawą. Każda brama obsadzona jest kompanią wartowników. Najściślej strzeżona jest zachodnia, ponieważ ruch jest tam większy niż we wszystkich trzech pozostałych razem wziętych. - Jedną z osobliwości Dejagore był fakt, że większość wychodzących zeń dróg zbiegała się poza miastem, łącząc w jedną prowadzącą na zachód, nic dziwnego więc, że całość ruchu odbywała się w jednym kierunku. Z południowej i północnej bramy korzystali wyłącznie ludzie związani z rolnictwem i produkcją płodów rolnych.
      -  Wschodnia brama sprawia wrażenie najłatwiejszej do zdobycia i utrzymania - powiedział Sugriva. Ze wschodniej bramy wychodziła prawdziwa droga, jednak w tym kierunku nie było nic prócz bardzo odległych wiosek. - Wartownicy to nic nie warci symulanci, niezależnie od stopnia. Żaden z nich nie pochodzi z tych stron. Żaden nie ma tylu lat, by pamiętać, kiedy ostatni raz Jaicur przeżyło szturm. - Sugriva przyswoił sobie lokalny akcent, kiedy zaś mówił o Dejagore, posługiwał się lokalną nazwą.
      Problem ze wschodnią bramą był taki, że Klinga znajdował się na zachód od miasta. Jednak przybył na miejsce przed wyznaczonym terminem. Jeśli się pospieszy, zdąży przed wschodem słońca.
      Tobo zaproponował:
      -  Pani, może polecisz i powiesz Klindze, że to ma być wschodnia brama.
      -  Nie, ponieważ muszę się przebrać.
      Stwórca Wdów i Pożeracz Żywotów byli zaproszeni na przyjęcie. Doprawdy dawno już ich nie widziano. Pół minuty później Shukrat powiedziała:
      -  Sądzę, że nadeszła odpowiednia chwila, aby się przekonać, czy naprawdę potrafisz mi zaufać, Tobo.
      Wtrąciłem się, zanim chłopak zdążył odpowiedzieć:
      -  Też tak sądzę. Powiedz Klindze, żeby nie marnował czasu. Musimy skorzystać z osłony, jaką zapewnia noc. A kiedy już wszystko się zacznie, długo nie pozostaniemy nie zauważeni. Powiedz mu, że będziemy na niego czekać, kiedy dotrze do bramy.
      Na piegowatej, omalże pulchnej twarzy Shukrat zaigrał uśmiech. Aż podskoczyła, a potem pocałowała Tobo w policzek. Śmiałe, bardzo śmiałe zachowanie, jeśli mierzyć je standardami tego świata. Jednak pewnie Voroshk inaczej załatwiali te rzeczy.
      Odbiegła w podskokach. Tobo był kompletnie zbity z tropu. Szczerzyłem się, póki Pani nie dała mi szturchańca pod żebra. Najwyraźniej za bardzo spodobało mi się to podskakiwanie.
      Murgen powiedział:
      -  Proponuję, żebyśmy wzięli się do roboty, ludzie. Nie chcę siedzieć za tymi murami ani minuty dłużej niż muszę. - Jakoś się trzymał, ale wyraźnie znać było po nim wewnętrzne napięcie.
      Thai Dei najwyraźniej również miał dość - z wielu powodów. Oblężenie pochłonęło liczne żywoty bardzo mu bliskich ludzi. Nieważne jak bardzo mężczyzna stara się okazać twardy; taka strata zżera mu duszę. Chyba że w ogóle nie jest człowiekiem.
      -  Ma rację - powiedziałem. - Zacznijcie się przygotowywać.
      Pani i ja mieliśmy najwięcej do roboty. Czekało nas wielkie przedstawienie. Wymknęliśmy się do oddzielnego pokoju, chłodniejszego niż główne pomieszczenie sklepu. Kiedy z wysiłkiem przedzierzgaliśmy się w postacie z nocnych koszmarów, zapytałem:
      -  Kochanie, naprawdę udało ci się rozszyfrować tę zabawę z jazdą na słupie?
      -  To nie jest takie trudne. Najważniejsze, żeby nie spaść. Każdy idiota to potrafi. Są tam takie małe czarne dźwignie i przesuwane: guziki, którymi się operuje. Lecisz wyżej, niżej, szybciej albo wolniej, w zależności od ich położenia. Dlaczego?
      -  Przyszło mi do głowy, że pewnie lepiej będzie i dla nas, i dla niego, jeśli dostarczymy Aridathę z powrotem do Taglios. Długo już trwa jego nieobecność. Mogaba pewnie będzie go potrzebował, żeby móc wszystkim pokazać, zanim rozejdą się wieści o dzisiejszym przedsięwzięciu.
      Nie przestała wdziewać stroju Stwórcy Wdów, jednak spojrzała na mnie wzrokiem, który rzadko widywałem u innych ludzi. Jakby prześwietlała wszystkie skryte kąciki mej duszy. Czasami bywało to dość przerażające.
      -  W porządku. Musimy jednak działać szybko, skoro przed wschodem słońca chcesz się znaleźć w powietrzu.
      -  Słup doleci tak daleko? - Nie mając pojęcia, jak słupy działają, nie wiedziałem też, jakiego ewentualnie wymagają zasilania. Zdawały się działać na innej zasadzie niż latające dywany Wyjca, którym potrzebny był w charakterze napędu potężny czarodziej o silnej woli. Przez cały czas pobytu w powietrzu wymagały całkowitej koncentracji uwagi.
      -  Jestem pewna, że tak. Chcesz, żebym coś powiedziała Mogabie?
      Natychmiast przyszły mi do głowy odwieczne przekleństwa: Braciom nie pomszczonym oraz Wszystkie ich dni są policzone. Jednak nie była to odpowiednia chwila.
      

62. Dejagore:
Okupacja
       
      Pierwotnie zamierzałem z naszej inwazji uczynić wielkie przedstawienie. Naprawdę nie ma to jak stosowna dramatyczna oprawa. Błyskawice. Grzmoty. Fajerwerki. Z pierwszym aktem czekałem jednak do chwili, póki nie otworzymy bramy.
      Stosunkowo wcześnie od południowego muru zaczęły dobiegać echa sporadycznych alarmów, podnoszonych, kiedy przelewała się obok niego fala ciemności i szeptów. Jednak żaden z wartowników nie zobaczył bodaj pojedynczego żołnierza. Przed ich oczyma majaczyły tylko niewyraźne sylwetki, które wzbudzały w ich duszach ukryte strachy przed istotami znacznie bardziej mrocznymi i okrutnymi niźli jacykolwiek najeźdźcy.
      Miasto było niespokojne i zdjęte niejasną grozą, jednak wciąż nieświadome naszej obecności. Wszelako wyczuwało nadchodzące zmiany.
      Czas na grzmoty i błyskawice nadszedł, gdy żołnierze Klingi wkroczyli w bramy miasta - sześciuset ludzi w obcych zbrojach Hsien, którym nakazano, by pod żadnym pozorem nie zdradzali swego człowieczeństwa, póki miasto nie padnie. Większość Dejagoran stanowili Gunni. Gunni zaś wierzyli w demony potrafiące przybrać ludzką postać i wypowiedzieć wojnę człowiekowi. A ponadto wszyscy już właściwie mieszkańcy zewnętrznych Terytoriów Tagliańskich zdążyli usłyszeć plotki, że Kompania zawarła pakt z duchami i diabłami.
      Nad głową każdego żołnierza powiewał proporzec przymocowany do bambusowej tyczki. Barwa proporca określała przynależność do danej jednostki, natomiast czcionki na nim wymalowane głosiły jej bitewne zawołanie. Stwórca Wdów i Pożeracz Żywotów jechali na czele kolumny szturmującej miasto. Stwórca dzierżył w dłoni płonący miecz. Pożeracz uzbrojony był we włócznię Jednookiego, po której pełzały robaczki światła. Na jego ramionach przycupnęły przerośnięte kruki w kolorach kawy i mleka.
      A większość miasta wciąż spała.
      Odrażające płomieniste larwy wiły się na naszych szkaradnych zbrojach. Chorąży maszerowali przed nami, wymachując wielkimi sztandarami, na których umieszczono nasze rzekome osobiste insygnia.
      Świadkowie, których na miejsce ściągnęły błyskawice, łomot grzmotów i stukot końskich kopyt, wspominali stare opowieści i uciekali z płaczem.
      Mimo to większość miasta dalej spała.
      Doj, Murgen, Thai Dei i Łabędź zostali przy bramie, pilnując, jeńców, których tam wzięliśmy. Aridatha trzymał się z dala od ludzkich oczu, ukryty w domu brata. Wyjec, Tobo i Shukrat krążyli wysoko ponad ziemią. Szklany hełm dalej skutecznie tłumił wrzaski tego pierwszego. Mieliśmy nadzieję, że jego obecność jeszcze przez czas jakiś pozostanie tajemnicą.
      Prawdziwe fajerwerki zaczęły się, kiedy dotarliśmy do cytadeli, gdzie wciąż jeszcze zaspany gubernator Protektorki wmówił sobie jakoś, że sytuacja wcale nie jest beznadziejna i może zdoła utrzymać fortecę.
      Poleciały kule ogniste. Brama cytadeli eksplodowała. W murach obronnych rozwarły się dziury. Obrońcy zaczęli krzyczeć.
      W każdym zacienionym miejscu ulicy coś się kłębiło. Setki istot, wiele o kształtach poniekąd znajomych w chwilach, kiedy można było je dojrzeć nieco wyraźniej.
      Mroczna powódź wlała się przez rozbitą bramę cytadeli. Pojedyncze cienie przemknęły szczelinami w murach. Kilka chwil później ich śladem ruszyli Stwórca Wdów i Pożeracz Żywotów.
      Przerażeni obrońcy twierdzy zrezygnowali z najmniejszych prób oporu. Jedyne straty po naszej stronie sprowadzały się do złamanej ręki jakiegoś durnia, który potknął się o swoje wielkie stopy i spadł ze schodów.
      Pani i ja staliśmy na szczycie cytadeli. Ludzie w dole chyba wciąż nie zdawali sobie sprawy z tego, że miasto zostało zdobyte. Powiedziałem:
      -  Dzisiejszej nocy dotarcie tu kosztowało nas znacznie mniej niż ostatnim razem.
      -  Tamtej nocy poczęliśmy Oj Boli.
      -  Co okazało się w efekcie dość bolesne.
      -  Niezbyt śmieszne.
      -  Tamtej nocy Jednooki zrobił sobie wroga, który ścigał nas przez dwadzieścia lat.
      -  Tym razem również narobimy sobie wrogów. Muszę już iść, jeśli mamy zachować choćby najmniejsze szansę przemycenia Aridathy z powrotem do Taglios.
      -  Nie przypuszczam, żeby udało ci się tego dokonać jeszcze dzisiaj. Chyba że polecisz tak szybko, że wiatr zedrze ci skórę z twarzy.
      -  Zobaczę, może Tobo coś zaradzi.
      Pożegnalny pocałunek sprawił nam pewne trudności. Wciąż mieliśmy na sobie te kostiumowe zbroje.
      

63. Terytoria Tagliańskie:
Armia Środek

      Oddziały rozpoznania Protektorki ostrzegły ją, że szykuje się coś niezwykłego. Ostrzeżenie potwierdziło tylko jej wcześniejsze podejrzenia. Nieludzcy szpiedzy prawie nie potrafili wytropić wroga. Co oznaczało, że wróg ze wszystkich sił stara się pozostać niewidzialnym.
      Duszołap ogłosiła stan alarmowy i przyspieszyła szkolenie swych żołnierzy. Zdwoiła również tempo swoich własnych, osobistych przygotowań.
      Kiedy dotarły do niej wieści o katastrofie w Dejagore - jeden, jedyny jeździec zdołał przedrzeć się z informacją - już od czternastu godzin wiedziała, że główne siły Kompanii zeszły z wiodącego na zachód szlaku i pośpiesznie podążają marszrutą, która pozwoli im odciąć Armię Środek od stacjonujących pod Dejagore, właśnie osieroconych sił.
      Zakładała, że w ciągu kilku dni ich los zostanie przypieczętowany. Wielu wchodzących w ich skład żołnierzy pochodziło z samego Dejagore - wśród nich oficerowie stanowili niewspółmiernie wysoki ułamek - natomiast pozostali z pewnością wkrótce usłyszą znacznie wyraźniej zew zbliżających się żniw.
      Co się, u diabła, stało tam na południu? Posłańcy nie dysponowali żadnymi właściwie szczegółami, wiedzieli tylko, że miasto obudziło się rano i odkryło obecność obcych sił okupacyjnych. Najeźdźcy byli szybcy i dokładni. Najwyraźniej dysponowali nadzwyczajnie skutecznym wywiadem. Być może wspartym o potężne czary.
      - Następna bitwa nie będzie już tak jednostronna - obiecała swoim oficerom. - Następnym razem będą mieli do czynienia ze mną. Ze mną, jakiej nie widzieli już od bardzo dawna. - Była wściekła, całkowicie przytomna, jej woli w najmniejszym już stopniu nie paraliżowało bodaj najlżejsze tchnienie nudy. Czuła się bardziej pełna życia, nienawiści i złości, niźli zdarzyło jej się to od pokoleń.
      Nie minęło wiele godzin, a jej nowy nastrój zelektryzował otoczenie.
      Oficerowie, których nie zelektryzował w dostatecznym stopniu, wkrótce na dobre pożegnali się ze stanowiskami.
      

64. Dejagore:
Osierocona armia

      Po stracie bazy w Dejagore generałowie topniejącej w oczach, załamanej armii próbowali nieudolnie oblegać miasto w sposób, który nie byłby równoznaczny z natychmiastową katastrofą ekonomiczną. Wreszcie, sześć dni po szturmie, dotarły do nich wieści o zbliżających się szybko głównych siłach wroga.
      Trwały potyczki z kawalerią sił okupujących Dejagore. Ich rezultaty rzadko okazywały się pomyślne dla tubylców. A teraz zdali sobie sprawę, że wkrótce runie na nich dziesięciokrotnie liczniejsza, równie zdyscyplinowania i doskonale uzbrojona armia zawodowych zabójców.
      Następnej nocy po tym, jak nadeszły wieści, trzecia część armii pod osłoną ciemności udała się do domów. Nad pozostałymi nieomal bez ustanku psychicznie znęcały się istoty, których nawet nie sposób było zobaczyć.
      Mordercza armia z południa ostatecznie nigdy nie dotarła na miejsce. Nie było to konieczne. Wszyscy dejagorańscy żołnierze zdezerterowali z armii Taglios. Kawaleria sił okupacyjnych rozbiła nieprzejednany trzon bez niczyjej pomocy.
      

65. Taglios:
Pałac
      Od chwili powrotu Aridathy dręczące Mogabę poczucie psychicznego dyskomfortu - nawet przed samym sobą nie odważyłby się użyć słowa strach - znacznie się nasiliło. Przychodziło im grać o coraz wyższe stawki. Ryzyko rosło. Służba pałacowa widziała Panią. Jak dotąd większość wierzyła, że była to Protektorka, w trakcie jednej z tajnych i niezapowiedzianych wizyt w Taglios. Jednak któregoś dnia Duszołap mogła usłyszeć te plotki, a wtedy natychmiast zrozumie, że nie mogła być w dwóch miejscach naraz. Nie uwierzy również z pewnością, że jej widok stanowił manifestację widm, obecnie regularnie spotykanych w labiryntach korytarzy, z których Pałac słynął.
      Mogaba rzekł, zwracając się do Ghopala i Aridathy:
      -  Kusi mnie, żeby zostawić wszystko i uciekać. Ghopal zapytał:
      -  Tak? A dokąd chciałbyś uciec? - W całej sprawie mogło nie być nic osobistego, jeśli jednak Czarnej Kompanii uda się zdobyć Taglios i przywrócić władzę rządzącej wcześniej rodziny, jego los okaże się przesądzony, podobnie jak los Mogaby. Wówczas z pewnością życie każdego Shadara, który służył w Szarych, nie będzie usłane różami.
      -  O to właśnie chodzi - Mogaba przesunął dłonią po czaszce. Golenie jej ostatnimi czasy sprawiało coraz mniej kłopotów. - Dlatego też wciąż powtarzam sobie, na czym polegają wymogi honoru.
      Aridatha nie miał wiele do powiedzenia. Milczał prawie przez cały czas od chwili powrotu. Mogaba rozumiał go. Singh widział rzeczy, w które nie potrafił uwierzyć. Poznał wysokość stawek i wiedza ta sparaliżowała go. Zdawało mu się, że gdziekolwiek spojrzy, znikąd światełka w tunelu. Tylko kolejna ściana litej ciemności.
      Dla Aridathy najważniejszą sprawą było, aby własne działania mógł ocenić jako słuszne.
      Wizyta u brata rozbudziła w Singhu postanowienie przynajmniej częściowego naprawienia zła, które wyrządził jego ojciec.
      Przez wiarę, w której się wychował, Aridatha był Gunni, jednak charakter predestynował go wyraźnie do wyznawania religii Yehdna.
      Uważał, że wszelkie winy należy zrekompensować jeszcze w tym życiu.
      Mogaba powiedział:
      -  Wieści z południa są jednoznacznie katastrofalne. Pochód Czarnej Kompanii natrafia na śladowy jedynie opór. Dysponują potężniejszymi czarami, lepszą bronią, lepszymi żołnierzami, wyposażeniem i kadrą dowódczą. Nie wspominając już o wywiadzie tak dobrym, że marnujemy tylko nasz czas, próbując coś utrzymać w tajemnicy. Tak wiec wychodzi na to, że nas los zależy wyłącznie od tego, jak szybko ci ludzie tu dotrą. Protektorka ich nie powstrzyma. Będą pociągać za sznurki jej ego, drażnić jej dumę, a dokładnie w chwili, gdy uzna, że jest już gotowa do druzgoczącego uderzenia, zadadzą jej cios w plecy głownią młota, którego ruchu nawet nie dostrzeże. Trzeba czegoś więcej niż tylko potęgi, żeby dać sobie radę z tymi ludźmi. Trzeba czegoś więcej niż przenikliwości i gotowości na każdą zdradę. Trzeba być szalonym.
      Ghopal zapytał:
      -  Wobec tego dlaczego nie pojedziemy na południe i nie przejmiemy dowodzenia? - Uśmiechnął się ironicznie.
      -  To wcale nie jest śmieszne. A powody są dwa. Po pierwsze, ona tego nie chce. Wciąż sądzi, że zdoła schwytać ich w potrzask między naszymi siłami. Nie mam pojęcia, jak miałoby się to udać. Poza tym, co znacznie ważniejsze, jeśli znajdę się blisko niej, nie będzie sposobu, abym potrafił ukryć swoje zamiary, nie będzie też żadnej sposobności ich realizacji, zanim zdąży się skutecznie zabezpieczyć. Jeśli chodzi o was dwóch, możecie mieć więcej szczęścia.
      Ghopal zauważył:
      -  Mimo docierających wieści miasto jest zdumiewająco spokojne.
      Echa upadku Dejagore wciąż tłukły się o brzegi ludzkiej świadomości, jednak prawie nikt nie rozumiał, iż sama Protektorka również jest w niebezpieczeństwie. Nie dochodziło do żadnych poważnych zakłóceń porządku. Jednakże coraz częściej na murach pojawiały się graffiti. Głównie te same stare przekleństwa, chociaż ostatnio przeważała wśród nich rajadharma. Ale były też zupełnie nowe: Spoczniecie pogrzebani w popiołach, przez dziesięć tysięcy lat łykając tylko wiatr. Jak również nie widziane od dawna: Thi Kim nadchodzi.
      Nikt dokładnie nie wiedział, co też to ostatnie może oznaczać.
      Niewykluczone, że nawet jego autorzy tego nie wiedzieli. Niektórzy sądzili, że Thi Kim pochodzi z języka Nyueng Bao. Wówczas imię to tłumaczyłoby się jako Wędrowny Morderca.
      Jeśli zaś nazwa nie pochodziła z Nyueng Bao, cała rzecz miała jeszcze mniej sensu. Albo w ogóle sensu nie miała.
      Aridatha zapytał:
      -  Jeśli nie zrobimy nic, żeby ją wesprzeć, a ona zostanie pokonana, jak mamy sami się obronić?
      Mogaba odparł:
      -  Powiem wprost: ty nie będziesz miał większych problemów, chyba że Protektorka zwycięży. Kompania i para książęca nic do ciebie nie mają. Wykonałeś dobrą robotę, dowodząc Miejskimi Batalionami. Jeśli będziesz siedział z założonymi rękami, prawdopodobnie odziedziczysz moje stanowisko.
      Aridatha wzruszył ramionami.
      -  Musiałeś z nią rozmawiać o tych rzeczach, kiedy tu była.
      -  O, tak. Powiedziała, że nikt nie będzie mnie ścigał szczególnie wytrwale, jeśli starczy mi rozumu, by uciec, zanim zajmą miasto.
      Ghopal zapytał:
      -  Są tak pewni siebie, że mogą sobie pozwolić na odrzucenie twojej pomocy? A co ze mną?
      -  Ona jest tak pewna siebie. Niewykluczone, że zbyt pewna siebie. O tobie nic nie mówiła. Nie ma pojęcia o twoim istnieniu. Zasugerowała, że jeśli któryś z was uzna, iż ma powody obawiać się powrotu pary królewskiej, może przyłączyć się do mnie w łupieniu skarbów, zanim ucieknie.
      -  Shadar nie łamią przysiąg.
      Aridatha, który nie musiał szczególnie obawiać się tych zmian, zaproponował:
      -  Róbmy po prostu naszą robotę, jak to czyniliśmy zawsze. I zobaczymy, jakie sposobności fortuna złoży w nasze ręce.
      Ghopal sarkastycznie zareplikował:
      -  Oczywiście. Może skończyć się na tym, że Czarna Kompania i Protektorka pozabijają się nawzajem. Jak para baranów, którym splątały się poroża.
      Uwaga ta sprawiła, że wszyscy trzej mężczyźni zamyślili się, zwłaszcza zaś Mogaba dumał, czy los rzeczywiście zdolny byłby spłatać im figla, podkreślonego równie nieoczekiwaną puentą.
      

66. Terytoria Tagliańskie:
Ziemia niczyja

      Och, wyglądaliśmy naprawdę nieźle, w sile dziesięciu tysięcy, wszyscy uszeregowani niczym na paradę. Każdy miał na sobie swoją zbroję. Nad głową każdego lekki wiatr poruszał proporcem. Każdy batalion w zbroi swych własnych barw. Broń doskonale oporządzana i wypolerowana. Konie wyszczotkowane i przystrojone niczym na przegląd wojsk. Sztandary na swoich miejscach, chwalebne i bez skazy. Stanowiliśmy treść erotycznego snu generała, śliczni, a zarazem niebezpieczni.
      Stojąca naprzeciw banda, choć przewyższała nas liczebnością w stosunku trzech do jednego, wyglądała, jakby nie mogła stanowić poważniejszego wyzwania. Ludzie po drugiej stronie frontu wciąż próbowali znaleźć przydzielone im miejsca w szeregach.
      Niezależnie jednak od tego, jak dobrze wszystko z pozoru wyglądało, wciąż miałem wątpliwości, czy mądrze postąpiliśmy, wydając walną bitwę, i wątpliwości tych nie potrafił rozproszyć budujący widok naszych chłopców oraz jego przeciwieństwo po drugiej stronie. Jednak Śpioszka chciała szybko tamtych zmiażdżyć, by potem pogonić Duszołap z powrotem do Taglios, gdzie ze względu na naglącą sytuację może stracić czujność i wpaść w pułapkę zastawioną przez Mogabę oraz jego spiskowców.
      Zbyt wiele opierało się na założeniach, że sprawy pójdą dokładnie po naszej myśli. A przecież zwłaszcza wówczas, kiedy wszystko idzie dobrze, należy oglądać się za siebie.
      Ale nie byłem Kapitanem. Mogłem jedynie służyć radą, a potem, gdy decyzje już zapadną, odegrać swoją rolę w przedstawieniu.
      Tobo był jeszcze bardziej pewny siebie niż Śpioszka. Wierzył, że wystarczy lekko pchnąć wroga, by ten sam się przewrócił. Jeden paskudny wstrząs i tamci załamią się. Gwarantował swoim słowem.
      Odtrąbiono gotowość. Odezwały się bębny, miarową kadencją odliczając krok. Tysiąc żołnierzy pozostawiliśmy w odwodzie. Daleko z tyłu za nimi stacjonowali rekruci, którzy zaciągnęli się ostatnio. Otaczali Radishę i jej brata, nominalnie stanowiąc gwardię królewską. Do boju zostaną pchnięci tylko w ostateczności.
      Głos trąb obwieścił sygnał do natarcia. Szeregi ruszyły naprzód, doskonale równą linią, idealnie odmierzonym krokiem. Zajmujący pozycje na czele obu skrzydeł Pożeracz Żywotów i Stwórca Wdów poderwali się z towarzyszeniem oślepiających błysków i również ruszyli naprzód. Zatrzymali się jednak, nim dotarli w obszar rażenia pocisków.
      Z tak bliskiego dystansu mogłem dostrzec, że Duszołap ustawiła swe wojska w szyku trzech kolejnych ugrupowań, znajdujących się w odległości stu jardów od siebie. Jednostka frontowa była najliczniejsza, jednak wyglądała na najgorzej przygotowaną. Druga formacja sprawiała wrażenie znacznie bardziej godnej zaufania.
      Była to strategia, którą pojmowałem, ponieważ sam posługiwałem się nią w rozmaitych odmianach. Trzeba jednak być pewnym, że prawdziwi wojownicy nie dadzą się ogarnąć panice sił rezerwowych, gdy te zaczną uciekać.
      Za trzecią linią obrony Duszołap coś się działo, jednak znajdowałem się zbyt daleko, by widzieć wyraźnie.
      Potem szeregi atakujących żołnierzy znacznie utrudniły obserwację. Mnie zaś otoczyły uroki następnego etapu, ukrywając przed oczyma wroga, ale równocześnie uniemożliwiając dostrzeżenie tego, co dzieje się wokół.
      

67. Terytoria Tagliańskie:
W Armii Środek

      -  Rzecz będzie nieco ryzykowna - przypomniała Duszołap oficerom swojego sztabu, którzy musieli brać jej geniusz na wiarę. Wcześniejsze jego demonstracje miały miejsce podczas Wojen Kiaulunańskich, na długo przedtem, nim się zaciągnęli.
      Trąby wroga dały sygnał do gotowości. Bębny zaczęły warczeć. Duszołap powiedziała:
      -  Kiedy odtrąbią atak, będą zbyt zajęci, żeby obserwować, co robimy.
      Zatrąbiono.
      -  Chcę, żeby drugiej linii przekazano, iż załamanie się pierwszej stanowi część mego planu. Powiedzcie im, że to wykalkulowany odwrót. Nie chcę, żeby panika pierwszej linii ogarnęła wszystkich. Powiedzcie im, że każdy, kto ucieknie, nakarmi robaki. Potem powiedzcie to samo trzeciemu szeregowi o pierwszym i drugim. Niech wierzą, że zwabiam wroga w pułapkę, by zniszczyć go moimi czarami. Odwody mają wycofać się na skraj lasu. Zaraz.
      -  Ale to oznacza...
      -  Zapomnijcie o obozie. Jeśli nie zwyciężymy w tym boju, obóz i tak nie będzie już potrzebny. Odwody mają zostać rozstawione i wzdłuż skraju lasu, dzięki czemu będą mogły wyłapywać uciekinierów i wprowadzać ład w ich szeregi. Zanim jednak przystąpią do tego zadania, muszą odprowadzić moich gości na północny brzeg strumienia.
      Odpowiedziały jej puste spojrzenia.
      W głos Duszołap powoli zaczynały się wkradać nuty gniewu. Gniewu, który już znali, gniewu zapowiadającego pojawienie się kolejnych ciał na cmentarzu za granicami obozu. Kiedy Duszołap była dostatecznie wściekła, nie pozwalała nawet Gunni spalić, a tym samym oczyścić, ciał tych, których przed chwilą zamordowała.
      -  Każcie im zająć pozycje wzdłuż skraju lasu! Niech się przygotują, by zabić każdego tchórza! - A potem spokojnym, omalże pełnym uświęconej szczęśliwości głosem dodała: - Jeśli odwodom nie uda się poderwać żołnierzy i cisnąć ich z powrotem na wroga, ich generałowie długo nie przeżyją porażki. - Duszołap zdecydowana była doprowadzić do tego, by walka przebiegała tak, jak sobie umyśliła. - Po prawdzie, mądry generał nie zastanawiałby się, jak przeżyć swego chorążego. Dzięki temu jego śmierć byłaby znacznie mniej bolesna.
      Przygotowania zajęły jej wiele dni. Ale w ręku dzierżyła kiepską broń. Tym bardziej należało więc powodować nią w najlepszy możliwy sposób.
      -  Do roboty! - Minęła krąg swych oficerów, wyszła z namiotu, wspięła się na punkt obserwacyjny, z którego będzie mogła oglądać przebieg bitwy. W chwili, gdy zajęła swe stanowisko, wróg z precyzją doskonale wyszkolonej armii zderzył się z jej pierwszym szeregiem.
      Rzeź była znacznie mniej spektakularna, niźli oczekiwała. Przeciwnik zdawał się być usatysfakcjonowany rozbijaniem kolejnych formacji. Nie ścigano uciekinierów. Wrogowie zatrzymali się, pozwolili wynieść rannych z pola, ponownie zwarli szeregi i oporządzili broń. Trwało to dosyć długo. Co uszczęśliwiło Protektorkę. Oznaczało to więcej czasu na to, by jej rozbite kompanie zwarły szyki na skraju lasu.
      Duszołap obejrzała się za siebie - ludzie wynosili klatki jeńców z namiotu. Goblin, którego oczy zdążyły się już zregenerować, pozdrowił ją szyderczym salutem. Dziewczyna patrzyła prosto na nią i uśmiechała się.
      Jeszcze raz to zrobi, a na kilka choćby godzin rzuci tego bachora żołnierzom. To go oduczy bezczelności.
      Żołnierze dozorujący klatki zachowywali spokój, choć do obozu zaczęli już docierać pierwsi przerażeni uciekinierzy.
      Duszołap zła była na siebie, że przeoczyła możliwość, iż tamci mogą wcale nie uciekać do lasu. Powinna zburzyć palisadę otaczającą obóz.
      Nieważne. Tylko kilku zdecydowało się za nią schronić.
      Wydała rozkaz zamknięcia bram.
      Wróg podjął natarcie.
      Druga linia spisała się nieco lepiej, jednak ostateczny rezultat był identyczny. Oddziały poszły w rozsypkę, nie zadając wrogowi większych strat.
      Tym razem żadnemu z uciekających żołnierzy nie udało się dostać do obozu.
      I znowu wróg zatrzymał się, aby zająć się rannymi, przeformować szyki i zreperować broń. Kawaleria oskrzydlająca jego flanki miała kłopoty z utrzymaniem się. Duszołap podejrzewała, że dyscyplina załamie się, gdy tylko trzecia linia wojsk tagliańskich pójdzie w rozsypkę.
      Lepiej, żeby ci idioci w lesie naprawdę byli gotowi.
      Duszołap opuściła swój punkt obserwacyjny, gdy przeciwnik znów zatrąbił do ataku.
      - Bardzo sprawna ta nowa Kapitan. Ciekawe jednak, czy potrafi myśleć w marszu?
      Bardzo sprawnie przebiegł też osobisty odwrót Duszołap do lasu, gdzie zaraz warknęła swoim oficerom nowe rozkazy, a potem wycofała się do wielkiego namiotu, który dawno temu kazała tam rozbić w charakterze rzekomego leśnego ustronia, a który w istocie stanowił miejsce spotkań z wysłannikami sprzymierzeńców, którzy teraz próbowali ją zarżnąć. Goblina i Córkę Nocy tam właśnie umieszczono.
      Oboje więźniów jej widok najwyraźniej rozbawił. Zachowywali się tak, jakby tuż przed jej przyjściem opowiedzieli sobie jakiś histeryczny żart, którego przedmiotem była jej osoba.
      Duszołap zignorowała ich. Znacznie bardziej przejmowała się tym, jak jej siostra zareaguje na całkowitą nieobecność czarów na polu bitwy. Jeśli przez najbliższych piętnaście minut nikt nie nabierze podejrzeń...
      

68. Terytoria Tagliańskie:
Ogień na ziemi niczyjej

      Skryty za zasłoną błyszczącej mgły maskującej Pożeracza Żywotów zsiadłem z konia, a potem niezgrabnie wgramoliłem się na latający słup Voroshk, który dzieliłem z moim byłym zastępcą, Murgenem. Na słupie wymalowane było imię Magadana w jego rodzimym alfabecie. Po lewej stronie Stwórca Wdów również szykował się do wzlotu w górę, w towarzystwie znanego miłośnika podniebnych wyczynów, Wierzby Łabędzia. Wszystkie latające słupy gotowe były do startu, każdy obudowany absurdalną konstrukcją z wikliny i bambusa, do której dodatkowo podoczepiano liczną, naprędce zaimprowizowaną broń.
      Gdzieś za moimi plecami, w miejscu, którego nie byłem w stanie dostrzec, Tobo i Wyjec przygotowywali do poderwania z ziemi latający dywan, który aż trzeszczał pod ciężarem rozmaitych nieprzyjemnie wyglądających środków bojowych. Wrzeszczący czarodziej wciąż gniewnie mamrotał coś pod nosem, ponieważ zmuszono go, by wyjawił Tobo swoje lotnicze sekrety.
      Cała masa gotowej do użycia ohydy miały wzbić się w powietrze, aby opaść w dół na Duszołap, gdy ta zdradzi miejsce swego pobytu, albo wprost na żołnierzy wroga, gdy nasz atak zacznie się załamywać.
      Ta ostatnia rzecz była niepodobieństwem. Rozsypka tagliańskiego frontu postępowała niczym spełniające się marzenie. Druga linia wytrzymała niewiele dłużej od pierwszej. Trzecia, najwyraźniej złożona z najlepszych i najbardziej umotywowanych żołnierzy Protektorki, okazała się bardziej uparta. Ponieważ sam musiałem ongiś spędzić w towarzystwie Duszołap stanowczo zbyt dużo czasu, potrafiłem chyba zrozumieć, skąd trzecia formacja mogła zaczerpnąć tę odrobinę dodatkowej zachęty. Duszołap nie była rozumiejącym, wybaczającym dowódcą.
      Jedno wszakże trzeba jej oddać. Nie oczekiwała również miłości i wybaczenia od nikogo, kto ją pokonał. W świecie, w którym dojrzewała, takie postępowanie stanowiło normę. Świat ten, świat Dominacji, wymagał od każdego bezwzględności i okrucieństwa. Nie tolerował ani życzliwości, ani współczucia.
      Upór trzeciej linii nie potrafił sprostać sprawności i pewności siebie naszych żołnierzy. Już pierwsi podszyci tchórzem zaczęli wymykać się z szeregów i uciekać w kierunku odległej linii drzew, gdzie najwyraźniej ktoś próbował poderwać do boju ocalałych.
      Odwrót ledwie się zaczął, kiedy daleko z przodu gwałtownie rozbłysła łuna purpurowego światła. W ciągu kilku sekund zgasła. Niezgrabnie próbowałem zyskać wysokość, a wtedy kolejna łuna, tym razem karminowa, pojawiła się i zniknęła po mojej lewej ręce.
      Nastąpiło kilka kolejnych rozbłysków, każdy w innym odcieniu czerwieni, nim znalazłem się dość wysoko, by zaryzykować odwrócenie uwagi od przyrządów kontrolujących lot i zobaczyć, o czym też Murgen paplał przez cały czas naszego wznoszenia się.
      Rozwijający się czar z pozoru skrył ziemię płaszczem jednolitej czerni. Na tej powierzchni niewidzialna dłoń malowała czerwone kwiaty, które w okamgnieniu rozchylały płatki, nieomal czarne w środku, na skraju barwy płomienistej żółci, kiedy osiągały może dwanaście jardów średnicy. Z wysokości nie widać było nic prócz nagłych, zupełnie przypadkowo ułożonych czerwonych chryzantem. Pole bitwy wyglądało niczym jakaś pusta plansza do gry, na której wciąż rozkwitał i wiądł ogród śmiertelnego kwiecia.
      Cokolwiek się działo, miało charakter całkowicie bierny. Nic nie zmierzało w naszą stronę. Czar już wcześniej znajdował się na miejscu, do życia powołały go postępy naszych żołnierzy. Wśród których jednak zbierał zamierzone, śmiertelne żniwo.
      Nie sposób było wywnioskować, gdzie znajduje się Duszołap.
      Po mojej lewej stronie Pani i Wierzba zniknęli w chmurach dymu odrzutowego przymocowanych do ich słupa bambusowych miotaczy kul ognistych, które ostrzeliwały tagliański obóz. Zapaliło się już w nim kilkanaście ognisk, jednak wśród naszych żołnierzy wciąż rozkwitały czerwone kręgi.
      Pchnąłem mój słup jakąś milę naprzód. Poinformowałem Murgena:
      -  Strzelaj w las. Ona musi tam być. Gdzie się, do cholery, podziały moje wrony? Nigdy ich nie ma, kiedy są potrzebne. - Zniknęły w czasie, gdy skoncentrowany byłem bez reszty na osiągnięciu wyższego pułapu. Może nie lubiły zanadto oddalać się od powierzchni ziemi.
      Nigdzie nie było nawet śladu po Nieznanych Cieniach. Ale nie oczekiwałem też, że cokolwiek dostrzegę. Tobo zeszłego wieczora odesłał dla bezpieczeństwa większość niewidzialnego ludku.
      W chwilach napięcia zwraca się uwagę na najdziwniejsze rzeczy. Mnie w oczy rzuciła się nieobecność wron wokół pola bitwy. Raczej osobliwy brak, którego nigdy wcześniej nie dane mi było być świadkiem. Jednak nad lasem powoli zaczynali kołować inni padlinożercy.
      Murgen krzyknął coś, z czego wynikało, iż nasi wrogowie najwyraźniej odzyskują ducha. Powiedziałem:
      -  Wobec tego połóż ogień miotaczy na skraj lasu. - Co w istocie było moim zadaniem, ponieważ to ja powinienem ustawić słup Voroshk w kierunku, w którym chciałem, by poleciały ogniste kule.
      Młoda Shukrat, znacznie lepiej wyszkolona w posługiwaniu się słupem, nadleciała ze wschodu, nisko ponad ziemią i położyła ogień na front tagliański. Nie zmarnowała bodaj jednej kuli ognistej.
      Nasze siły lądowe zatrzymały się. Śpioszka nie wydała rozkazów do odwrotu, ale nie miała też zamiaru narażać żołnierzy na skutki działania kolejnych zabójczych czarów.
      Nie będę wiedział, jak wielkie ponieśliśmy straty, zanim nie znajdę się na ziemi. Co zresztą nastąpi już wkrótce, ponieważ Murgen i ja wyczerpaliśmy zapas kul ognistych i nie było powodu, by nadal przebywać w powietrzu.
      Nie miałem wielkich kłopotów z wyobrażeniem sobie, jak gdzieś w tym lesie Duszołap śmieje się do rozpuku, myśląc o szkodach, jakie nam wyrządziła.
      Taglianie wyprowadzili jeden nieskoordynowany, nieskuteczny kontratak, który zmienił się w prawdziwą jatkę, kiedy nie wytrzymali i znowu rzucili się do ucieczki. Czary Duszołap nie rozróżniały przyjaciół i wrogów, tylko kierunek, w jakim poruszali się żołnierze.
      Wylądowaliśmy na dalekich tyłach. Dosiadłem znów konia i ruszyłem naprzód. Skutki magii Duszołap okazały się straszliwe. Miejsca, w których rozkwitały pąki światła, jarzyły się czerwienią tak głęboką, że omal wpadającą w czerń. Natomiast otaczająca kręgi czerń tła powoli zanikała, a spod niej wyłaniała się stratowana trawa niczym kiełkujące źdźbła pszenicy ozimej. Jednak wewnątrz kręgów bardziej osobliwe powschodziły plony.
      Ludzie. Pochłonięci przez ziemię, jedni tylko po kostki, inni na wysokość bioder albo jeszcze wyżej. Zamarli w natarciu, we wciąż nienaruszonym szyku. Ale w żadnej z tak odmiennych zbroi nie tliła się bodaj iskierka życia.
      Ktoś już spróbował zdjąć kilka. Wewnątrz nie znalazł nic prócz zwęglonego ciała i kości. Wedle pobieżnego rachunku groza, która nastąpiła omal zbyt szybko, by w ogóle zrozumieć, co się stało, mogła pochłonąć od czterystu do pięciuset żołnierzy.
      -  Coś tu jest nie w porządku - powiedziałem. - Duszołap chyba zrezygnowała.
      -  Co? - zapytał Murgen. Niezwykle ostrożnie badał jeden ze śmiertelnych kręgów. Odkrył, że jest już zupełnie zimny, a grubość jego powierzchni nie sięga nawet na palec. - Co to jest? - Później, kiedy zebraliśmy już ciała poległych, przekonaliśmy się, że tak naprawdę wcale nie pochłonęła ich ziemia. Części ciał z pozoru zapadłe pod powierzchnię w istocie nie istniały. Prawdopodobnie zupełnie się rozpłynęły.
      -  Duszołap przestała się z nami bawić. Jakimś sposobem musiała przecież kontrolować te kręgi. W przeciwnym razie pozabijałyby również ich żołnierzy, podczas pierwszego odwrotu. Ale ten efekt już nie działa. Co się zmieniło? Co się stało?
      Nagle padlinożercy kołujący nad lasem gwałtownie sfrunęli w dół, spiralą, jakby chcieli coś zaatakować. Powiedziałem:
      -  Zobaczymy, co u Śpioszki.
      Śpioszka słała zwiadowców, aby zbadali rozmiary katastrofy. Jak dotąd żaden śmiercionośny kwiat nie rozwinął się na naszych najbardziej odległych flankach.
      Ptaki zatrzymały się, kołując ponad samymi szczytami drzew, jednak ich zachowanie wciąż przypominało raczej taktykę drapieżców niźli padlinożerców. Jeden uległ pokusie i opuścił się odrobinę niżej.
      W górę, jak język gigantycznej ropuchy, skoczyła złoto-brązowa niczym mocz pręga. Ptaka otoczył rozbryzg światła. Przez chwilę widać było zarys sylwetki jakby wyciętej z czarnego papieru. Potem rozsypała się na setkę kawałków. Spłynęły w dół jak liście spadające z drzew.
      Reszta ptaków postanowiła gdzie indziej poszukać szczęścia.
      Oprócz mnie nikt nie dostrzegł, co się stało.
      Gdzie były te moje cholerne kruki? Mogłem wysłać je, by sprawdziły, co jest grane, równocześnie nie narażając w najmniejszym stopniu mojej kochanej dupy. Jaki jest sens udawania postaci mitologicznej, skoro nie jestem zdolny do żadnych mitycznych czynów?
      Kilka chwil później Tobo i Wyjec już byli ponad lasem, obrzucając siły tagliańskie prowizorycznie skleconymi bombami.
      Pani dołączyła do nas, zanim jeszcze zwiadowcy Śpioszki odkryli, czy możemy bezpiecznie przemieszczać się skrajem strefy śmierci. Przyniosła ze sobą mapę, którą przedstawiła Kapitan. Jeden rzut oka upewnił mnie, że moja ukochana nie marnowała czasu spędzonego w górze. Dokładnie naniosła na mapę śmiertelne kręgi. Wzór natychmiast stał się widoczny. Stanowiska wciąż jeszcze aktywnych pułapek oczywiste. Chyba że Duszołap zdawała sobie sprawę z naszych napowietrznych zdolności. Wówczas kręgi śmierci zamierzone zostały z pewnością tak, by pchnąć nas w pułapkę jeszcze bardziej okrutną i ponurą.
      Śpioszka natychmiast wezwała do siebie dowódców batalionów.
      

69. Ziemia niczyja:
Nieoczekiwane

      Żołnierze Duszołap przez czas jakiś uparcie walczyli, broniąc frontu na linii drzew, jednak już wcześniej zostali zbyt mocno poharatani, by stawić przyzwoity opór zawodowym rzeźnikom.
      Większości Taglian bynajmniej nie zależało na tym, by ich żony i dzieci musiały opłakiwać stratę mężów i ojców. Śpioszka wydała rozkazy, aby pozwolono odejść każdemu, kto złoży broń.
      Gospodarce tagliańskiej, którą przyjdzie odziedziczyć Prahbrindrahowi Drahowi, z pewnością nie zaszkodzi, jeśli oszczędzona zostanie jej rzeź kwiatu młodzieży imperium. W istocie kraj dopiero dochodził powoli do siebie po przerażających stratach, jakimi zaowocowały wojny z Władcami Cienia i Wojny Kiaulunańskie.
      -  W najmniejszym stopniu nie przypomina to tak spektakularnego zwycięstwa, na jakie miałam nadzieję. Ale jakoś to zniesiemy - powiedziała Śpioszka. - Mimo poniesionych strat. Tę wojnę można było wygrać już dzisiaj.
      Tymi słowami zasłużyła sobie na szereg zdumionych bądź niedowierzających spojrzeń. Duszołap wciąż gdzieś tam była, a jej nastrój z pewnością był paskudny. Należało oczekiwać kolejnych niemiłych niespodzianek.
      -  Jeśli jednak będziemy zdecydowanie na nią naciskać, do Taglios dotrze rozkojarzona.
      Plan Mogaby z pewnością należało uznać za ryzykowny. Tyle też powiedziałem.
      -  A jakiekolwiek czułe słówka szeptało mu do ucha sumienie kilka miesięcy temu, z pewnością znacznie bardziej będzie się martwił o uratowanie własnej skóry, kiedy jego wrogowie naprawdę zastukają do drzwi.
      Śpioszka zaczęła już coś mówić na temat Aridathy Singha, jednak ugryzła się w język.
      Na zabójczej ziemi rozbłysło karminowe światło. Posługując się mapą Pani, Tobo zaczął niszczyć miny - pułapki, bombardując je z latającego dywanu Wyjca.
      Śpioszka zwróciła się do Popłocha Singha:
      -  Kiedy Tobo już skończy, chcę, żebyś przegonił w tę i we w tę wziętych do niewoli jeńców. Żaden z tych kręgów nie ma prawa się ostać. Jakiś dzieciak mógłby się na nie natknąć i dać się zabić. - Jakby okolica wręcz roiła się od głupiej dzieciarni.
      Powiedziałem:
      -  Znacznie lepiej byłoby, gdyby dało się przejąć kilka tych kręgów i ewentualnie wykorzystać. Gdyby Mogaba miał coś takiego, dysponowałby większą szansą zabicia Duszołap.
      Pani zniszczyła całą radość płynącą z tej myśli.
      -  Wyczułaby. Sama je stworzyła. Z pewnością dodała bezpieczniki uniemożliwiające użycie ich przeciwko niej.
      W lesie podniosły się liczne okrzyki. Tobo i Shukrat skoczyli w tamtą stronę, na wypadek gdyby żołnierze potrzebowali pomocy. Kilka chwil później zobaczyliśmy dywan Wyjca mknący ku nam.
      Tobo nawet nie kłopotał się, by zsiąść na ziemię. Oznajmił tylko:
      -  Znaleźli Córkę Nocy. Zamkniętą w klatce. Duszołap uciekła zostawiając ją.
      Pani i ja wymieniliśmy spojrzenia. To wydawało się kompletnie nieprawdopodobne. Chyba że dziewczyna była przynętą w jakiejś i naprawdę paskudnej pułapce. Całkiem możliwe. Duszka obsiała przecież pole śmierci, które pochłonęło naszych żołnierzy, a Nieznane i Cienie nic o tym nie wiedziały.
      

70. Ziemia niczyja:
Pojmanie

      Klatka znajdowała się w namiocie o zapadniętych ścianach. Kilka kul ognistych przebiło płachtę, jednak jakimś sposobem żadna nie zaprószyła ognia. Oznajmiłem wszystkim zebranym:
      -  Zachowujcie skrajną ostrożność. Jeśli można sobie wyobrazić chwilę najlepszą na to, by Duszołap czegoś spróbowała, to ona właśnie nadeszła.
      Śpioszka rozkazała swym adiutantom, by rozproszyli ciekawskich żołnierzy. Już znajdowaliśmy się bliżej namiotu, niźli doradzała Pani - chociaż miało to tyleż samo wspólnego z osobą tej, którą spodziewaliśmy się w nim zastać, co z obawą przed ewentualną pułapką śmiertelnej magii.
      Jak dotąd nikt jeszcze nie znalazł żadnej pułapki na tej linii oporu.
      Pani zwróciła się do Tobo:
      -  Obejdź wszystko trzy razy. A potem sprawdź jeszcze raz. Wyjec, ty również poszukaj. - Potem zapytała, kierując swe słowa do wszystkich obecnych: - Gdzie Goblin? - Kiedy odpowiedź nie padła, podeszła do trzech żołnierzy, którzy znaleźli namiot i którym najwyraźniej nic się nie stało, mimo iż przed doniesieniem o odkryciu spędzili w nim czas jakiś na poszukiwaniu pamiątek. - Gdzie jest ten mały? Ten, który uciekł z warowni Nijhy.
      Wzruszenia ramion. Mogli zresztą nie wiedzieć, o kim ona mówi. W końcu jednak któryś zebrał się na odwagę i rzekł:
      -  W środku jest jeszcze druga klatka. Przewrócona i zniszczona. Może udało mu się uciec.
      Pani i ja wymieniliśmy spojrzenia. Dlaczego Goblin miałby uciec bez dziewczyny? Nie zrobiłby tego. Tobo zawołał:
      -  Nie ma niebezpieczeństwa.
      Wyjec próbował mu zawtórować, jednak jego głos natychmiast przeszedł w stłumiony krzyk. Powiedziałem:
      -  Coś tu się zdecydowanie nie zgadza. Tobo, wyślij swoich niewidzialnych kumpli, żeby się rozejrzeli po okolicy. Przede wszystkim chcemy wiedzieć, co się stało z Goblinem i Duszołap. Najszybciej, jak to możliwe. Trzeba ruszać za nimi.
      Śpioszka nerwowym skinieniem głowy wyraziła zgodę.
      Pani i ja ostrożnie podeszliśmy do namiotu.
      Miny - pułapki występują w rozmaitych postaciach.
      Zgodnie z tym, co nam powiedziano, jedna zniszczona klatka była pusta. Druga również leżała na boku, drzwiczkami w dół. W jej wnętrzu, z bezwładnie rozrzuconymi członkami, spoczywała przystojna kobieta, nie mająca na sobie nawet skrawka odzieży.
      Pani zdumiała mnie zupełnie, natychmiast podbiegając do klatki i mamrocząc coś o biednej dziecinie. Schwyciłem ją za ramię.
      -  Spokojnie. - Ciało leżącej wyglądało na upozowane. Poprawiłoby to pewnie humor Duszołap na całe dziesięciolecia, gdybyśmy wpadli w śmiertelną pułapkę przez nasze dziecko, które nie miało dla nas więcej uczuć niż dla koni, bydła czy czego tam jeszcze, co bez śladu przewijało się przez jej życie.
      Pani przystanęła, jednak na dłużej nie starczyło jej cierpliwości.
      -  Co?
      -  To nie jest Oj Boli. Nie wydaje mi się. - Ale przecież to nagie ciało nie mogło być złudzeniem, nieprawdaż? Goblin wprawdzie potrafił robić takie rzeczy... Tobo jednak zapewniał, że w środku nie ma żadnej magii.
      Przykucnąłem jęknąwszy, gdy zatrzeszczało mi w kolanach, sięgnąłem ręką przez pręty klatki i odsunąłem z karku kobiety skrywające go czarne włosy.
      Potem pociągnąłem Panią w dół. Kiedy kucała, w kolanach zatrzeszczało jej równie paskudnie jak mnie.
      -  Spójrz tutaj. Niezłą potrafię wykonać robotę, co? Ledwie widać blizny. - Przesadzałem. Blizny wyglądały paskudnie. Ale nie sposób było po nich wnosić, że znajdowały się na karku kogoś, kto kazał przyszyć sobie głowę.
      -  Sprawdź stopę. Którą sobie okaleczyła? Prawą, zgadza się? Odsłoniłem prawą stopę kobiety. Natychmiast ujawniły się ślady obrażeń spowodowanych przez minę - pułapkę Goblina oraz efekty amatorskiej chirurgii Duszołap.
      -  Nienawidzę jej jeszcze bardziej niż dotąd - powiedziała Pani. - Ponieważ wyjąwszy tę piętę i blizny na karku, wciąż wygląda tak samo jak w swoje dziewiętnaste urodziny. Co jej jest?
      Odparłem:
      -  Na razie nie mogę powiedzieć. Ale nie zbliżę się do niej bardziej, póki nie będę wiedział, że to bezpieczne. Gdzie się podziali Tobo i Wyjec? Sprowadź ich tu zaraz. - Nawet bez magii sytuacja w każdej chwili groziła wybuchem. Duszołap będzie w paskudnym nastroju, kiedy odzyska świadomość.
      Pani zamyśliła się:
      -  Dziecko musi być naprawdę kiepskiego zdania o naszej inteligencji, jeśli sądziło, że nas to zwiedzie.
      To wcale nie było takie oczywiste. Może po prostu pojawiliśmy się, zanim pułapka została do końca przygotowana. Tobo wrócił się i poinformował nas:
      -  Cath Sith właśnie wyśledziła Duszołap na północnym skraju lasu. Prowadzi Goblina na smyczy. Zebrała wokół siebie żołnierzy i zapędziła do budowy ziemnych fortyfikacji. - Ale jeden rzut oka na moją szwagierkę sprawił, że gdzieś zniknęła jego rzeczowość.
      No proszę, czyż sytuacja nie rozwijała się ciekawie? Śpioszka parsknęła:
      -  Córka Nocy udaje, że jest Protektorką?
      Tobo omalże się nie zachwiał, gdy dotarło doń, że patrzy z pożądaniem na kobietę starszą odeń o pięćset lat.
      Pani, jak wówczas, kiedy dowodziła, zwolenniczka szybkiego i zdecydowanego działania, nalegała:
      -  Musimy na nią naciskać. Kimkolwiek jest. Każda chwila, jaką uda jej się zyskać, oznacza większe straty w ludziach i więcej kłopotów w późniejszym terminie.
      Śpioszka wydawała się myśleć tak samo. Trudno było polemizować z nagą prawdą. Poszła więc przywrócić porządek i zorganizować dalszy atak. Dziwne się jednak zdawało, że Taglianie, po dwakroć już rozbici i ani dobrze wyszkoleni, ani szczególnie umotywowani, potrafili zdobyć się na poważniejszy opór. Tobo jednak upierał się, że tak właśnie jest, a przecież chłopak nigdy nie pozwalał sobie na próżne fantazje. Przynajmniej tego rodzaju.
      Nieprawdopodobne wydawało nam się, by Taglianie mogli być dobrze uzbrojeni. Większość ich żołnierzy porzuciła swoją broń podczas pierwszej ucieczki z pola bitwy.
      Pani przelotnie schwyciła moją dłoń.
      -  Myślisz, że jeszcze kiedyś ją zobaczymy?
      -  Zaczynasz się powoli zastanawiać, czy ona przypadkiem nie jest równie daleko, czy nie jest wręcz równie nierealna jak Khatovar?
      Wierzba Łabędź nadbiegł w podskokach.
      -  To prawda? Znowu złapaliśmy Duszołap?
      -  Wieści rozchodzą się szybko - odparłem. - Tak. To ona. Jestem raczej przekonany. Możesz się do mnie przyłączyć, kiedy będę ją badał. W ten sposób zyskamy dodatkową pewność. - Zdarzyło mu się być z nią bliżej niźli ja kiedykolwiek miałem okazję jako jej jednorazowy lekarz i chirurg. Będzie miał większe szansę odkrycia jakichś fizycznych znaków świadczących, że mamy do czynienia z kolejną chytrą sztuczką Duszołap. Jeśli po pięciu latach w ogóle cokolwiek pamiętał.
      Osobiście nie sądziłem, że to sztuczka. Z siostrzyczką mojej ukochanej najwyraźniej nie było najlepiej. Czułem to jeszcze zanim bliżej się jej przyjrzałem.
      Łabędź zbadał jej ciało i jęknął. Sposób, w jaki Duszołap wykorzystała go przed laty, nie zostawił mu miłych wspomnień. Ale też nie chował w sercu szczególnej nienawiści.
      Śpioszka powiedziała:
      -  Pod żadnym pozorem nie zapominaj, co ta kobieta ci zrobiła, Łabędź. Nie chcę, żeby coś podobnego zdarzyło się znowu. Jeśli zacznę cokolwiek podejrzewać, możesz być pewien, że trafisz w kajdany, zanim zdążysz o czymś pomyśleć.
      Łabędź wyraźnie chciał protestować, oburzać się, że nie, nie ma mowy, by ta wiedźma znowu wlazła mu do głowy. Powstrzymał się jednak. Wiedział, że jest tylko ciałem, i że ciało to niezdolne jest do śladu racjonalnej myśli, znajdując się w pobliżu którejkolwiek kobiety z tej samej co Duszołap krwi.
      Historia jego życia mówiła sama za siebie.
      -  Dlaczego po prostu jej nie zabijemy? - zapytał. Zraniona duma gorzała pod zewnętrznym opanowaniem. - Tu. I teraz. Póki mamy najlepszą jak dotąd szansę. Skończmy z tym raz na zawsze.
      -  Nie zrobimy tego, ponieważ nie mamy pojęcia, co jej uczynili Goblin i Oj Boli - warknąłem wściekły, ponieważ Pani jakoś dziwnie wahała się nad rozwianiem nadziei faceta, którego obiektem namiętności sama niegdyś była. Chyba nie zrobiła się na starość sentymentalna, co? Ani nie odkryła w sobie rodzinnych uczuć? Ona i jej siostra miały w sobie najstarszych spośród żyjących wrogów. - Poza tym, choć Duszka wprawdzie nie pomoże nam bardziej, niźli absolutnie będzie musiała, jednak jakiejś pomocy udzieli. Chwilowo.
      Pani pokiwała głową. Jej siostra była szalona, ale pragmatycznym szaleństwem.
      Siostrzyczka Duszołap tymczasem nie zdradzała najlżejszych oznak dochodzenia do siebie.
      Nie powiedziałem tego, ale mój wybuch wziął się poniekąd z bezradności. W coraz większym stopniu pewien byłem, że z Duszołap jest coś poważnie nie w porządku. Obawiałem się, że może umiera. Na to samo, na co umarł Sedvod. Ale nikt inny tego nie dostrzegał.
      Pozostałych zbyt wielkim uniesieniem napawał fakt, że jest teraz na naszej łasce.
      

71. Ziemia niczyja:
Nieprzyjemna prawda

      Od dłuższego już czasu Pani i Łabędź próbowali doprowadzić Duszołap do stanu, w którym będzie dostatecznie przytomna i świadoma, by zrozumieć sytuację, w jakiej się znalazła oraz jej ponure konsekwencje. W międzyczasie przyłączyli się do nich Murgen, Thai Dei, Sahra i Wujek Doj. W swoim czasie zamierzali zmusić ją, by udzieliła nam pomocy, tymczasem jednak chcieli napawać się triumfem nad pokonaną.
      Duszołap nie zamierzała współpracować. Pozostawała uparcie nieświadoma, dokładnie tak samo jak wcześniej Sedvod.
      Wrzawa potyczki podnosiła się i cichła w oddali, nigdy nie przybierając poważniejszych rozmiarów. Nasi chłopcy najwyraźniej nie mieli więcej ambicji niż wrogowie. Trudno było ich winić za to, że nie chcieli dać się zabić, skoro wynik bitwy został już rozstrzygnięty.
      Nadbiegł Rzekołaz.
      -  Kapitan przesyła wyrazy uszanowania, pytając równocześnie, czy nie mógłbyś przyjść i służyć pomocą? Zaistniała specyficzna sytuacja. Chętnie skorzystałaby z porady.
      -  Niech mnie cholera - powiedziałem. - A już sądziłem, że nic nie jest w stanie mnie zaskoczyć.
      -  Jaka sytuacja? - zapytał Murgen. Na nim obecność Duszołap nie wywierała większego wrażenia. Rozumiał natomiast, że kiedy słowo sytuacja zostało użyte w tym kontekście, oznacza to, że wkrótce jego syn zostanie poproszony o zajęcie się czymś szczególnie niebezpiecznym.
      -  Mamy kłopoty z rozwiązaniem sprawy niedobitków wroga. Zasugerowałem:
      -  Dlaczego nie zostawić ich w spokoju, do diabła? Wycofują się przecież. - Rzekołaz zignorował me słowa.
      -  Mniej więcej w odległości stu jardów od pozycji obronnych tamtych żołnierze tracą zainteresowanie walką. Nieliczni, którym udało się podejść na pięćdziesiąt jardów, mówią, że zaczynały znienacka nawiedzać ich myśli, jak głupio czynią, wtrącając się w Jej sprawy, i że powinni Jej pomóc wypełnić Jej święte przeznaczenie.
      Nie bardzo potrafili powiedzieć, do kogo to się odnosi, ale zakładali, że myśli te dotyczą Protektorki, ponieważ Protektorka jest diabłem, którego znają i którego mają ścigać.
      Pani skinęła na mnie. Potem mruknęła:
      -  Ja się tym zajmę. Ty unieś dywan i słupy w powietrze, a potem zbombardujcie stanowisko dowodzenia spoza zasięgu zaklęcia.
      -  Kule ogniste prawie się skończyły.
      -  A więc zrzućcie na nich głazy. Albo płonące gałęzie. Czy coś innego, co zmusi ją do zatroszczenia się przede wszystkim o własne bezpieczeństwo. Za każdym razem, gdy będzie chronić własną osobę, kilku jej żołnierzy wyłamie się spod władzy uroku. A wtedy natychmiast zmądrzeją i wybiorą drogę ucieczki.
      Spokojna ufność przepełniająca jej słowa dawała do zrozumienia, że taktykę tę zna już od dawna. Zwróciłem się do zebranych:
      -  Przede wszystkim należy zabrać sporo strzał. Zrzucimy je w dół z wysokości, na którą nie będzie w stanie sięgnąć. Spadając z pięciuset stóp, nabiorą dość pędu, by zadać spore straty. - Poczułem, jak żołądek skręca mi się w ciasny supeł. Mówiłem o bombardowaniu istoty poczętej z mego ciała i krwi.
      Jakaś część mnie wiedziała jednak, że dziewczynie nic się nie stanie. Inna zaś część doskonale wiedziała, że konfrontacja ta była nieunikniona od chwili, gdy Narayan Singh porwał nasze nowo narodzone dziecko z ramion Pani.
      Wszystko poszło jak należy. Odziana w kostium swej ciotki dziewczyna zmuszona została do zmykania przed pociskami; Goblin podążał w ślad za nią. Wystrzeliliśmy ostatnie kule ogniste i zrzuciliśmy ostatnie bomby zapalające. Nieunikniony w takich okolicznościach brak celności rozbudził we mnie na powrót cyniczną postawę wobec naszych szans na rychłe zaczerpnięcie oddechu.
      Tamtych dwoje próbowało aktywnie się bronić. Kiedykolwiek któryś z lotników opuszczał się poniżej określonej wysokości, w górę leciała pręga światła o barwie uryny. Jednak dostarczałem im zbyt wielu zajęć, by mogli w pełni dowieść swego magicznego mistrzostwa. Nie potrafiłem jednak stwierdzić, które z nich jest źródłem śmiertelnego światła.
      Nie umknęło także mojej uwadze, że dziewczyna zdawała się być całkowicie nieświadoma, iż ten odziany w paskudny kostium facet w górze to jej kochający tatuś.
      Nasi żołnierze szybko zorientowali się w sytuacji i skorzystali ze zmiany perymetru wokół sił tagliańskich.
      Córka Nocy nie miała żołnierskiego doświadczenia, jednak uczyła się szybko, łatwo podejmowała decyzje, a nadto dysponowała cennym doradcą w postaci człowieka, który ponad wiek spędził na wojaczce.
      Goblin najwyraźniej kazał jej przejść do ataku, aby jak najwięcej wydusić z żołnierzy wciąż pozostających we władzy uroku. Zaatakowała więc. Szła prosto na Śpioszkę, nie zwracając uwagi na zasypujące ją pociski. Nasi ludzie nie mieli innego wyboru, jak wycofać się, równocześnie nękając ją ze skrajnie dalekiego zasięgu. Każdy, kto znalazł się zbyt blisko, przechodził raptowną wewnętrzną przemianę i niepomny tego, co się stało, ruszał do boju w imię mesjasza Kłamców.
      Ponieważ Oj Boli była całkowicie obojętna na straty wśród własnych żołnierzy, mogła prowadzić atak we wszystkich kierunkach naraz, niszczyć punkty oporu, zanim na dobre zdążyły się zorganizować, zdobywać jednego nowego rekruta na każdych dwóch, trzech straconych, a dodatkowo pomagał jej fakt, iż nasi łucznicy mieli emocjonalne opory przed rażeniem żołnierzy, którzy jeszcze nie tak dawno byli ich towarzyszami broni. Dziewczynie o mały włos nie udało się nawet odbić Duszołap.
      I wtedy Tobo spieprzył sprawę.
      Założył, że jego siła w połączeniu z magią Wyjca wystarczy do pokonania niewyszkolonej dziewczyny, jeśli tylko runą na nią znienacka, z całkowicie nieoczekiwanej strony. I być może miał rację. Zapomniał jednak, że jej towarzyszem nie jest ten Goblin, którego znał od dzieciństwa. Tylko Goblin zarażony niegodziwą boskością.
      Błyskawiczny cios światła barwy uryny uderzył w latający dywan na moment przedtem, nim Tobo i Wyjec wyprowadzili cios całą posiadaną mocą. Korpus dywanu rozsypał się w trzepocie czarnych odłamków. Wyjec i Tobo oraz reszta ich załogi polecieli na łeb na szyję, chronieni przed mocą zaklęcia, ale nie przed brutalnym przyjęciem przez gałęzie drzew, w korony których wpadli. Wyjec dobył z siebie kilka niezbyt przekonujących wrzasków.
      Bicz światła w kolorze uryny okazał się magicznym ekwiwalentem ciosu w mistyczny splot słoneczny, podziałał z równą skutecznością tak na starego, jak i młodego czarownika. Jednak ich zaklęcia spowodowały znaczne straty wśród obrońców Oj Boli. Udało im się nawet ogłuszyć dziewczynę i Goblina. Ponieważ jednak twórcy zaklęć, zamiast uderzyć powtórnie, obijali się o gałęzie drzew, pozostałym nie dane było skorzystać z sytuacji.
      

72. Ziemia niczyja:
Na odsiecz

      Sytuacja była poniekąd patowa. My nie potrafiliśmy dostać Goblina i Córki Nocy w chwili, gdy byli najbardziej odsłonięci. Ich zbiry natomiast nie miały pojęcia, że straciliśmy właśnie najpotężniejszą z naszych broni, przynajmniej na czas jakiś. Moje kruki, które bezczelnie wróciły do mnie dopiero po to, by przekazać słowa Tobo, poinformowały mnie, że obaj czarodzieje ocaleli, ale odnieśli rany. Ukrywali się w krzakach, kilkanaście jardów od miejsca, gdzie znajdowali się Goblin i Córka Nocy, zresztą również ledwie żywi.
      Próbowałem niepostrzeżenie przekazać wieści Śpioszce, Sahra była jednak zbyt czujna. W ciągu kilku chwil wprawiła się w taki stan, że nawet Murgen nie potrafił jej nic przetłumaczyć.
      -  Musicie coś zrobić! - wrzeszczała.
      -  Córka Nocy cię usłyszy - warknął Murgen.
      -  Musicie go stamtąd wydostać!
      -  Cicho bądź!
      Zgadzałem się z nią. Ktoś powinien coś zrobić. A tym kimś równie dobrze mogłem być ja. Jednak prawdziwej pomocy oczekiwać mogłem tylko od moich kruczych asystentów. Na przemian donosiły o tym, że Tobo jest nieprzytomny lub całkowicie oszołomiony. Nie potrafiły wydobyć odeń żadnych sensownych rozkazów. Nie zwracały na mnie uwagi, kiedy próbowałem przez nie przekazać instrukcje pozostałym Nieznanym Cieniom. A te powoli gromadziły się w całej sile, tak że nie sposób było ich nie zauważyć kątem oka, kiedy człowiek poruszał się lub odwracał niespodzianie.
      -  Nie uda nam się do niego dotrzeć - Murgen przekonywał Sahrę. Wreszcie potrząsnął nią. Nie słuchała. Gdyby nadstawiła ucha, musiałaby dopuścić do siebie przerażającą prawdę.
      Shukrat wystąpiła naprzód. Oznajmiła:
      -  Ja mogę go ściągnąć.
      Sahra umilkła. Nawet Śpioszka przerwała wydawanie rozkazów, mających na celu wycofanie naszej armii, i przez moment popatrzyła na nią.
      -  Musicie mi oddać moją odzież - poinformowała nas Shukrat. Mówiła już z nieznacznym akcentem. - Jeśli będzie mnie chronić własna odzież, zaklęcie nie będzie miało do mnie dostępu. - Tagliańskim posługiwała się już ze swobodą pozwalającą na normalną rozmowę.
      Histeria Sahry rozwiała się w okamgnieniu. Nigdy nie zrozumiem tej kobiety. Gotów byłbym się założyć, że to tylko pogorszy sprawę.
      Pozostali wymienili spojrzenia. Bez Tobo nie uratujemy się. A przynajmniej nie będziemy mieli czego szukać w tym świecie, mając takich wrogów. Trzeba było go wydostać, zanim Córka Nocy zda sobie sprawę ze sposobności, którą los rzucił do jej stóp.
      Shukrat ciągnęła dalej:
      -  Kiedyś i tak musicie mi zaufać. To może być najlepsza chwila, by zaryzykować.
      Może nie była taka głupia, za jaką chciała uchodzić.
      Tobo jej ufał.
      Spojrzałem ponad jej głową w kierunku miejsca, gdzie Śpioszka znowu zapalczywie kłóciła się z Iqbalem Singhiem i jakimś oficerem w poszczerbionej zbroi z Hsien. Słyszała. Machnęła tylko dłonią i skinęła głową na znak, że mi pozostawia decyzję. Znałem przecież dzieciaki Voroshk znacznie lepiej niż ona.
      -  W porządku - powiedziałem Shukrat. - Ale lecę z tobą.
      -  Jak?
      -  Włożę rzeczy Gromovola...
      Była bardziej rozbawiona niźli przestraszona, aczkolwiek znać też było po niej zdenerwowanie. Martwiła się o Tobo.
      Ponieważ pozwalam, by dręczyły mnie te obsesje na tle lojalności, braterstwa i dochowania wierności czasom minionym, często trudno mi uwierzyć, że inni ludzie potrafią tak elastycznie dostosować siej do sytuacji, jak to rzeczywiście często ma miejsce. Nie potrafiłbym  równie łatwo jak Shukrat pogodzić się z tak dramatyczną odmianą losu.
      Zapytałem:
      -  To się nie uda, co?
      -  Nie. Te ubiory wykonano specjalnie dla każdego z nas. Dopasowując do osoby. - Mówiła z naprawdę nieznacznym akcentem, wcale nie silniejszym od mojego, ale słownictwo miała jeszcze ubogie. Dlatego posługiwała się prostszymi zdaniami, niźli by chciała. -: Chociaż można je dopasować, jeśli krawiec będzie dostatecznie zręczny. Jednak zdobycie takich umiejętności wymaga dwudziestu lat nauki.
      -  W porządku. Gdzie są te rzeczy! W wozie Tobo? - Dzieciak miał ze sobą tyle śmieci, że potrzebował własnego wozu i woźniców, którzy się nim zajmowali. Na wozie znajdowały się rzeczy zaiste przeróżne, od zabawek po wszelkie cuda. Przez całe życie pobłażano mu, więc z niczego nie chciał rezygnować. - Idziemy.
      Miałem nadzieję, że wozu nie chronią żadne zaklęcia, które uniemożliwią nam uratowanie jego pryszczatej młodej dupy.
      

73. Ziemia niczyja:
Odsiecz

      Porządnie odziana w swój rodzinny mundur, Shukrat sprawiała znacznie groźniejsze wrażenie niż ta milutka pieguska, która kręciła się przy Tobo. Jej ubiór natychmiast ożył, jakby podniecony perspektywą spotkania. Czarna materia falowała bezustannie wokół jej ciała. Ona sama wyglądała niczym Nieznany Cień, który pozwolił się zobaczyć w pełnej krasie. W błękitnych oczach lśniły iskierki. Podejrzewałem, że cała sytuacja naprawdę trochę ją bawi.
      Poinformowałem ją:
      - Ojciec Tobo i ja pójdziemy z tobą tak daleko, jak się da - aczkolwiek z pozoru wcale nie potrzebowała naszego wsparcia. Rozumiała jednak, że wraz z Murgenem pójdzie również Thai Dei. A Thai Dei nie ufał jej nawet na jotę.
      Skomplikowana niekiedy sieć naszych osobistych zależności Shukrat nie interesowała. Oczywiście nigdy nawet nie rozmawiałaby o takich sprawach ze starym pierdzielem.
      Shukrat nie pamiętała, że miała na sobie ten sam ubiór w dniu, gdy wpadła w nasze ręce. Kiedy bynajmniej nie była sama. Zapomniała, że nie jest niezwyciężona.
      Czarownikom nigdy nie brakuje pewności siebie. Zwłaszcza młodym czarownikom.
      Ci, których pewność siebie jest uzasadniona, dożywają późnego wieku.
      Pluton elitarnych żołnierzy niepostrzeżenie podąży naszym śladem, trzymając się dostatecznie daleko, by nie drażnić dumy Shukrat, jednak dostatecznie blisko, by uratować jej miły, zgrabny tyłeczek, jeśli jej wiara we własne siły okaże się przesadzona.
      Przez wzgląd na Tobo, ja również, przynajmniej dzisiaj, postaram się zadbać, by dane jej było zostać doświadczoną czarownicą.
      Murgen zwędził gdzieś miotacze kul ognistych dla siebie i Thai Deia. Jakby znikąd pojawił się Wujek Doj i wraz z Różdżką Popiołu wprosił się w skład wyprawy. Mógł sobie być stary niczym świat, ale wciąż miał więcej energii ode mnie. Wraz ze swymi adeptami przemykał przez poharatany las w ciszy tak absolutnej, że momentami sądziłem, iż straciłem słuch. Moje stare kości zdradzały znacznie mniej ochoty do współpracy, a więc skończyłem w ariergardzie. Dzisiaj całe ciało z uporem przypominało mi, że nie tak dawno temu odniosłem poważne rany. Aczkolwiek z drugiej strony bez tego rzadko mijał dzień.
      Wciąż miałem na sobie zbroję Pożeracza Żywotów. Chociaż jej hsieńska kopia była znacznie bardziej cicha niż metalowy oryginał roboty Duszołap, dalej zdawało mi się, że wszyscy muszą słyszeć skrzypienie i trzeszczenie.
      Wbrew radzie Pani wziąłem ze sobą włócznię Jednookiego.
      Latający słup Shukrat podążał w ślad za nią. Siedziały na nim moje kruki, jeden wskazywał kierunek, drugi gotów był w każdej chwili zanieść na tyły wieści o nieoczekiwanych świątecznych pozdrowieniach.
      Zaiste gdzieś w świecie byłoby to święto. Los ofiarował mi także mgnienie postaci Goblina w oddali, najwyraźniej nieprzytomnego, dokładnie tak samo, jak to bywało onegdaj, kiedy korzystał z wymówki święta, by upić się do nieprzytomności. Ścisnąłem mocniej czarną włócznię.
      Dziewczynę również przelotnie zobaczyłem. Poruszała się, ale z wysiłkiem, niczym pijak na krawędzi zamroczenia. Przypomniał mi się pewien dzień, dawno temu, kiedy wraz z bratem o imieniu Kruk, w imieniu Duszołap zastawiliśmy pułapkę na czarownicę zwaną Szept. Zmienne są koleje losu. W owym czasie szalona kobieta była naszym pracodawcą. Teraz pracowała dla nas. A przynajmniej otrzyma sposobność pracy dla nas, jeśli uda mi się utrzymać ją przy życiu. To może się okazać niełatwym zadaniem.
      Widok dziewczyny i starego przyjaciela zabolał bardzo. Pożałowałem, że mam przy sobie broń, której mogę użyć, aby z nimi skończyć, tu i teraz.
      Włócznia Jednookiego zdawała się poruszać w mojej dłoni.
      Wskazałem tamtych Murgenowi i Thai Deiowi. Wydyszałem:
      -  W drodze powrotnej. Kiedy będziemy już mieli Tobo i Wyjca. - Wykonałem gest w kierunku ich bambusowych tub.
      Murgen z trudem zachował niewzruszone oblicze. Thai Dei nie miał takich problemów. Na ile mogłem się zorientować, Thai Dei pojawił się na świecie nie wyposażony w mimikę twarzy. Wujek Doj skinął głową. Wujek Doj dawno już temu musiał się zaprzyjaźnić z niemiłą koniecznością.
      Powiedziałem do Murgena:
      -  Ja to zrobię, jeśli uważasz, że nie dasz rady. - Czasami trzeba swe serce otoczyć grubym murem.
      Przeszliśmy jeszcze kilka kroków i natknęliśmy się na zjawisko emocjonalne, o którym donosili żołnierze. Jednak przy obecnym stanie dziewczyny czar stracił władzę nad rozumem. Wystarczyło się po prostu skoncentrować na niechęci do pokochania Córki Nocy.
      Zastanawiałem się, jak wszystko mogło wyglądać, kiedy pozostawała w pełni władz umysłowych.
      Bez żadnych problemów znaleźliśmy Tobo. Wyjec leżał w odległości dziesięciu stóp, cudownie cichy. Bogowie potrafią zabawiać się w zdumiewające gierki.
      Zbadałem stan Tobo, zanim pozwoliłem go choćby ruszyć. Puls miał silny i regularny, jednak całe ciało pokrywały skaleczenia i siniaki, z pewnością połamał też liczne kości. Przez dłuższy czas nie będzie zeń żadnego pożytku.
      Shukrat wyszeptała:
      - Nic by mu się nie stało, gdyby miał to na sobie. - Wskazała swe szaty. Faktycznie wydawały się odporne na czary. Zgodnie z tym, co przewidywała, nie czuła żadnych efektów emanacji Córki Nocy.
      Potem jednak, w miarę jak Córka Nocy dochodziła do siebie, zaczęło się robić coraz trudniej, działaliśmy z coraz większym wysiłkiem.
      Umieściliśmy Tobo na niezgrabnych noszach, które przymocowaliśmy pod latającym słupem. Wyjca ułożyliśmy na samym drzewcu. Mocno związanego. Cieleśnie nie ucierpiał znacznie, jednak nie odzyskiwał przytomności. Łachmany posłużyły mu lepiej niż jakakolwiek zbroja.
      Teraz jednak będzie musiał znaleźć sobie jakiś śmietnik w zaułku i wyszperać nowe szmaty. Rozpaczliwie potrzebował nowego ubranka. To, co miał na sobie, nie zasługiwało już nawet na miano łachmanów.
      Kazałem Thai Deiowi i Murgenowi zebrać tak dużo szczątków latającego dywanu, ile się tylko da bez przyciągania uwagi Taglian. Nie wiadomo, czego będzie się można z nich dowiedzieć. Nie chcieliśmy przecież, by Goblin i Oj Boli wpadli na jakieś błyskotliwe pomysły w kwestii usprawnienia własnej mobilności.
      Tę właśnie chwilę Wyjec wybrał na to, by się obudzić, przeciągnąć i pozdrowić świat porządnym wrzaskiem. Przycisnąłem uzbrojoną dłoń do ust małego bękarta, ale spóźniłem się o mgnienie.
      Wokół zaroiło się od ludzi Oj Boli. Goblin otrząsnął się z otępienia i rozejrzał dookoła, jednak dalej nieco nieprzytomnym wzrokiem. Ktoś desperacko żądny stanąć między niebezpieczeństwem a Córką Nocy wpadł na nią tak gwałtownie, że zbił ją z nóg i w rezultacie tylko pogłębił jeszcze jej oszołomienie.
      Zaklęcie kochaj mnie osłabło widocznie.
      Wokół nas zmaterializowało się sześciu tagliańskich żołnierzy. Pierwsi dwaj stanęli jak wryci na widok mnie i Shukrat. Idący z tyłu wpadli na nich.
      Doj skoczył niczym człowiek nie mający nawet trzeciej części swych lat. Różdżka Popiołu zalśniła w tańcu śmierci.
      Pojawiło się więcej żołnierzy. Znacznie więcej. Murgen i Thai Dei opróżnili swoje miotacze kul ognistych, a potem wyciągnęli miecze i dołączyli do Doja, tkając stalową draperię.
      Shukrat powiedziała:
      - Idziemy. Już. Wystarczy, że popchniesz rheitgeistide. Poleci przed tobą. - Ale tylko w prostej linii, o czym natychmiast się przekonałem. Zmiana kierunku wymagałaby chyba udziału kilku ludzi, którzy musieliby się mocno starać, by pchnąć go w inną stronę, a i wtedy dalej ruszyłby idealnie po prostej.
      Ja jednak nie miałem nikogo do pomocy. Krewni Tobo zajęci byli przerabianiem tagliańskiej armii na wronią karmę o rozmiarach i pojedynczych kąsków. Shukrat zabawiała się w chowanego z oddziałem tagliańskich łuczników.
      Kiedy strzały już miały w nią trafić, na chwilę kontury jej sylwetki jakby zamazały się. Płaszcz zawirował, otaczając ją niby chmura. Żaden grot nie sięgnął celu.
      Za moment wokół Shukrat zalśnił obłok tysiąca obsydianowych płatków. Mimo iż wiatr dął nam w twarze, obłok skierował się ku Taglianom. Nie minęła chwila, a już żołnierze klęli, otrzepywali mundury, zapominając całkowicie o niedawnych wojowniczych zamiarach względem mnie.
      Jeszcze lepiej.
      Przez całe lata przyglądałem się, jak Jednooki i Goblin tworzyli identyczne żądła, zazwyczaj jednak mające kształt pszczół lub szerszeni. Pewnego razu jeden z nich poderwał armię mrówek i kazał jej zaatakować drugiego. Większość sił twórczych przez większość swego życia poświęcali na wzajemne dręczenie się.
      Tęskniłem za tymi małymi gówniarzami, za kłopotami, jakie sprawiali i całą resztą.
      Nie był to czas szczególnie dobrej zabawy dla tagliańskich wyznawców mesjasza Kłamców, nieważne już czy spontanicznych, czy przymuszonych. Rodzina Tobo urządziła im prawdziwą rzeź.
      I wtedy ten przeklęty Goblin pojawił się niczym wygłodniały wampir wyskakujący z grobu. Wylądował wśród własnych żołnierzy. Powalił trzech lub czterech. Doja, Thai Deia i Murgena rozrzucił jak piórka. Ich miecze z pozoru nie mogły go dosięgnąć. Najsilniejsze ciosy, docierając do celu, wywoływały taki odgłos, jakby zapadały się w nasiąknięty wodą pień drzewa. I czyniły tyleż szkód, ile można by oczekiwać po rąbaniu mieczem potężnej, starej, ciężkiej od wilgoci kłody.
      Przed oczyma stanęły mi ostatnie godziny życia Jednookiego. Ale równocześnie poczułem, że moje ciało porusza się, jakby prowadzone własną wolą. Drzewce czarnej włóczni szarpnęło mi się w prawej dłoni, jej grot otoczyła poświata.
      Istota, która była Goblinem, odtrąciła cios wystarczająco szybkim gestem, by uniknąć przebicia. Zarobiła jednak cięcie, które wymagałoby szycia, gdyby dalej pozostawała prawdziwym Goblinem.
      Jednak skóra tego stwora była twardsza chyba niż długo wędzona szynka.
      Na twarzy Goblina pojawił się wyraz całkowitego zdumienia, który przeszedł w grymas okropnego bólu. Włócznia ciskała skry i dymiła w mojej dłoni. Potwór wrzasnął. Przez chwilę ujrzałem prawdziwego Goblina, wyglądającego zza zdjętych udręką oczu.
      Z trudem odzyskałem równowagę i spróbowałem zadać poważniejsze pchnięcie.
      W ogóle go nie dosięgnąłem. Uciekł, przepełniony ostatecznym strachem przed moją bronią. Rana wyglądała tak, jakby już wdała się gangrena.
      Wszystko to trwało dosłownie chwilę. Żołnierze, którym kazałem za nami podążać, nie marnowali czasu. Leżąca wciąż na ziemi Oj Boli nie potrafiła wyemanować dostatecznie silnego kochaj mnie, żeby pozbawić ich zdolności bojowej. Otoczyli nas i zaczęli ewakuować z pola walki.
      - Sam mogę iść! - warknąłem. Chociaż sił już mi prawie nie stało. Schwyciłem latający słup i zacząłem go prowadzić.
      Żołnierze musieli nieść Doja i Thai Deia. Murgen wspierał się na ramieniu kolejnego bojownika, któremu tymczasem udało się zarobić ranę.
      Nie wyglądało to dobrze dla rodziny Ky.
      Pojawiali się kolejni nasi ludzie.
      Pochyliłem się nad słupem, starając się zachować spokój. Za moimi plecami zgiełk potyczki nasilał się. Z obu stron ruszali do boju kolejni żołnierze. Losy walki zmieniały się w miarę, jak dziewczyna na przemian słabła i odzyskiwała siły. Najwyraźniej miłosne zaklęcie szybko ją wyczerpywało.
      
      -  Nienawidzę takiej walki - poinformowałem Śpioszkę, kiedy przyszła zobaczyć, jak się miewają ocalali. Starała się zawsze stawać plecami do szeregów ciał poległych.
      Wyjec był już na nogach, gotów do działania. Zapędziłem całą drużynę do opieki nad Tobo. Rokowania Murgena wyglądały nieźle. Po prostu potrzebował czasu. Jednak czas Wujka Doja i Thai Deia dopełniał się. Żołnierze żyją.
      Również dla Duszołap starałem się zrobić co w mojej mocy, głównie wówczas, gdy moja żona patrzyła w drugą stronę.
      -  Czasami można stracić wielu ludzi i nic nie osiągnąć. - Powiedziałem to w charakterze subtelnej sugestii.
      -  Zdali sobie sprawę, że nie zwyciężą. Ruszyli na północ. Zanim zamknęliśmy pierścień okrążenia. - W jej głosie nie usłyszałem nawet najlżejszych tonów rozczarowania. - Z Tobo jest bardzo źle?
      -  Nie tak źle jak z jego wujem i Dojem.
      -  Konował!
      -  Przepraszam. Wypadliśmy z interesu. Może nawet na długo. Jeśli w ciele Tobo została choć jedna nie złamana kość, to ja jej nie znalazłem. - Przesadzałem, ale tylko odrobinę. Chłopak miał złamaną nogę, złamany palec u stopy, złamane ramię (w dwu miejscach), uraz kręgosłupa i mnóstwo strzaskanych lub popękanych żeber. - Chyba że chcesz stawić czoła Mogabie bez niego.
      -  W obliczu przewagi liczebnej przeciwnika, dowodzonego przez jedynego inteligentnego dowódcę, z jakim pewnie przyjdzie nam się spotkać? - Miała na myśli generała, z którym walczyła podczas Wojen Kiaulunańskich i którego nigdy nie pobiła. Zmierzyła wzrokiem Duszołap. - Nawet licząc, że Wyjec da z siebie wszystko? Myślę, że chyba nie.
      -  Wobec tego najlepiej będzie, jak się wycofamy do Dejagore i tam rozgościmy. Albo ufortyfikujemy pod Ghoja.
      -  Ghoja - zdecydowała w jednej chwili. - Musimy zachować kontrolę nad tym brodem. I naturalną przeszkodą, jaką stanowi rzeka.
      -  Mogaba najprawdopodobniej nie ruszy na nas od razu. Będzie chciał rozpoznać sytuację, zanim podejmie określone decyzje odnośnie toku działań. Do diabła, może w ogóle nie wyruszyć, jeśli poinformujemy go dokładnie, co się stało z Córką Nocy.
      Zgodziła się.
      -  Jeśli powiemy mu wszystko, może znajdzie sposób działania korzystnego dla nas wszystkich. Zadbaj o to, by dotarła doń stosowna informacja.
      Jak niby miałem to zrobić?
      Nie zapytałem.
      Przykląkłem obok Duszołap. Jej oddech był nierówny. Wydawała się coraz słabsza. Zapytałem:
      -  Co z Sahrą?
      -  Wszystko będzie dobrze. Od wielu już lat musiała oswajać się z tą myślą. Wie, że nikt stąd nie wychodzi żywy. Nawet jeśli nie nosi jednej z tych srebrnych odznak. Dam ci znać, co postanowiła odnośnie ceremonii pogrzebowych.
      Mruknąłem coś nieartykułowanego. Odeszła z pożegnalnym ostrzeżeniem.
      -  Tylko nie daj chłopakowi umrzeć. Wtedy może się zrobić niemiło.
      

74. Ziemia niczyja:
Próba ucieczki

      Gdzieś w trakcie tego zamieszania dzieciaki Voroshk zdecydowały się na ucieczkę. Zanim jednak przystąpiły do wcielania zamiaru w czyn, musiały się posprzeczać, jak całą rzecz zorganizować i kto będzie dowodził, jeśli im się powiedzie, aż wreszcie sprzeczka przeszła w awanturę, przez którą stracili większość czasu, gdy my byliśmy zaangażowani w walkę, najpierw z Duszołap, później z Oj Boli.
      Ostatecznie niczego nie zdecydowali. Po zmierzchu zaskoczyli strażników słabiutkimi zaklęciami dezorientującymi. Gromovol zabił kilku kołnierzy, głównie dlatego, że Magadan ostrzegał go, by tego nie robił. Gdy tylko wydostali się na wolność, Gromovol zaczął szukać swego latającego słupa. Arkana i Magadan uważali, że lepiej najpierw znaleźć ubiory. Bez nich byli omalże bezbronni. Spisali więc Gromovola na straty. Zbyt dobrze poznali Czarną Kompanię, by nie wiedzieć, że lepiej znajdować się jak najdalej do ponurego przeznaczenia, majaczącego w jego bliskiej przyszłości.
      Arkana zwróciła się do Magadana:
      -  Musimy zdobyć również jeden z ich kluczy do bram cienia. W przeciwnym razie nie wydostaniemy się z tego świata.
      -  Jeśli nadarzy się okazja, proszę bardzo. Ale przede wszystkim trzeba znaleźć się jak najdalej od tych szaleńców. - Po tych kilku miesiącach Magadan wciąż nie pojmował, co dzieje się w naszym świecie. Był mu zbyt obcy. Nic nie miało sensu.
      Odeszli nie dalej niż dwieście jardów, kiedy Gromovol zrobił coś głupiego i zdradził swoją obecność, próbując ukraść latający słup. Zatrąbiono na alarm. W ciągu kilku minut obóz ogarnął szał. Odkryto ciała pomordowanych strażników.
      Arkana zaklęła.
      -  Ten idiota! Lepiej od razu poddajmy się komuś ważnemu. Jeśli będziemy dalej uciekać, żołnierze, którzy nas złapią, nie będą słuchać żadnych wyjaśnień.
      -  Shukrat...
      -  Shukrat się zasymilowała. Shukrat zdecydowała, że w żaden sposób nie da się wrócić do domu, a więc równie dobrze może zrobić wszystko, by jakoś się tu zadomowić. Wszystko pewnie przez jej matkę.
      -  Co?
      -  Jej matkę. Shukrat zupełnie zdziwaczała, kiedy Pierwszy Ojciec zostawił jej matkę dla innej kobiety, tej Saltirevy. Poza tym zakochała się w Tobo.
      -  On jest wspaniały, nieprawdaż?
      -  Magadan! No, cóż. Tak. W każdym razie egzotyczny.
      -  Słyszałem, że jego matka była za młodu jedną z największych piękności tego świata. Jednak jego ojciec dorastał, nie jedząc nic prócz wodnistych zupek. - Podczas rozmowy Magadan kierował ich jak najdalej od odgłosów wrzawy. Nie powodował nim żaden określony plan, jednak nie miał zamiaru tego zdradzać. Druga taka szansa nigdy się nie powtórzy.
      Arkana powiedziała:
      -  Shukrat nic nie będzie.
      -  Co?
      -  Przypuśćmy, że tak naprawdę wcale się nie zasymilowała? Przypuśćmy, że po prostu chce zdobyć ich zaufanie? Może któregoś dnia po prostu odejdzie sobie z jednym z ich kluczy i opuści ten świat.
      -  Cholera.
      -  Shukrat tego nie zrobi. Ale my moglibyśmy tak postąpić. - Nie aż tak znowu dużo czasu zabrało Shukrat odzyskanie słupa i ubioru. Stawała się istotnym elementem Czarnej Kompanii. Już.
      -  Dlaczego sami o tym nie pomyśleliśmy? - narzekał Magadan. Arkana odparła:
      -  Ponieważ jesteśmy prawie tak głupi jak Gromovol. I ślepi na wszystko, co jest inne niż w domu. Shukrat wcale nie jest taka bystra. Ale rozumie, że to nie jest dom i nigdy nie będzie. Ja wracam. Wy róbcie, co chcecie. Kiedy skończą się te wrzaski, znajdą mnie w miejscu, w którym mnie zostawili. Nie chciałam uciekać. To wszystko jest winą tego idioty, Gromovola.
      Ale najdroższa księżniczko śniegu, czyż zapomniałaś, że nigdy nie jesteś sama?
      Voroshk nigdy w pełni nie pojęli faktu, że Nieznane Cienie bez przerwy nam towarzyszą. Gdyby Tobo zechciał, mógłby mieć pełny zapis z każdego ich oddechu. Ukryty ludek lubi igrać z emocjami. Nauczył się rozumieć, co zostało powiedziane, znacznie szybciej nawet niż osoby urodzone z żyłką do języków, jak ja. Voroshk już dawno nie mieli przed nami tajemnic.
      Czasami zły los lubi wtrącić się do gry. Magadan mówił do Arkany:
      -  Idź przodem. Bądź miła. Flirtuj z nimi. Postępuj tak, jak Shukrat. Kiedy zdobędziesz swój klucz, wrócisz i znajdziesz mnie. Ja cię odprowadzę do domu.
      -  Wróć ze mną.
      -  Nie mogę. Będą mnie obwiniać za to, co zrobił Gromovol. O wilku mowa. Gromovol pojawił się znienacka, biegnąc prosto w ich stronę, światła ognisk podkreślały przesadnie strach wykrzywiający jego twarz. Gromovol spodziewał się, że uchyli drzwi wiodące na wolność, ale okazało się, iż były to wrota piekła, a po drugiej stronie nikt nie dbał o to, kim on jest.
      Zanim wszystko wróciło do ładu, a żołnierze uspokoili się, Magadan został zabity, Gromovol odniósł paskudną ranę, Arkanę zaś wielokrotnie zgwałcono. Również trafiła pod moją opiekę ze złamaną nogą i kilkoma pękniętymi żebrami. W swoim czasie wszystkie prawdziwe szczegóły tej historii poznałem dzięki moim krukom, które pod nieobecność Tobo zrobiły się naraz znacznie bardziej komunikatywne.
      Żołnierze, którym pomordowano przyjaciół, nie mają powodów do szczególnie przyjacielskiego zachowania. W Kompanii, w której nie byłoby Pani i Kapitan, nie wyciągnięto by żadnych konsekwencji dyscyplinarnych. W obecnej jednak sytuacji kary były lekkie i ponieśli je tylko ci, którzy molestowali seksualnie Arkane. Na to nie można było przymknąć oka.
      

75. Taglios:
Pałac

      Mogaba nie miał jeszcze pojęcia o katastrofie, która spotkała Armię Środek, kiedy wróciwszy do swych kwater, zastał w nich dwie kobiety. Panią rozpoznał. Młodej blondynki w życiu nie widział na oczy. Zakładał wszelako, że ona również jest czarownicą. Strach ścisnął mu żołądek. Puls po dwakroć chyba przyspieszył. Jednak nie dał nic poznać po sobie.
      Przez dekady uczył się maskować swe uczucia w obecności wariatów i wariatek. Wariaci już nie żyli. Przy odrobinie szczęścia wariatki podążą ich śladem. A on zostanie.
      Ukłonił się lekko.
      -  Pani. Czemu zawdzięczam ten zaszczyt?
      -  Katastrofie. Rzecz jasna.
      Wielki Generał zerknął na młodą kobietę. Jej uroda była całkowicie egzotyczna, takiej kobiety w życiu nie spotkał. Chociaż bladej karnacji i blondynka, pod żadnym innym względem nie przypominała Wierzby Łabędzia. Roztaczała wokół siebie atmosferę obcości.
      Musi pochodzić z tego miejsca, w którym Czarna Kompania ukrywała się przez ostatnich kilka lat.
      Powiedział:
      -  Pewien jestem, że nie przebyłaś całej tej drogi tylko po to, by pojawić się u mnie i zachowywać tajemniczo.
      -  Córka Nocy oraz istota ukryta we wnętrzu człowieka, który kiedyś był Goblinem, jakimś sposobem pokonali Protektorkę. Dziewczyna przywdziała skórę Duszołap. Teraz ją udaje. Zgubiła dziewięćdziesiąt pięć procent twojej Armii Środek. Zmierza w tę stronę. Stan naszych wojsk nie pozwala nam jej ścigać. Mój mąż uznał, że powinieneś o tym wiedzieć. Chciał też, żebym ci przypomniała, iż jedynym celem życia Córki Nocy jest sprowadzenie Roku Czaszek. Ja z kolei chcę, abyś wiedział, że Kina naprawdę żyje. Możesz dalej wątpić w istnienie dowolnych bogów, jacy ci przyjdą do głowy, prócz tej jednej bogini. Jest jak najbardziej realna. Widzieliśmy ją. A jeśli wyrwie się na wolność, wszystkie nasze spory stracą jakiekolwiek znaczenie.
      Mogabie nie trzeba było przypominać, że Rok Czaszek będzie równoznaczny z okropieństwem na znacznie większą skalę niźli przypadkowe okrucieństwa Duszołap. Duszołap była zwykłym Chaosem. Kina oznaczała Zagładę.
      -  Przygotowaliśmy plan zgładzenia Protektorki. Powinien sprawdzić się równie dobrze wobec osoby udającej Protektorkę. A może nawet lepiej. - Nie zapytał o los Duszołap. Poprzestał na milczącej nadziei, że ten etap swego życia ma za sobą.
      -  Dziewczyna nie dysponuje tak subtelnie wykształconą mocą jak Duszołap, ale ma mnóstwo surowego talentu. Jakimś sposobem udało jej się wytworzyć wokół siebie aurę, która skłania każdego, kto znajdzie się bliżej niż sto stóp, do natychmiastowej miłości i oddania. Ten urok manifestował się już wcześniej, w nie tak znaczący sposób, obawiam się więc, że w miarę jak będzie go coraz lepiej rozumieć i rozwijać, efekt będzie się potęgował.
      -  To niedobrze. Bardzo niedobrze. To utrudni atak z zasadzki. Można to jakoś obejść?
      Po wzdrygnięciu się dziewczyny Mogaba domyślił się, że odpowiedź Pani: Jeszcze go nie odkryliśmy daleka jest od szczerości. Na jej miejscu on jednak również zostawiłby sobie coś w rezerwie. Poza tym ich sposób najwyraźniej daleki był od absolutnej skuteczności. W przeciwnym razie sami by się doń odwołali.
      Wielki Generał powiedział więc tylko:
      -  Dziękuję za ostrzeżenie. Coś jeszcze? - W najskrytszej głębi serca pieścił iskierkę nadziei, że może będzie to propozycja pojednania. Nadziei, o której wiedział, że jest zupełnie pozbawiona podstaw. Jednak każdy przecież pozwala sobie czasami na marzenia o niemożliwym. Nawet bogowie uganiają się za tym, co niemożliwe.
      
      Mogaba przedstawił fakty tak, jak jemu je zrelacjonowano. Ostatnią kwestię uwydatnił szczególnie.
      -  Nie jesteśmy ich przyjaciółmi. Po prostu chcą, by ktoś inny wziął na siebie część kosztów eliminacji wrogów, których muszą pokonać, zanim dobiorą się do skóry nam.
      Ghopal Singh zapytał:
      -  Na ile wiarygodne są przedstawione fakty? Może po prostu starają się nas nakłonić do zaatakowania Protektorki? Jeśli ścigana przez nich wpadnie w zasadzkę, a na dodatek nam się nie uda, dotrą pod bramy pogrążonego w chaosie Taglios.
      Aridatha jęknął:
      -  My do nich poszliśmy, Ghopal. Pamiętasz, jak gnałem przez pół świata tylko po to, by im powiedzieć, że mamy zamiar pozbyć się Protektorki? Pamiętasz, jak na znak wzajemnego zaufania pomogłem im zdobyć Dejagore?
      -  Okoliczności się zmieniły. Mogaba musiał się wtrącić.
      -  Ghopal, długo nad tym myślałem. Sądzę, że to wszystko prawda. Protektorka wypadła z gry. Niewykluczone, że tylko na chwilę. Do diabła, to nawet bardzo prawdopodobne. Już wcześniej zdarzały jej się niemożliwe powroty na scenę. Wszelako to, co rani moje uczucia, to fakt, że ci ludzie najwyraźniej nie widzą w nas poważniejszego przeciwnika.
      Aridatha mruknął:
      -  Co zapewne nie jest takie znowu pozbawione racji, jeśli się nad tym beznamiętnie zastanowić.
      Ghopal zapytał:
      -  Jesteś w równym stopniu przekonany, że Armia Środek została rozbita? - Nawet wtajemniczeni członkowie wojskowych sztabów nie przełknęli jeszcze wieści o stracie Dejagore i Armii Południe, która obwarowała się pod jego murami. Mnóstwo ludzi wciąż z nadzieją wyczekiwało informacji o reakcjach Dejagore na zmianę władzy.
      Postać tych reakcji miałaby reperkusje sięgające jak Imperium Tagliańskie długie i szerokie.
      Czy świętowano powrót rodziny królewskiej? Czy też patrzono nań niechętnie? Reakcja Dejagoran najprawdopodobniej ustanowi wzorzec dla wszystkich miast i wiosek, które trafią pod rządy Kompanii.
      -  Jestem - zapewnił Ghopala Mogaba. - Natomiast nie mam równej pewności, jeśli chodzi o stan sił najeźdźców po bitwie. Odniosłem niejasne wrażenie, że pokonanie Armii Środek nie było łatwe.
      Aridatha zauważył:
      -  Powinniśmy się postarać o lepszy wywiad.
      Mogaba postarał się, by w jego głosie nie pobrzmiewały sarkastyczne nutki.
      -  Jestem otwarty na pomysły. Jakiekolwiek pomysły. Żadne pomysły się nie pojawiły.
      Aridatha zmienił temat:
      -  Zawsze możemy zrobić coś, co będzie miało mityczny wymiar. Na przykład poświęcić się i sprowadzić do miasta sprzymierzeńca gorszego od naszych wrogów. Takiego, który pożre nas, gdy skończy robić to, po co go wezwaliśmy.
      Mogaba i Ghopal docenili wysiłek, ale nie uchwycili sensu żartu Aridathy.
      -  To iluzja. Albo parabola. Czy co tam chcecie - wyjaśnił Aridatha. - Jak te wszystkie opowieści o Kinie. Panowie Światła stworzyli ją albo poprosili o pomoc w wojnie z demonami na równinie. I przypuszczalnie ostatecznie lepiej byłoby dla nich, gdyby to rakszasowie zwyciężyli.
      Mogaba miał poczucie humoru. Po prostu dziś wieczorem jakoś o nim zapominał.
      -  Przypuszczam, że aby to wiedzieć, trzeba było tam być. W każdym razie nie ma nikogo, kogo moglibyśmy poprosić o pomoc. Jesteśmy zdani na siebie. A więc tym bardziej przydadzą się wszelkie sugestie. A zwłaszcza mile widziane będą takie, które mają praktyczny wymiar. - Było coś takiego w naturze tamtego żartu, co rozbudziło w nim iskierkę humoru, o której sądził, że już dawno zgasła.
      Ghopal powiedział:
      -  Wszystko, co możemy zrobić, to wysłać więcej szpiegów i założyć więcej stacji kurierskich, dzięki którym ich informacje szybciej do nas dotrą.
      -  A mamy tylko jeden batalion kurierów. - Mogaba przez pół minuty siedział w milczeniu. Potem zapytał: - Jak wygląda poparcie dla nas wśród kapłanów i mieszczaństwa? Mieli już dość czasu by sobie przemyśleć kwestie powrotu królewskiego rodzeństwa. Zamierzają nas opuścić?
      -  Jesteśmy diabłem, którego znają - odparł Ghopal. - Protektorka była ich dobroczyńcą. A jedynie paru najbardziej śliskich pochlebców może marzyć o korzyściach, jeśli zostaniemy utraceni, czasu, kiedy już dłużej nie sposób było ukrywać faktu, że księżniczka zniknęła, a nie tylko ukrywa się z żałości nad sobą, pracowaliśmy wytrwale nad eliminacją popleczników Radishy.
      Wielki Generał zaproponował:
      -  Spróbujmy tej samej strategii. Niech wierzą, że wcale nie straciliśmy Protektorki. Aridatha. O czym myślisz?
      -  Myślę o dziewczynie. O Córce Nocy.
      -  I?
      -  Widziałem ją raz. Pięć lat temu. Jest w niej coś... Co sprawia że zaraz chce się ją obalić na ziemię. A równocześnie oddawać je boską cześć. Człowiek czuje się tak, jakby gotów był zrobić wszystko, byle tylko ją zadowolić. A potem, kiedy już się opamięta, rzecz wydaje się z lekka przerażająca.
      - Pod tym względem dziewczyna już zdecydowanie dojrzała. - Mogaba przekazał im to, co Pani powiedziała mu o wydarzeniach na południu. - Posłała na śmierć setki mężczyzn. Musimy wymyślić sposób zabicia jej na odległość. Zobaczmy, czy nie da się wymyślić jakiejś machiny.
      -  Mam pytanie - wtrącił Ghopal.
      -  Mów.
      -  Czym jest ta rzecz, którą wciąż obracasz w palcach? Bawisz i się nią cały czas, od kiedy przyszedłeś.
      -  Och. Jakaś muszla ślimaka. Są wszędzie w Pałacu. Nikt nie wie, skąd się wzięły. Nikt też nie widział nigdzie żadnego ślimaka. Obracanie ich w palcach uspokaja.
      Obaj Singhowie popatrzyli na Wielkiego Generała w taki sposób jakby uznali jego nowy nawyk za zdecydowanie dziwaczny. Ghopal rzekł:
      -  W sprawie Córki Nocy. Możemy wziąć pod uwagę truciznę. W Chór Bagan, na rynku złodziei, da się znaleźć utalentowanych trucicieli.
      Minione lata zmieniły Mogabę. Nie odrzucił od razu tej sugestii jako niegodnej człowieka honoru.
      

76. Terytoria Tagliańskie:
Kolejny mit początku

      Zaproponowałem:
      -  A może broń dalekiego rażenia, odpalana spoza zasięgu jej wpływu? Do diabła, gdybyśmy wznieśli się na słupach i dywanach dostatecznie wysoko, moglibyśmy tak długo ciskać w dół głazy, póki któryś nie trafi do celu. - Były to optymistyczne szacunki. Od czasu, gdy Oj Boli strąciła Tobo i Wyjca, nie dysponowaliśmy nawet jednym dywanem. Mieliśmy tylko kawałki materii i fragmenty szkieletów kilkunastu dywanów, nad którymi Wyjec pracował w wolnym czasie.
      Pani popatrzyła na mnie z takim żarem, że zacząłem się zastanawiać, kiedy zacznę się topić.
      Śmierć Oj Boli nie znalazła się jeszcze na jej liście dopuszczalnych możliwości. W całą sprawę była zaangażowana emocjonalnie znacznie bardziej niż ja, chociaż i dla mnie problem dziewczyny stanowił prawdziwą udrękę.
      Jednak źródłem mojego zaabsorbowania tą sprawą była bardziej sama idea posiadania dziecka niźli tej właśnie, szczególnej córki.
      Pani najwyraźniej chciała wmówić sobie, że istnieje jakiś sposób na odkupienie Oj Boli.
      -  Marnujemy czas - powiedział Prahbrindrah Drah. Zagłada Armii Środek Duszołap wlała weń nowe życie. Nagle zaczął wierzyć, że restauracja jest tylko kwestią pomaszerowania na Taglios z okrzykiem: Wróciłem! On też wpadł w pułapkę samooszukańczych iluzji.
      Ostatnio wielu się to zdarzało.
      Murgen wszedł do sali konferencyjnej akurat w momencie, gdy książę zaczął sprzeczać się ze Śpioszką na temat najbliższych planów, co z pewnością nie mogło potrwać długo. Śpioszką w końcu pokaże mu, czyj to cyrk. Murgen oznajmił:
      -  Skończyłem właśnie czytać naprawdę długą wiadomość od Baladityi. Który ma się dobrze i cieszy każdą chwilą swego nowego życia. O czym nie zapomniał nadmienić przynajmniej kilkukrotnie
      Zapytałem:
      -  Twój nowy przydział polega na korespondencji z tym starym świrem?
      -  Nie pisał wcale do mnie. Nie zna mnie. Wiadomość była przeznaczona dla Tobo.
      Śpioszka, która ostatnio stawała się coraz bardziej nieznośna, ponieważ nic nie szło po jej myśli, warknęła:
      -  Jestem pewna, że masz zamiar podzielić się z nami każdy ekscytującym szczegółem, nawet jeśli wszystko, czego nam trzeba teraz, to choć odrobina snu.
      -  Ponieważ nalegasz. - Murgen wyszczerzył się. Na czas rekonwalescencji nie obarczono go żadnym przydziałem, więc mógł robić co mu przyszło do głowy. - List dotyczył głównie jeńców pozostających na górze pod pieczą Shivetyi. Pierwszego Ojca i tatusia GromoYola. Których Shivetya przejął głównie dlatego, by ich ochronić przed cieniami. Których, z drugiej strony, również już wiele niej zostało. One i Voroshk wybiły się nieomal do nogi. Przykro mi. - Poklepał Shukrat po ramieniu. Niczyjej uwadze nie umknął ten gest, Murgen zaaprobował dziewczynę Tobo. Jeśli nią była.
      Zastanawiałem się, co też mu przyszło do głowy, żeby przyprowadzić Shukrat na posiedzenie sztabu.
      Sahra oczywiście najeżyła się. W promieniu dwustu mil nie było żadnej stosownej dziewczyny Nyueng Bao, a choć wprawdzie ona wyszła za obcego, za Murgena, z miłości i wbrew woli większości rodziny, to cóż to miało wspólnego z dniem dzisiejszym?
      Ostatnimi czasy Sahra potrafiła jakoś zapanować nad sobą. Przynajmniej w miejscu publicznym. Kiedy Murgen był w pobliżu i przypominał jej, że Tobo dawno już skończył cztery lata. Jednak teraz na wszystko nakładało się dodatkowe napięcie, związane z tym, że większość członków jej rodziny została zabita lub poraniona. Nie doszła jeszcze nawet na tyle do siebie, by podjąć decyzje odnośnie charakteru ceremonii pogrzebowej brata i Wujka Doja.
      Teraz również udało mu się ją powstrzymać jednym delikatnym dotknięciem.
      -  Chcesz coś powiedzieć? - zapytała Śpioszka. - Czy mogę już wracać do roboty i zająć się myśleniem, jak wyplątać nas z tej kabały, nie doprowadzając do katastrofy?
      Łabędź mruknął, że komuś potrzebny jest chyba mężczyzna dla odrobiny relaksu. Śpioszka warknęła. Łabędź jęknął:
      -  Czy zgłosiłem się na ochotnika? Nie wydaje mi się. Przynajmniej ostatnio. A więc mnie nie wkurzaj.
      Murgen pośpiesznie wtrącił:
      -  Chłopaki, Shivetya zapoznał się z nowym cyklem legend dotyczącym początków Kiny. Usłyszał go od jednego z Voroshk. Najwyraźniej nie mają nic przeciwko rozmowom o historii, kiedy im się nudzi. W tej wersji to mąż Kiny ułożył ją do snu. Kiedy po zwycięstwie w wojnie z demonami na równinie wciąż dalej funkcjonowała, wysysając z nich krew. W tej wersji bogini ma dziesięć ramion zamiast czterech. Jej mąż, w świecie Voroshk znany pod imieniem Chevil, ma cztery ręce i w znacznej mierze przypomina tę Kinę, którą znamy. Czasami nazywa się go również Niszczycielem. Niekiedy jednak można wkraść się w jego łaski i skusić go do milszego zachowania. Do Kiny się to nie odnosi.
      Wśród słuchaczy podniósł się szmer. W niektórych opowieściach Khadi, jeden z łagodniejszych awatarów Kiny, również posiadała męża, Bhimę, nazywanego także, poza licznymi innymi imionami, Niszczycielem.
      Wszyscy bogowie Gunni występują pod licznymi imionami. Obcemu trochę trudno się w tym połapać, ponieważ kiedy zmieniają imiona, zmianie ulegają również ich atrybuty. Szczególnie myląca bywa sytuacja, kiedy dwa awatary tego samego boga biorą się za łby ze sobą.
      -  A co ten Chevil ma wspólnego z pochodzeniem Kiny? - dopytywała się Śpioszka.
      -  Och, on właśnie zrobił jej te wszystkie podłe rzeczy, czyli porąbał na kawałki i rozrzucił po całym świecie. Jednak ona z kolei go zabiła. A potem przywróciła do życia.
      -  Murgen. Zastanawiam się właśnie nad posłaniem cię do Taglian, najwyraźniej potrzebne są jeszcze dalsze przeróbki.
      -  W porządku. Chevil miał więcej niż jedną żonę. Ale obie były jedną i tą samą osobą. Chodzi o Camundamari, naturalnie występującą również pod wieloma innymi imionami. Camundamari miała skórę niezwykle ciemnego koloru. Inni bogowie szydzili z niej, nazywając ją Czarnuszką.
      Ciekawe. Zarówno Khadi, jak Kina w części tagliańskiej filologii mogą oznaczać czerń, aczkolwiek bardziej powszechnie używanym jest słowo syam.
      Murgen ciągnął dalej:
      -  Kiedy sam Chevil również zaczął się z niej wyśmiewać, wpadła w wielki gniew, zdarła z siebie skórę i zmieniła się w Ghowrhie Mlecznobiałą. Zdarta skóra stała się Kalikausiki, ciało swe biorąc z krwi wyssanych na pustyni demonów i przeobrażając się w Khatori Czarną.
      -  Kina jest skórozdziercą! - krzyknął Suvrin, zaskakując wszystkich. Skórozdziercy byli demonami zła, słabo znanymi poza ojczystą krainą Suvrina. Skórozdzierca zabijał człowieka, wysysał jego duszę, pożerał ciało i kości, potem przywdziewał jego skórę i wiódł dalej jego życie. Dokładne szczegóły były zaiste odrażające. Ignoranci tłumaczyli w ten sposób gwałtowne i niezrozumiałe zmiany osobowości. Przemiany, które ja przypisywałem kiepsko poznanym chorobom. Albo może postępowi wieku.
      Murgen był wyraźnie zaskoczony wybuchem Suvrina. Który w moich oczach również stanowił nieco przesadną reakcję.
      -  Nie jest skórozdziercą w tym sensie, o jakim myślisz - powiedział Murgen.
      Czyżby Suvrin przeżył jakieś przykre doświadczenia tego rodzaju?
      Sama idea potwora zdolnego w taki sposób skraść komuś jego życie jest szczególnie groteskowa. Widziałem w życiu wiele dziwnych i wstrętnych rzeczy. Ukryty ludek Tobo jest ostatnim na długiej liście. Jednak skórozdziercy stanowią twory z pozoru zbyt przerażające, aby mogły być prawdziwe.
      Podobnie jak w przypadku samych bogów, ostatnimi czasy skórozdziercy również nie pojawiali się oczom wiarygodnych świadków. Dziś wieczorem rozmawialiśmy o starożytnych legendach. Suvrin wspomniał po prostu o najbardziej tajemniczej z nich.
      Powiedziałem:
      -  Uwierz mi, Suvrin, jeśli nawet spotkałeś na drodze swego życia prawdziwego skórozdziercę, możesz być pewien, że później Władcy Cienia wybili ich co do jednego, a potem wykorzystali. Cóż za broń, nieprawdaż?
      -  Pewnie tak - zgodził się Suvrin. Niechętnie.
      -  To cudownie - narzekała Śpioszka. - Ale czas opowieści o duchach dobiegł końca, chłopcy. Teraz pozwolimy Murgenowi przejść do puenty. Zaraz przecież nastąpi puenta, nieprawdaż? Ponieważ ja chcę wrócić do kwestii stanowiących główną materię tej narady. -Groźnie pokiwała palcem. - I niech ci nawet przez myśl nie przejdzie kolejny obsceniczny żarcik, Wierzba.
      Łabędź skrzywił się. Zostało mu jeszcze mnóstwo dobrej amunicji i żadnego celu w zasięgu wzroku. Potem na jego twarz wypełzł uśmiech. Jeszcze przyjdzie czas.
      Powiedziałem:
      -  Murgen?
      -  Wiele więcej nie zostało. Baladitya pisze jeszcze, że poza tym wszystkie główne motywy mitologiczne zgadzają się. W świecie Voroshk natura bogini obejmuje więcej cech przypisywanych śmierci. Na przykład zawsze wspomina się, że żyje na cmentarzu.
      -  I tak jest naprawdę, czyż nie? - zapytałem. - Kiedy Śpioszka, Pani i ty, zwłaszcza ty, piszecie o swoich koszmarach, o tym miejscu szkieletów, do którego się udajecie? To może być cmentarz obrządku Gunni.
      Gunni palą swoich zmarłych, aby oczyścić dusze, nim dane im będzie czekać w ordynku na inkarnację i kolejny żywot. Jednak żar stosu nigdy nie jest na tyle gorący, by strawić najgrubsze kości. Jeśli miejsce kremacji znajduje się w pobliżu większej rzeki, szczątki zasadniczo trafiają w jej nurt. Większość takich miejsc leży jednak z dala od większych rzek. A niektóre nawet z dala od zapasów drewna na opał. I rodziny nierzadko bywają zbyt biedne, by kupić dostępne na rynku paliwo.
      Kości gromadzą się.
      Miejsca, gdzie są przechowywane, rzadko kiedy widuje ktokolwiek, prócz dbających o nie kapłanów, ludzi w żółtych szatach, czczących Majayamę, lecz wciąż oglądających się przez ramię, ponieważ Kina i towarzyszące jej stado oswojonych demonów mają rzekomo zamieszkiwać pod stosami kości. Mimo iż przecież z drugiej strony doskonale wiadomo, że Kina spętana łańcuchami czeka pod lśniącą równiną na Rok Czaszek.
      Powiedziałem:
      -  Ostatnimi czasy miałem sporo rzeczy do przemyślenia. Jedna z nich to pytanie, dlaczego istnieje tak wiele rozmaitych opowieści o Kinie? I wydaje mi się, że doszedłem do tego, czemu tak jest.
      Moje ego zostało nieźle połechtane. Nawet Śpioszka wydała się zainteresowana, choć najwyraźniej wbrew sobie. Moja żona, przypuszczalnie w znacznie mniejszym stopniu zdjęta czarem mych słów zaproponowała:
      -  No dalej - tonem, z którego jasno wynikało, że wie, iż i nie da się mnie powstrzymać.
      -  W owym czasie Kompania...
      -  Konował!
      -  Przepraszam. Tylko sprawdzałem, czy słuchacie. Wskazówką która mnie zainspirowała, był fakt, że nie istnieje żadna jednolita doktryna Gunni. Nie sposób też doszukać się wyraźniej hierarchii wśród kapłanów Gunni, wyjąwszy jej lokalne manifestacje. Nie ma także oficjum rozsądzającego, co stanowi możliwy do zaakceptowania dogmat, a co herezję. Nie tylko Kina jest bohaterką setek sprzecznych ze sobą mitów. Dotyczy to całego panteonu. Wybierzcie dowolnego boga. Podróżując z wioski do wioski, zobaczycie, jak za każdym razem nosi coraz to inne imię, odgrywa role w innych mitach, zlewa się z innymi bogami, i tak dalej, i tak dalej. My zdajemy sobie sprawę z tego poplątania, ponieważ jesteśmy podróżnikami. Ale do czasu wojen z Władcami Cienia praktycznie rzecz biorąc, nikt w tej części świata nie zmieniał miejsca swego pobytu. Pokolenie za pokoleniem, stulecie za stuleciem, ludzie rodzili się, żyli i umierali na przestrzeni tych samych kilku mil. Wszyscy prócz nielicznych handlarzy klejnotów i włóczących się po prowincji band Dusicieli. Ale wraz z nimi nie podróżowały idee. Tak więc każdy mit stopniowo mutował pod wpływem lokalnych doświadczeń i przesądów. A teraz najpierw Władcy Cienia, a potem my trafiamy w sam środek tego wszystkiego...
      My? Rzut oka po zgromadzonych ukazał mi tylko troje ludzi, którzy nie wyrośli w tej części świata. Przez chwilę czułem ciężar przeżytych lat, nieusuwalne wrażenie obcości wobec tych ziem, i konałem się, że machinalnie cytuję wyjątek z wiersza, który streszczał mniej więcej takie wrażenia:
      -  Żołnierze żyją. I zastanawiają się dlaczego. - Czy oznaczało to, że jestem jedynym, ze wszystkich tych, którzy maszerowali w szeregach Kompanii za czasów mej młodości, jedynym, który wciąż żyje i wierzga? Nie zasłużyłem na to w większym stopniu niż którykolwiek z tamtych. Może w znacznie mniejszym niż niektórzy.
      Kiedy myśli się o takich sprawach, zawsze ogarnia człowieka poczucie winy. I odrobina zadowolenia, że trafiło na kogoś innego.
      - O to właśnie chodzi. Jesteśmy wędrowcami. Dlatego też wszystko wydaje nam się obce i pełne wewnętrznych sprzeczności. Gdziekolwiek byśmy się nie znaleźli, większość z nas jest obca. Nawet jeśli będzie wyznawać religię większości. - Rzut oka dookoła przekonał mnie, że większość moich słuchaczy nawet nie zalicza się do wiernych Gunni. - Cóż, to właśnie chciałem powiedzieć.
      -  Dobrze więc - oznajmiła Śpioszka. - Wróćmy do kwestii praktycznych. Jak mamy sobie poradzić z Córką Nocy i z Goblinim stworem?
      -  On jest praktycznie rzecz biorąc tym samym co skórozdzierca - wtrącił Suvrin. - Kina przywdziała go niczym komplet ubrania. - Suvrinowi najwyraźniej skórozdzierca nie mógł dziś wieczorem wyjść z głowy.
      -  Córka Nocy! - warknęła Śpioszka. - Chcę słuchać tylko o Córce Nocy. Nie o Kinie. Nie o skórozdziercach. Nie o starych czarownikach Voroshk ani starych bibliotekarzach, ani nikim innym. I jeszcze: Pani, jeśli naprawdę nie chcesz, żeby dziewczyna została zabita, wymyśl jakiś sposób na to, by ją rozbroić, sposób lepszy niż eliminacja. Ponieważ jesteś jedyną z zebranych, która pozwala, by w tej sprawie kierowały nią emocje.
      

77. Na północ od Ghoja:
Szukając tego jednego bezpiecznego miejsca

      Goblin i dziewczyna jechali konno, nie bacząc na to, że zwierzęta były przerażone i cały czas płoszyły się, póki wreszcie mały czarodziej nie nałożył im klapek na oczy, dzięki czemu nie potrafiły dostrzec jeźdźców. Żadnemu ze zwierząt nie pozwalano oglądać się za siebie. Sam Goblin zresztą również obwiązał jakąś szmatą okaleczone, choć już prawie zagojone oczy.
      Garstka żołnierzy, którzy towarzyszyli im w odwrocie z ziemi niczyjej, topniała w oczach. Ożywiani zaklęciem miłosnym dali z siebie dosłownie wszystko, jednak ostatecznie po kolei każdy z wydostawał się poza zasięg działania uroku, a wtedy szukaj w polu.
      Bród w Ghoja przekroczyła tylko dwójka naznaczona dotykiem Kiny. Wydostali się na południowy brzeg w chwili, gdy jutrzenka zaczynała barwić niebo na wschodzie. Był dopiero następny po katastrofie tagliańskiej Armii Środek. Zajeździli kilka zmian koni kurierskich, ale i tak plotki o losie ugrupowania zdołały ich wyprzedzić.
      -  Nasi wrogowie dotarli tu przed nami - powiedział stwór i siedzący w Goblinie. Chciał, żeby zwracać się doń imieniem Khadid Niewolnik Khadi. Dziewczyna jednak zwyczajnie ignorowała przybrane miano. - Ludzie zostali ostrzeżeni i nastraszeni, ale i tak nikt nie podniesie na ciebie ręki, choćby ze względu na to, za cię kogo uważają. - Nie przez wzgląd na to, kim rzeczywiście była.
      Córka Nocy odgrywała rolę Protektorki z dozą arogancji i małostkowości, w niczym nie przypominających cech charakteru ciotki, jednak w oczach dowódców garnizonu najwyraźniej okazała się statecznie przekonująca. Ale każda sekunda tej zabawy pogłębia tylko rozczarowanie, ponieważ jasne było, że ci niewierni nigdy ni pójdą w służbę Mrocznej Matki. Wiedziała, że natychmiast podjęliby próbę jej zgładzenia, gdyby tylko nabrali podejrzeń, że nie mają do czynienia z Duszołap. Świat zaiste zasłużył sobie na Rok Czaszek.
      Aura, którą dziewczyna roztaczała wokół siebie, z powodzeniem przeprowadziła ją przez krótko trwające konfrontacje.
      -  Jestem całkowicie wyczerpana - poskarżyła się Goblinowi. - Po prostu nie nawykłam do jazdy konnej.
      -  Nie możemy tu się zatrzymać.
      -  Nie mogę jechać dalej.
      -  Pojedziesz. Póki nie dotrzemy w bezpieczne miejsce. - Głos Khadidasa nie zostawiał śladu wątpliwości, kto w jego opinii tu dowodzi. - Kilka lig stąd znajduje się święte miejsce. Tam się udamy.
      -  Gaj Przeznaczenia. - W odpowiedzi dziewczyny nie było śladu entuzjazmu. - Nie chcę tam jechać. Nie lubię tego miejsca.
      -  Tam będziemy silniejsi.
      -  W tym miejscu najpierw zaczną nas szukać. Jeśli już nie kazali żołnierzom czekać w zasadzce. - Dobrze wiedziała, że jest to niemożliwe. Ci ludzie nie byli jeszcze gotowi, by powiedzieć swym żołnierzom, że kobieta odziana w czarne skóry nie jest już Protektorką, jednak należało pamiętać, iż dysponowali zdolnością przesuwania swych pionków z oddali. Naprzykrzali się bogini z pozoru wedle swej woli. Powiedziała:
      -  Wiedzą, co mamy zamiar zrobić. Ponieważ właśnie o tym mówiliśmy.
      -  Jedziemy do Gaju. Tam będę znacznie silniejszy - rzekł tonem nie dopuszczającym sprzeciwu.
      Ferwor religijnego oddania Córki Nocy swej duchowej matce bynajmniej nie osłabł, jednak nie podobała jej się ta istota, w której wnętrzu tkwiły odpryski Kiny. Nawet przed samą sobą trudno jej było się do tego przyznać, ale tęskniła za Narayanem. Tęskniła za nim, ponieważ on ją kochał. Ona zaś, na swój egocentryczny sposób, również odpłacała mu miłością, przynajmniej w stopniu wystarczającym, by teraz jej życie zdawało się tylko nieskończonym szlakiem samotności i wewnętrznej pustki... Dokąd wiódł ten szlak? Ten, który był nowym ramieniem bogini, zdawał się niezdolny do żadnych emocji prócz gniewu. I beznamiętnie wzbraniał się przed pobłażaniem jej albo bodaj uznaniem w niej człowieka.
      Była narzędziem. Fakt, że prócz tego była istotą żywą, posiadającą własne pragnienia i uczucia, stanowił jedynie niedogodność, kłopot. W konstatacji takiej kryła się niewypowiedziana sugestia, iż lepiej by postąpiła, przyzwyczajając się jak najszybciej do odrzucenia tych zbędnych naleciałości. W przeciwnym razie...
      Goblin rzekł:
      -  Potrzebujemy miejsca, w którym będziemy bezpieczni, a nasza moc wzrośnie, ponieważ czeka nas wiele roboty, nim dopełnimy prawdziwego rytuału rezurekcji. - Córka Nocy domyśliła się, że chodzi mu o sprowadzenie na ziemię Roku Czaszek.
      Mimo nabrzmiewających w niej buntowniczych skłonności nadstawiła bacznie ucha. Wychodziło na to, że Khadidas w końcu podzieli się z nią jakąś istotną informacją. Jak dotąd opętany karzełek nie zrobił nic prócz przedstawienia swoich uwierzytelnień, a potem przystąpił do wydawania rozkazów. Minęło dopiero kilka dni od czasu, jak się spotkali, a on pozostawał wobec niej zupełnie obojętny.
      Zapytała więc:
      -  Jakim sposobem mielibyśmy przybliżyć Rok Czaszek? Kult uległ zniszczeniu. Wątpię, czy w całym tym świecie znajdzie się bodaj setka wiernych wyznawców.
      -  Znajdą się dłonie, które podejmą święte dzieło. W ostatnich latach swego życia Narayan Singh radził sobie zupełnie nieźle. Zanim jednak wezwiemy wiernych, musimy pierwej zrekonstruować Księgi Umarłych.
      Córka Nocy musiała wreszcie wyznać okrutną prawdę, która stanowiła źródło jej nieustającej udręki przez cały czas pobytu w niewoli u Czarnej Kompanii.
      -  Księgi Umarłych już nie istnieją. Kobieta, która dowodzi naszymi najzacieklejszymi wrogami, osobiście spaliła je. Nie przetrwał nawet strzęp zapisanego materiału. Potwór, który mieszka na równinie lśniącego kamienia, ten, który pilnuje, by matka nie zmartwychwstała, kazał rozsypać popioły po wszystkich krainach sąsiadujących z równiną demonów.
      -  To prawda. - Usta Khadidasa wykrzywił zły uśmiech. - Ale księgi to wiedza. Wiedza zawarta w Księgach Umarłych nie została stracona. Wiedza ta bowiem mieszka w samej Bogini. A cokolwiek obejmuje jej umysł, i co świat ten winien poznać, umieściła w mej głowie, zanim mnie posłała.
      -  Znasz na pamięć Księgi Umarłych?
      -  Znam. Dlatego właśnie musimy znaleźć to jedno bezpieczne miejsce. Święte pisma nie zdadzą się na nic, póki pozostaną w mej głowie. Muszą ujrzeć świat, muszą zostać spisane, aby odkryć swą pełną moc. Muszą przybrać postać odpowiednią, by kantor mógł je wysławiać przez cały czas trwania rezurekcji. Chodź. Musimy się spieszyć.
      Córka Nocy pognała konia - na krótką chwilę wyczerpanie przytłumiły ogłuszające wieści, które właśnie usłyszała. Święte księgi nie zostały utracone! Teraz było jej wstyd, że poddała się choćby cieniowi zwątpienia.
      

78. Ziemia niczyja:
Złe wieści

      Ludzi ogarnął nerwowy pośpiech, graniczący prawie z paniką. Znałem te symptomy. Nadeszły wieści i nie były pomyślne. Podejrzewałem, że to oddział kawalerii, wysłany by rozpoznać przedsięwzięte pod Ghoja środki obronne, spotkało jakieś poważne nieszczęście.
      Nie wezwany skierowałem się do namiotu Śpioszki. Zanim dotarłem na miejsce, już usłyszałem co najmniej kilka rozmaitych plotek, a żadna z nich nie rokowała dobrze.
      Wymyślanie plotek to rzecz, która najbardziej nawet niekompetentnym siłom zbrojnym wychodzi nad podziw dobrze.
      Pochylona nad stołem Śpioszka konferowała z Suvrinem, Popłochem, Rzekołazem i kilkoma dowódcami brygad z Hsien. Tobo też był na miejscu, ale ogłupiały od środków przeciwbólowych. Wyjca i Shukrat nie było. Tobo wyglądał na nieco zirytowanego. Podejrzewałem, iż to on przywiózł złe wieści, a potem, wyczerpany, nie potrafił na tyle wziąć się w garść, by cokolwiek jeszcze wymyślić dla zaradzenia kłopotom.
      Zrezygnowałem z prób okiełznania go. Jeśli miał ochotę szaleć po niebie, próbując wykonywać trudne zadania, mimo iż cały był w bandażach i łupkach, z górną połową ciała unieruchomioną w gorsecie, nie miałem zamiaru więcej go przywoływać do porządku. Od tego była jego mamusia, półwariatka.
      Śpioszka zerknęła w moją stronę - na chwilę w jej oczach rozbłysła skrajna irytacja. Która natychmiast przerodziła się w rezygnację, gdy zobaczyła innych byłych Kapitanów, tłoczących się za mymi plecami. Nawet Wierzba Łabędź wprosił się na naradę.
      Śpioszka rzeczywiście musiała stawiać czoło bezprecedensowemu wyzwaniu. Żaden inny Kapitan w całej historii Kompanii nie miał do czynienia z sabatem byłych Kapitanów zaglądających mu przez ramię. Mimo iż żadne z nas nie wtrącało się w jej działania, a nawet nie narzucało z niechcianą radą, właściwy Śpioszce brak poczucia bezpieczeństwa czynił ją szczególnie podatną na rzekomy osąd z naszej strony w chwilach, gdy musiała w obecności wszystkich wypełniać obowiązki dowódcy. I oczywiście tak też i było, jednak jak przystało na dobrze wychowane starsze panie, gadaliśmy tylko za jej plecami.
      -  Ponieważ wszyscy prócz stajennych i kucharzy są na miejscu, przypuszczam, że możemy kontynuować... Nie. Tobo jest tutaj. On może przedstawić wszystko lepiej niż ja. - Zrobiło jej się żal dzieciaka, gdy tylko na niego spojrzała. Popatrzyłem na nią z wściekłością. Nie powinna kazać mu przechodzić przez...
      Tobo popatrzył nieco przytomniej. Zacisnął powieki, wciągnął uspokajający oddech, zaczął mówić:
      -  Ukryty ludek śledził Goblina i Oj Boli najlepiej, jak tylko potrafił, chociaż było to niełatwe, nawet znając trasę, po której podążali. - Naprawdę mogło zrobić się przykro na jego widok, przywiązanego do latającego słupa Voroshk, do tego stopnia pokrytego bandażami i gipsem, że mógł poruszać tylko jedną ręką. - Podróżują za zasłoną czegoś, co z braku lepszego słowa nazwę boską ciemnością dezorientacji. Jednak dzięki temu, że znam ich trasę, mogłem kazać Czarnym Ogarom obsiać ją muszlami ślimaków... Miałem szczęście. Jeden z niewidzialnego ludku podsłuchał kłótnię między Goblinem a dziewczyną. - Słowa wylewały się z jego ust cichym, szybkim potokiem, zmuszającym słuchaczy do nachylenia głów i całkowitej ciszy.
      Tobo urwał. Dla wzmocnienia efektu, jak podejrzewałbym w normalnych okolicznościach. Dzieciak miał wyczucie dramatyzmu. W następnej chwili jednak oznajmił ponuro:
      -  Istota zamieszkująca ciało Goblina zna na pamięć Księgi Umarłych. Kiedy tylko Córka Nocy skończy ich transkrypcję, natychmiast mają przystąpić do rytuału inicjującego nadejście Roku Czaszek.
      Lis w kurniku, och, tylko nie to!
      Kilka minut zabrało Śpioszce uspokojenie zebranych. Tobo skorzystał z przerwy, aby się trochę rozluźnić. Kiedy znów zapanował jako taki spokój, powiedział:
      -  W istocie nie wygląda to tak źle, jak można by z pozoru podejrzewać. Pamiętajcie, że mamy do czynienia tylko z dwójką ludzi. Jeśli zabijemy jedno z nich, cały projekt zmartwychwstania upada. Na sto lat, albo i więcej. A nadto, o czym poinformuje was w wyczerpujący sposób każdy, kto zajmował się prowadzeniem Kronik, napisanie księgi zabiera naprawdę dużo czasu. Nawet jeśli chodzi tylko o jej skopiowanie. Na własne oczy widziałem Księgi Umarłych, zanim Śpioszka je zniszczyła. Były zdecydowanie opasłe. Na dodatek Córka Nocy nie może pozwolić sobie na zrobienie bodaj jednego błędu. A więc kryzys nie ma charakteru bezpośredniego zagrożenia, aczkolwiek stanowi kłopot, którego nie oczekiwaliśmy. Wszedłem mu w słowo.
      -  Jeśli jeden z twoich stworów zdołał podejść na tyle blisko, by to odkryć, musisz pewnie wiedzieć, gdzie oni w tej chwili są. Moglibyśmy urządzić zasadzki. - Pani i Wyjec mieli przetrząsać zarośnięte pajęczynami piwnice swych umysłów w poszukiwaniu jakiegoś starożytnego instrumentu, który pozwoliłby na zdekoncentrowanie, zbicie z tropu, zneutralizowanie i zgładzenie Goblina oraz dziewczyny. Albo bodaj zwyczajne wytrącenie im z rąk najcenniejszej broni, jeśli brać pod uwagę moją damę. Pani, tak racjonalna i pragmatyczna jak mało kto, wciąż nie potrafiła pozbyć się iskierki samooszukańczej iluzji nawrócenia Oj Boli. Chociaż, rzecz jasna, nigdy by się do tego nie przyznała.
      Tobo powiedział:
      -  W porządku, Mistrzu Strategii i Architekcie Zagłady Zła Władców Cienia, powiedz mi, w jaki sposób zastawić zasadzkę na kogoś, w kim zakochujesz się wcześniej, nim podejdziesz doń na odległość strzału z kuszy?
      -  Dzieciak ma rację - zgodziła się Pani, spoglądając na mnie wyczekująco.
      -  Twój stwór czający się w muszlach ślimaków jakoś się w niej nie zakochał, nieprawdaż? Po prostu przyczaił się tam i podsłuchiwał, póki nie zdecydował, że czas pognać do ciebie z plotkami.
      -  No i?
      -  Wynika stąd, że Nieznane Cienie nie ulegają wpływowi Córki Nocy. Czy odwrotność jest również prawdziwa?
      -  Nie mogą jej wyrządzić poważniejszej krzywdy cielesnej.
      -  Skryker? Czarny Brzydal? Ten wielki potwór w kształcie podskakującej kaczki? W balona mnie robisz.
      -  Nie, naprawdę.
      -  Cóż, tak naprawdę to wcale nie będą musiały, nieprawdaż? Wystarczy, że po prostu będą ją nawiedzać. Przeszkadzać jej w spaniu. Doprowadzać do szaleństwa. Trącać w ramię, gdy zasiądzie do pisania. To wszystko, o co ludzie obwiniają je w Hsien. Mogą szczać do jej kałamarza. Chować pióra. Zalewać to, co właśnie zdołała napisać. Mogą sprawić, że jedzenie popsuje się, a mleko skwaśnieje.
      -  Mogą sprawić, że jej mąż nie będzie w stanie wywiązać się z małżeńskich obowiązków w noc poślubną - warknęła Śpioszka. - Wybiegasz za daleko w przyszłość, Konował. I prawdopodobnie zasadzasz się na niewłaściwą ofiarę. Przecież to w szalonym łbie tego Goblinopodobnego stwora kryją się Księgi Umarłych. Niewykluczone, że poradziłby sobie jakoś bez Córki Nocy. Natomiast nie wydaje mi się, aby ona była w stanie czegokolwiek dokonać bez niego.
      Kwestia warta rozważenia.
      -  Oboje są tylko narzędziami, które po wykorzystaniu można odrzucić - oznajmiła Sahra głuchym głosem wyroczni. - Żadne nie jest niezastąpione. Póki trwa sama Kina, żyje groza lśniącej równiny.
      Natychmiast zrobiło się ponuro jak w grobie.
      Wszyscy popatrzyli na matkę Tobo, włączywszy samego rannego. Otaczała ją jakaś przerażająca aura, jakby jakiś duch przejął nad nią władzę i mówił jej ustami.
      Murgen powiedział później, że wyglądała i przemawiała dokładnie jak jej babka, Hong Tray, kiedy głosiła swe proroctwa, wiele dziesiątek lat temu.
      Zarówno Tobo, jak i Murgen wyglądali na ze szczętem przerażonych. Resztki zapału, jakie im pozostały, wykorzystali na przekonywanie Śpioszki, że kwestia Goblina i Córki Nocy może jeszcze poczekać.
      

79. Terytoria Tagliańskie:
W marszu

      Śpioszka potwierdziła swój zamiar wymarszu na północ. Pod Ghoja nie spotkaliśmy się z żadnym poważniejszym oporem, choć siły lojalne wobec Protektorki zniszczyły główne przęsła wielkiego mostu na Main. Naprawy zabrały inżynierom ponad tydzień. Przez ten tydzień Prahbrindrah Drah i jego siostra przemawiali do ludu oraz żołnierzy w Ghoja. Udało im się zdobyć serca i lojalność większości.
      Książę zupełnie nieźle radził sobie z ludźmi, kiedy tylko zostawiliśmy mu wolną rękę. Z ewangeliczną pasją sławił przyszłą restaurację swej władzy. Szczególnie żywe uczucia potrafił wzbudzić w starszych ludziach, stęsknionych za spokojną niezmiennością świata ich młodości - przed nastaniem Władców Cienia i Czarnej Kompanii.
      Wyjąwszy niewielkie poletko zmienione w pomnik pamięci, a znajdujące się w miejscu, gdzie walki były najbardziej krwawe, całe pole bitewne na północnym brzegu, świadek pierwszego triumfu Kompanii w czasach tak odległych, zostało szczelnie pokryte zabudową. W tamtych pamiętnych dniach znajdowało się tu tylko sioło i wieża obserwacyjna na południowym brzegu, obok brodu dostępnego tylko przez pół roku. Obecnie Ghoja powoli zmieniała się w miasto. Most, którego budowę zgodnie z moim zaleceniem rozpoczęto całe wieki temu, stanowił skarb strategiczny, zarówno w sensie wojskowym, jak handlowym. Na obu brzegach rzeki znajdowały się już silne forty i bogate rynki.
      Dziewczyna i Goblinia istota mogli naprawdę dokonać znacznie więcej, by utrudnić nam pokonanie rzeki.
      Obóz rozbiliśmy dwanaście mil na północ od mostu, w dzikim, nagim terenie, wciąż nie tkniętym ręką rolnika. Zresztą wątpiłem, by mógł przydać się na coś więcej prócz pastwiska. Co z kolei w kulturze wegetariańskiej kwalifikowało go jako nieużytek. Jednak nawet gdyby ziemia była lepsza, wątpiłem, aby wielu rolników zechciało się na niej osiedlić. Znajdowała się zbyt blisko świętej ziemi Kłamców, Gaju Przeznaczenia.
      Zostawiliśmy księcia i jego siostrę w Ghoja, w towarzystwie rzesz pozyskanych lokalnych zwolenników. Śpioszka uznała, że naszedł czas, aby rodzina królewska pokosztowała nieco niezależności. Przekonana była, że nigdy już nie będą spiskować przeciwko Kompanii. Dostatecznie często uczestniczyli w naszych naradach, by wiedzieć, że niewidzialny ludek Tobo zawsze będzie w pobliżu.
      Dziesięć godzin po tym, jak prace nad rozbijaniem obozu dobiegły końca, w samym środku nocy, Śpioszka zmieniła zamiary. Zdecydowała się na dalszy marsz w kierunku Taglios, aby zająć pozycję między miastem a Gajem Przeznaczenia.
      Gdy Rzekołaz przyniósł wieści, nie spałem jeszcze, pisałem w świetle lampy, doglądając równocześnie rannych. Niektórym podróż zdecydowanie nie wyszła na dobre. Martwiłem się zwłaszcza o stan Duszołap.
      Zmiana planów nie zirytowała mnie jednak równie bardzo, jak miało to miejsce w przypadku Pani. Z początku prawie nie mogłem jej dobudzić. A potem tak się na mnie wściekała, grożąc najgorszym złem, że nie mogłem się nie zastanawiać, czy przypadkiem znowu nie miała tych swoich koszmarów.
      Rzekołaz wymruczał coś, potem wyszeptał:
      -  Muszę ruszać przodem.
      -  Zmykaj, Rzeka, zmykaj. Przyda ci się każdy jard, który zyskasz.
      Pani obdarzyła mnie spojrzeniem, które kazało mi rozważyć, czy przypadkiem nie zatrzymać go jeszcze na chwilę.
      Nowy obóz rozbiliśmy w pobliżu gęstego zagajnika, który, jak odkryłem, otaczał i skrywał rozległe cmentarzysko wojskowe, pozostałe po pierwszej inwazji Władców Cienia na Terytoria Tagliańskie. Jeszcze przed przybyciem Czarnej Kompanii. Prawie nikt nie miał pojęcia o tym, że się tu znajduje. Przynajmniej ja nie miałem, choć wojowałem na tych terenach. Z całej armii jedynie Suvrin wykazał odrobinę zainteresowania. Doszedł do wniosku, że jeden czy dwóch jego krewnych mogło tu znaleźć miejsce wiecznego spoczynku.
      Będzie miał mnóstwo sposobności odwiedzenia grobów. Śpioszka zaplanowała dłuższy postój, uzupełnienie stanu liczebnego armii, szkolenia i zbrojne wycieczki na skraj Gaju Przeznaczenia, dając tym samym Tobo i innym rannym czas na nabranie sił. Jednak problem z cmentarzem był taki, że czas zatarł większość prowizorycznych napisów na grobowcach Żołnierzy Cienia.
      Goblinopodobna istota oraz Córka Nocy również dali sobie chwilę wytchnienia - nie robili nic, tylko siedzieli na miejscu. Nie przystąpili nawet do transkrypcji Ksiąg Umarłych, ponieważ brakowało im materiałów piśmienniczych. Nie naradzali się także z Kłamcami, pielgrzymującymi do świętego gaju. Ludzi tych zostawialiśmy w spokoju, aczkolwiek wszystkie ich dalsze kroki skrupulatnie śledziły Nieznane Cienie, podążając za nimi całą powrotną drogę do domów. Niewielu Dusicieli zostało przy życiu w tych czasach. Dzięki temu mogliśmy odkryć, kim są.
      Perspektywa dysponowania pełnią wiedzy zawsze kusi, niezależnie od tego, czy ta wiedza jest przydatna.
      Gaj Przeznaczenia zawsze stanowił okrutne i paskudne miejsce, w którym zalegał pradawny mrok. Ukryty ludek nienawidził go, jednak przez wzgląd na Tobo potrafił się zmusić do wejścia na jego teren.
      Jeśli się poważniej nad tym zastanowić, ich oddanie chłopakowi było nieco przerażające.
      Gromovol i Arkana zdrowieli w tempie porównywalnym z tym, w jakim chłopak dochodził do siebie, co było zdumiewające, ale bynajmniej nie magiczne. Nieszczęścia, które spotkały Gromovola, w niczym nie wpłynęły na osłabienie jego arogancji. Arkana, co całkowicie zrozumiałe, zamknęła się w sobie.
      Głównym przedmiotem mych zmartwień była jednak Duszołap. Nie tylko jej stan nie ulegał poprawie, ale zdawała się słabnąć z dnia na dzień. Najwyraźniej podążała prosto przed siebie, ponurym szlakiem przetartym przez Sedvoda.
      Zgodnie z powszechnie panującymi nastrojami powinienem pozwolić jej zgasnąć, to samo pewnie odnosiło się do Gromovola, którego śmierć we śnie nikogo by nie zmartwiła. Postanowienia odnośnie losu Arkany jeszcze nie zapadły, chociaż niewidzialny ludek uwolnił ją od wszelkich win, wyjąwszy chytre rachuby i manipulacje. Czasami, ale naprawdę bardzo rzadko, było mi żal dziewczyny.
      Pamiętałem jeszcze, jak smakuje samotność.
      Byłem jedynym oprócz Gromovola, który w ogóle chciał z nią rozmawiać. A kiedy tamten podejmował próby nawiązania konwersacji, odwracała się doń plecami. Podczas naszych opornych rozmów próbowałem dowiedzieć się czegoś więcej o jej ojczystym świecie, a zwłaszcza o Khatovarze. Jednak nie miała wiele do powiedzenia. Nic nie wiedziała. Cechowała ją typowa młodzieńcza obojętność wobec przeszłości.
      Shukrat całkowicie ignorowała Arkanę.
      Jej wysiłki, żeby się jak najszybciej przystosować, czasami sprawiały omalże żałosne wrażenie. Shukrat naprawdę chciała zostać jedną z nas. Miałem wrażenie, że zanim nas spotkała, dręczyła ją całkowita samotność. Podobnie zresztą mogło być z Arkaną, co wyjaśniałoby aktualną pogardę Shukrat wobec niej.
      

80. Terytoria Tagliańskie:
W obozie

      Życie w niczym nie przypomina zastałej wody w sztucznym kanale, która toczy się prosto i powoli. Już raczej górski strumień, kręty, erodujący wszystko na swej drodze, czasami rozpływający się w nieruchome omalże rozlewiska, a czasami zaskakujący nieoczekiwaną gwałtownością spiętrzonego nurtu.
      Mówiłem właśnie coś w tym stylu do Pani i Shukrat, równocześnie badając Tobo, by sprawdzić, czy może już w poważniejszym stopniu obciążać zrastającą się nogę. Sam chłopak twierdził, że czuje się znacznie lepiej, najwyraźniej zresztą faktycznie trudno mu było usiedzieć na miejscu, co stanowiło nieomylny znak, iż stan pacjenta rzeczywiście się polepsza, aczkolwiek na pewno nie w takim stopniu, jak jemu samemu się zdawało. Znajdowaliśmy się w moim szpitalu dla wielkich szyszek. Duszołap i Arkana również tu były. Shukrat robiła wielkie przedstawienie, krzątając się wokół Tobo, a równocześnie zachowując demonstracyjną obojętność wobec Arkany. Pani klęczała przy sienniku siostry, całkowicie nieruchoma, z dłońmi wspartymi na kolanach. Trwała już tak nieomal od godziny. Początkowo sądziłem, że może medytuje. Albo wpadła w jakiś rodzaj transu. Teraz powoli zaczynałem się martwić.
      Obie kobiety bardziej przypominały matkę i córkę niż siostry. Biedna Pani. Żadnemu człowiekowi nie dane jest zwyciężyć potęgi czasu. A zwłaszcza ostatnio upływ lat szczególnie dał się we znaki mojej ukochanej.
      Teraz, kiedy osiedliśmy na miejscu i nie mieliśmy wiele do roboty, mogliśmy tylko czekać, aż ludzie dojdą do siebie. Pani każdego dnia spędzała wiele czasu przy Duszołap. Sama nie potrafiła sobie tego wyjaśnić.
      Wreszcie wyszła z transu, spojrzała przytomniej i zadała pytanie, które ją przez cały czas nurtowało:
      -  Ona umiera, nieprawdaż?
      -  Wszystko na to wskazuje - przyznałem. - I nie mam pojęcia dlaczego. Wygląda na to, że z tych samych przyczyn, które zabiły dzieciaka Voroshk. Skąd wniosek, że nie potrafię nic z tym zrobić.
      Wyjec również nie wie, co jej jest. - Chociaż z drugiej strony wrzeszczący czarodziej nigdy nie słynął z umiejętności uzdrowiciela.
      -  Goblin musiał coś jej zrobić, ale tu nie chodzi o czary. - Po chwili dodałem: - Przynajmniej komukolwiek znane. Nie jest to też żadna z chorób, z jakimi zetknąłem się w mojej praktyce. - W większości armii więcej żołnierzy umiera na dyzenterię niźli z ręki wroga. Dumny jestem z tego, że w mojej armii nic takiego nigdy nie miało miejsca.
      Pani pokiwała głową. Znowu popatrzyła na siostrę.
      -  Zastanawiam się, o co może chodzić? Coś, co zrobił Goblin. Powinniśmy ją obudzić, a wtedy może sama by powiedziała, co? - A za moment dodała jeszcze: - Ten mały bękart był również na miejscu, kiedy Sedvod zachorował. Prawda?
      -  Obawiam się, że tak. - Przekazałem Tobo pod opiekę Shukrat. - Ostrożnie z nim, dziewczyno. Albo będziemy musieli was zamknąć w oddzielnych namiotach.
      Tobo zarumienił się. Shukrat uśmiechnęła szeroko. Zwróciłem się do Arkany.
      -  Sądzisz, że już jesteś gotowa do dalszej kariery tancerki?
      -  Czy ty nigdy nie potrafisz zachować powagi?
      Wzięła mnie z zaskoczenia. Frywolność nie była zbrodnią, o którą mnie często obwiniano.
      -  Nie ma na to rady. Nikt z nas nie wyjdzie z tego żywy, więc dlaczego nie pośmiać się trochę, kiedy jeszcze jest okazja? - Jednooki zwykł tak mawiać. - W złym humorze od rana? - Pochyliłem się bliżej i wyszeptałem: - Nic dziwnego. Połamane kości to nie powód do śmiechu. Wiem. Samemu mi się to parę razy zdarzyło. Ale drwij sobie z tego. W każdym razie, najgorsze masz już za sobą.
      Nachmurzyła się, jak umiała najlepiej. Najgorsze wciąż jeszcze było w jej głowie. Być może nigdy nie odzyska pełni emocjonalnej równowagi. Wychowano ją w otoczeniu, w którym jej pozycja gwarantowała, że tak potworne rzeczy były nie do pomyślenia.
      -  Spójrz na to w ten sposób, dziecko. Niezależnie od tego, jak zła wydaje się w twoich oczach aktualna sytuacja, zawsze może być jeszcze gorzej. Od bardzo dawna zajmuję się tą żołnierską robotą i mogę ci obiecać, że to jest jak prawo przyrody.
      -  Jak może być jeszcze gorzej niż jest?
      -  Zastanów się. Mogłaś zostać w domu. Obecnie byłabyś już martwa. A najpierw musiałabyś przejść przez piekło. Albo mogłabyś być więźniem, zamiast moim gościem. Co oznaczałoby, że każdy twój dzień wyglądałby tak samo jak ten najgorszy. Naokoło jest mnóstwo chłopaków, którzy sądzą, że zbyt łatwo się wykręciłaś. Co przywodzi mi na myśl kolejne prawo przyrody. Kiedy opuścisz krąg ludzi, którzy traktują cię w wyjątkowy sposób, stajesz się kolejnym ludzkim ciałem. A dla kobiety rzadko kiedy jest to sytuacja pomyślna. Tak naprawdę to masz tu całkiem nieźle, ponieważ kobiety dowodzą tym bałaganem; gdzie indziej na pewno byłoby jeszcze gorzej.
      Arkana wycofała się w głąb siebie, najwyraźniej odbierając moje słowa jako pogróżkę. To nie było tak. Po prostu myślałem na głos. Narzekałem. Jak to jest w zwyczaju starców.
      Poinformowałem ją jeszcze:
      -  Jeśli musisz na kogoś zwalić winę, umieść Gromovola na czele listy.
      Pani powiedziała:
      -  Ona jest jedyną osobą, która łączy mnie z dziewięćdziesięcioma procentami mojego życia. Jedyną rodziną, jaką posiadam.
      Strumień właśnie skręcił w niewytłumaczalny sposób.
      -  Dołożysz wszystkich starań, aby ją uratować, a pierwszą rzeczą, którą zrobi, będzie oberżnięcie ci nóg w kolanach i zmuszanie do tańca na kikutach.                                                                                                                                                                                                                                                                                                                                          
      Tobo próbował coś powiedzieć. Pogroziłem mu palcem. Rozmawialiśmy o tym wiele razy. Jego opinię wypaczała żądza krwawej zemsty.
      -  Wiem. Wiem. Jednak za każdym razem, gdy obracam się za siebie, wychodzi na to, że znowu kogoś zabrakło, a mnie ogarnia coraz większe poczucie obcości...
      -  Rozumiem. Kiedy Jednooki odszedł, przez czas jakiś czułem się zupełnie zagubiony. Z mojej przeszłości nic już nieomal nie zostało. - Najstarszym przyjacielem był bodaj Murgen, który i tak pojawił się późno. Pani i ja wybraliśmy swoją drogę, a teraz byliśmy uchodźcami bez własnego miejsca i czasu. Jednak dlaczego miałbym poniewczasie odczuwać zaskoczenie? Przecież Kompania zawsze czymś takim była: zbieraniną bezdomnych, pozbawionych nadziei, uciekinierów i wyrzutków.
      Westchnąłem. Czy miałem zacząć konfabulować nieistniejącą przeszłość w charakterze emocjonalnej protezy? Ukląkłem obok Pani.
      -  Nie przypuszczam, by miała dożyć końca przyszłego tygodnia. Mam spore kłopoty ze zmuszeniem jej do przyjmowania jedzenia. A jeszcze większe z niedopuszczeniem do wymiotów. Wymyśliłem jednak sposób, żeby opóźnić zgon. A może nawet postawić wreszcie trafną diagnozę.
      Pani zwróciła w moją stronę spojrzenie tak intensywne, że aż zadrżałem, a przed oczyma stanęły mi dawne czasy, kiedy byłem jeńcem w Pani Wieży w Uroku i nadszedł czas spojrzenia w Oko Prawdy.
      -  Słucham.
      Zauważyłem, że nawet w obecnej sytuacji ani razu nie dotknęła swej siostry. Jej emocje miały silnie egoistyczne podłoże. Chciała uratować tę szaloną diablicę, kierując się wyłącznie osobistymi pobudkami.
      -  Możemy ją przekazać Shivetyi. Wiemy, że potrafi uleczyć Wyjca...
      -  Twierdzi, że potrafi. Mówi nam to, co chcemy usłyszeć.
      To, co Wyjec chciał usłyszeć. Mnie wcale nie zależało na pomyślności tego karzełka. Byłem przekonany, że świat tylko by zyskał, gdyby go zabrakło.
      Ton Pani pozostawał w niezgodzie z treścią jej słów. Najwyraźniej w jej duszy rozbłysła iskierka nadziei. Powiedziałem:
      -  Każmy Wyjcowi złożyć następny dywan, a potem wymkniemy się na lśniącą równinę, poddamy go terapii i przekonamy się, co Shivetya może zrobić dla Duszołap. Nawet jeśli nic nie będzie w stanie zaradzić, możemy ją pogrzebać w lodowej jaskini na czas, póki nie odkryjemy, co z nią jest. To może być dla Tobo rodzaj prawdziwego wyzwania.
      Taki bieg zdarzeń zdecydowanie mi odpowiadał. Wymyśliłem sobie, że kiedy już umieścimy Duszołap w jaskini starożytnych, Pani w końcu przestanie się nią przejmować. Ostateczny efekt dla losów świata będzie identyczny, jakbyśmy ją od razu zabili, natomiast sama Pani trzymać będzie w ręku nić wiążącą ją z przeszłością, mogąc się pocieszać przekonaniem, że w niedalekiej przyszłości wróci i wskrzesi swą siostrę.
      Pani powiedziała:
      -  Podoba mi się ten pomysł. Dowiem się, kiedy Wyjec mc mieć gotowy sprawny dywan.
      -  W porządku. - Odsunąłem jedną z powiek Duszołap. Widok nie był obiecujący. Odniosłem wrażenie, że jej dusza opuściła ciało i błąka się gdzieś, zagubiona. Stosowna odpłata, mógłby rzec Mugen, jeśli naprawdę tak było.
      Kiedy tylko Pani wyszła z namiotu, Tobo rzekł:
      -  Knujesz coś jeszcze oprócz tego, co jej powiedziałeś, prawda?
      -  Ja? - wzruszyłem ramionami. - Mam parę pomysłów. Niektóre z nich pewnie będę musiał uzgodnić wcześniej z Kapitan.
      Wtedy Shukrat powiedziała coś takiego, co zupełnie zrujnowało w moich oczach jej wizerunek blondynki-idiotki:
      -  Znasz powód, dla którego Duszołap szła za wami całą tę dróg z północy i dla którego Pani teraz chce ją uratować? Gotowa jestem się założyć, że gdyby naprawdę chciała, mogła was wszystkich pozabijać właściwie w każdej chwili.
      Zagapiłem się na nią. Potem przeniosłem wzrok na Tobo. I tak trwałem z głupią miną.
      Shukrat zaczerwieniła się. Mruknęła:
      -  Żadna z nich dwu nigdy nie nauczyła się mówić: Kocham i cię.
      Zrozumiałem. To było to samo, przez co Goblin i Jednooki przechodzili przez te wszystkie lata, czasami omalże się nie pozabijawszy. Kiedy byli trzeźwi. To była ta sama rzecz, jaką przez cały czas obserwowałem wśród moich braci, którzy nie potrafili, albo przynajmniej nie śmieli, wyrazić swoich prawdziwych odczuć. Dodałem tylko:
      -  Tylko że one dwie nawet nie zdają sobie sprawy, że chciałyby to rzec.
      

81. Cmentarz wojskowy Żołnierzy Cienia:
Spoczywajcie w spokoju

      Wierzba Łabędź wsadził głowę do wnętrza namiotu.
      -  Konował. Murgen. Wszyscy zainteresowani. Sahra jest już gotowa zająć się Thai Deiem i Wujkiem Dojem.
      Rychło w czas, cholera, pomyślałem, ale nic nie rzekłem. Ostatnimi czasy zdarzały się chwile, gdy miałem ochotę ustawić szeregiem całą tę przeklętą Wspólnotę Nyueng Bao i porządnie wychłostać. Targali ze sobą dwa ciała przez prawie sto pięćdziesiąt mil, kłócąc się zapalczywie, co z nimi począć. Jakoś udało mi się pohamować język, jednak przez cały czas miałem ochotę krzyczeć:
      -  Przecież im na tym nie zależy! Zróbcie coś! Śmierdzą już. Paskudnie!
      Nie jest to oczywiście właściwy sposób traktowania pogrążonych w żałobie krewnych. Chyba że akurat przyjdzie komuś do głowy, iż cierpi na niedostatek wrogów.
      Nyueng Bao przygotowali dwa stosy pogrzebowe, na poczesnym miejscu, w pobliżu centrum wojskowego cmentarza Żołnierzy Cienia. Chociaż towarzyszyło nam już tylko dosłownie paru przedstawicieli ludu bagien, ocalała resztka podzieliła się na zwalczające kliki, które wiodły dyskusje, jak najlepiej uhonorować zmarłych.
      Któż by potrafił wyobrazić sobie, że kwestia pogrzebu może stać się tematem tak politycznym? Ale ludzie z najgłupszej rzeczy potrafią uczynić kwestię sporną.
      Pożegnanie Thai Deia wzbudzało rzecz jasna mniej kontrowersji. On sam nie wierzył właściwie w nic, prócz własnego honoru. Rytualne przejście przez ogień wojownika, który nigdy nie uległ, niepokoiło jedynie kilku konserwatywnych starców, którym ceremonia wydawała się nazbyt cudzoziemska. Jednak dopiero kwestia pogrzebu Wujka Doja okazała się prawdziwą kością niezgody.
      Zwolennicy spalenia ciała nie mogli porozumieć się z rzecznikami pozostawienia go na wysokiej platformie, by natura sama oczyściła kości.
      Rzekomo tak wyglądać miał właściwy pochówek wielkiego kapłana Ścieżki Miecza - chociaż nikt nie umiał wyjaśnić, jak, dlaczego i skąd wziął się ten pomysł. Żaden z mieszkańców Hsien, wśród których paru dorastało w klasztorach praktykujących sztukę walki, nie słyszał nigdy wcześniej o takiej Ścieżce. Lud Hsien palił swych zmarłych. Uczniowie Doja upierali się jednak, że jego poprzednicy chowani byli dokładnie według ceremonii, jaką dlań przygotowali - wystawieni na działanie przyrody.
      Kiedy mijaliśmy stosy, na których znajdowały się już wiązki ziół i zwinięte zwoje papieru z modlitwą, którą ogień miał ponieść wraz z umarłym, Suvrin zasugerował:
      -  Mogli przyswoić sobie ten zwyczaj, kiedy po raz pierwszy wędrowali przez te ziemie. Ludzie w moim ojczystym kraju niekiedy tak postępowali, zwłaszcza gdy zachodziła obawa, że zmarli zostali opętani przez skórozdzierców.
      Znowu skórozdziercy. Jedne z tych potworów, których, jak wilkołaków czy wampirów, nikt nigdy nie widział na oczy. Dlaczego tak wielu ludzi kłopocze się wymyślaniem istot, których istnienia nie potwierdzają żadne wiarygodne świadectwa, podczas gdy dookoła pełno jest najzupełniej rzeczywistych monstrów, jakże często spotykanych, z towarzyszeniem wszelkiego rodzaju dotkliwych konsekwencji.
      -  Ogień nie wystarczał?
      -  Nie wolno było ich palić. Nawet dzisiaj jeszcze stos jest niedopuszczalny, choć tak wielu mieszkańców północy przeszło na drugą stronę Dandha Presh.
      Mruknąłem coś niewyraźnie. Rzecz dotyczyła religii, a z religii rzadko kiedy potrafiłem wyłowić jakiś sens.
      -  Pospólstwo, biedota, wszyscy ci, którzy nie zwracają na siebie uwagi skórozdzierców, mają normalny pochówek. Taki jak ten. - Wskazał na rozpościerające się dookoła groby. - Ludzie, którzy mogli paść ofiarą skórozdziercy, zostają wystawieni na działanie sił przyrody. Aby nie została po nich skóra, którą tamten mógłby skraść. - Machnął ręką w drugą stronę. - Spójrz na te groby nad ziemią. Muszą w nich spoczywać kapłani i dowódcy, zostawieni tak do czasu, aż będzie można ich pochować nad ziemią we właściwy sposób. Ich armia musiała znajdować się doprawdy w żałosnej potrzebie. Nigdy nie wrócili, by zadbać o swoich poległych.
      Tak naprawdę to potrafiłem wypatrzeć mnóstwo przewróconych słupów, strzępy łachmanów i kawałki kości pod konstrukcjami, które dawno temu musiały stanowić platformy grzebalne.
      -  Wygląda jednak na to, że skórozdziercy nigdy nie dotarli tutaj, aby skorzystać ze sposobności.
      Obrzucił mnie ponurym spojrzeniem.
      Tak do końca to nie miałem pojęcia, dlaczego Suvrin został faworytem Śpioszki oraz prawdopodobnym kandydatem na jej spadkobiercę. Jednak nigdy nie rozumiałem, dlaczego Murgen wybrał akurat Śpioszkę. Jednak wybrał dobrze. Przeprowadziła Kompanię przez Wojny Kiaulunańskie i przez okres Uwięzienia. Poza tym sam widziałem sporo uniesionych brwi, gdy wybrałem Murgena do roli Kronikarza. A Murgen poradził sobie, mimo iż do końca nie mógł ufać zdrowiu swoich zmysłów.
      Śpioszka musiała coś w nim dostrzec.
      Suvrin jednak miał na ten temat inne zdanie. Suvrin upierał się, że chce nas opuścić. Nie sposób było jednak nie zauważyć, że zmarnował dotąd niejedną dobrą okazję.
      Zgodnie z prawem przysługującym jej jako najbliższej żyjącej krewnej Thai Deia, Sahra poprosiła Murgena i Tobo, by wraz z nią podłożyli ogień pochodni pod stos. Jak najbardziej stosownie, osądziłem, aczkolwiek starzy znowu narzekali. Murgen i Thai Dei od bardzo dawna byli nierozłączni niczym bracia.
      Nikogo prócz Tobo Sahra nie poprosiła o tę samą posługę wobec Wujka Doja.
      Nawet ja oddałem cześć poległemu mistrzowi miecza, chociaż przez całe życie mu nie zaufałem.
      Pani wsparła się na moim lewym ramieniu.
      -  Przypuszczam, że teraz już musisz przyznać, że jednak był godzien zaufania. - Telepatia.
      -  Niczego nie muszę przyznawać. Po prostu odwalił kitę, zanim zdołał nas przerobić na cacy.
      -  Nie masz głupca nad starego głupca.
      Nie miałem zamiaru się kłócić. Zwyciężyłaby w każdej dyskusji, zwyczajnie żyjąc dłużej. Zmieniłem temat.
      -  Wciąż czujesz napływ sił? - Od bardzo już dawna nie była zdolna do zaczerpnięcia od Kiny bodaj iskierki nadprzyrodzonej mocy. Jednak jeszcze dawniej potrafiła ukraść jej dość, by dorównać Duszołap. Sądziła, że to przez atak Goblina na Boginię zapas mocy uległ wyczerpaniu.
      Wydawało mi się całkiem rozsądne, że powrót Goblina w charakterze narzędzia Kiny powinien oznaczać otwarcie nowych zasobów mocy, to jednak nie działało w taki sposób. Przynajmniej póki Goblin i Córka Nocy nie dotarli do Gaju Przeznaczenia.
      -  Powoli, tak. Kropla po kropli. - W jej głosie brzmiało coś niczym niecierpliwość. - Jestem już w stanie wykonać kilka jarmarcznych sztuczek. - Znając jej sposób myślenia, mogło chodzić o zrównanie wioski z ziemią jednym mrugnięciem oka. - Muszę dotrzeć bliżej, aby przekonać się, co pomaga.
      Nie nadążałem za nią. Jednak wyczuwałem jej podniecenie. Ukrywała je dobrze, jeśli jednak pozwolę jej ciągnąć dalej, doprowadzi mnie do szału, mówiąc o rzeczach zupełnie dla mnie niepojmowalnych.
      Ja ze swojej strony również potrafiłem tak na nią działać, albo wówczas, gdy przedstawiałem teorie dotyczące rozmaitych chorób, albo gdy rozwodziłem się na dziejami Kompanii.
      Zdecydowanie małżeństwo skojarzone w niebie.
      Powiedziałem więc tylko:
      -  Kiedy już złożymy wyrazy szacunku, może poszłabyś odwiedzić Wyjca? Sprawdzić, czy mój pomysł skłonił go do szybszej pracy nad dywanami?
      -  Jeśli teraz dasz mu to, czego chce, nie będzie miał powodów dłużej z nami zostawać.
      -  A dokąd niby miałby uciec?
      -  Znajdzie sobie jakieś miejsce. Zawsze tak było.
      I jakimś dziwnym sposobem miejsce to zawsze znajdowało się na szlaku naszej wędrówki.
      -  Wobec tego tym bardziej należy zmusić go, żeby dał nam te dwa, trzy dywany. A ty w tym czasie możesz kręcić się wokół niego, udając pilną uczennicę, siostrzyczko Shukrat.
      -  Fe! Nie ma mowy! On jest straszny. I śmierdzi. Poza tym ma więcej rąk do pomocy niż niektórzy z tych czwororęcznych bogów Gunni.
      -  Jest malutki - zawołał Tobo z krzesła, które przyniesiono mu, aby mógł wypocząć między kolejnymi ceremoniami. - Spuść mu lanie.
      -  Prawdopodobnie tego właśnie chce.
      -  Załatw kogoś, kto będzie mnie nosił, a ci pomogę - Obiecał Tobo Shukrat. - W mojej obecności Wyjec nie będzie taki pewny siebie. Konował. Jak będziemy na niego mówić, jeśli Shivetya wyleczy go z tego wycia?
      -  Śmierdziuszek będzie nieźle. Albo Śmierdziel, żeby brzmiało bardziej oficjalnie.
      Płomienie otaczające stosy pogrzebowe skoczyły ku górze. Tobo nie zwracał już na mnie uwagi. Ja również porzuciłem temat. Czas powiedzieć do widzenia, staruszku. Nigdy wprawdzie nie złożyli przysięgi, ale i Thai Dei, i Doj byli naszymi braćmi duchowymi. Ich historie ciasno jak wątek i osnowa wplotły się w materię dziejów Kompanii.
      

82. Kompania:
Na południe

      W nieróbstwie Śpioszka zawsze widziała próżnię, domagającą się natychmiastowego wypełnienia. Nie miała zamiaru dopuścić, by dziesięć tysięcy ludzi siedziało sobie bezczynnie, poświęcając każdego dnia co najwyżej godzinę lub dwie na ćwiczenia. I to tylko wówczas, gdy odczuwali szczególnie gwałtowny przypływ ambicji.
      W odległości kilku mil rósł prześlicznie zaniedbany las, wręcz proszący się o uporządkowanie.
      Jeśli zapędzi się do roboty całą gromadę ludzi, każe im zacząć od zewnątrz i systematycznie zmierzać ku centrum, pilnując, by po drodze zebrali nawet najdrobniejszą gałązkę i drzazgę, można mieć pewność, że zapłoną naprawdę piękne ogniska. Wieczorem drugiego dnia cały horyzont jednej ze stron świata skrywały już kłęby dymu.
      Śpioszka prowokowała Goblina i dziewczynę, aby wyszli i pokazali nam, co potrafią.
      Wątpiłem w mądrość takiego postępowania. Na Śpioszce najwyraźniej nie wywierał stosownego wrażenia fakt, że Goblin był wypchany kawałkami Kiny. A paskudna reputacja tej ostatniej była jak najbardziej zasłużona.
      Jednak nie byłem szefem. Mogłem udzielać rad, ale nie potrafiłem nikogo zmusić do ich słuchania. Moje wyrażone na głos wątpliwości Śpioszka zbyła jednym ze swoich enigmatycznych uśmiechów.
      -  Gotów do lotu? - zapytała Pani. - Wyjec skończył dywan.
      -  Śpieszy ci się?
      -  Sam mówiłeś, że dajesz Sileth najwyżej tydzień. To było trzy dni temu.
      -  Tak mówiłem? Jak duży jest ten dywan?
      -  Wystarczy.
      -  Pytam poważnie, kochanie. Musi pomieścić sześcioro ludzi. Zagapiła się na mnie. Po kilku chwilach powiedziała:
      -  Chyba nawet nie chce mi się pytać. Może najwyżej o to, kto poleci?
      -  Ty i Duszka. Wyjec. Gromovol. Arkana, jeśli zechce.
      -  Wciąż rozgrywasz swoje gierki, kochany?
      -  Żadne gierki. Idę z duchem czasu. Kiedy Magadan został zabity, straciliśmy najbardziej obiecującego z tych dzieciaków. To była jego naprawdę kiepsko przemyślana życiowa decyzja. Gromovol jest równie bezużyteczny jak cycki na byku. O mało co sam go nie zabiłem. Jeśli jednak oddamy dzieciaki tym dwu demonom Voroshk, które Shivetya trzyma w niewoli, może zarobimy parę punktów.
      Zmarszczyła brwi.
      -  I pomyśleć, że byłaś mistrzynią manipulacji największego imperium... - Uniosła palec. Poczułem, jak niewidzialna igła zszywa moje usta. Jej moce naprawdę wracały. - Zaraz wszystko wyjaśnię, tylko daj mi dojść do słowa.
      -  Oto mężczyzna, za którego wyszłam. Bzdury. Ale nie miałem zamiaru się kłócić.
      -  Na równinie mamy w pętach dwóch najważniejszych Voroshk. O ile mi wiadomo, ich dom już nie istnieje. Przynajmniej Shivetya każe w to wszystkim wierzyć. Nie mają przed sobą żadnej przyszłości, nie mają dokąd pójść. Tak więc w akcie zwykłej uprzejmości mogą wzmocnić nasze szeregi dwójką zawodników wagi ciężkiej, akurat na czas, kiedy będzie nam to najbardziej potrzebne.
      -  Jesteś zły do szpiku kości.
      -  Próbuję. Pozwól mi tylko poszeptać trochę do uszka Arkany.
      -  Zrób to, a następnego dnia obudzisz się, zastanawiając, kiedy będziesz miał pierwszą miesiączkę.
      Dobra, dobra. Może w ten sposób dałoby się wyjaśnić ostatnie wahania nastrojów. Jej. Moje spowodowane były przez okutą żelazem, tępą niczym głaz głupotę ludzi, którzy z uporem podkładali mi nogi. To był całkiem inny kawał małpiego mięsa.
      Poszedłem szepnąć Arkanie parę słów do uszka. Ale skończyło się na słowach.
      -  Z Gromovolem nawet nie będę rozmawiał - poinformowałem Arkanę. - Dostarczając go na miejsce, mam pewną szansę zawarcia pokoju z jego staruszkiem. I to jest jedyne, na co może się przydać ten idiota. Jeśli zostawię go tutaj, narobi jeszcze większych głupot niż wcześniej. Mówiłem ci już, że param się tym procederem od wielu lat. Kiedy trafiasz na kłopot rozmiarów Gromovola, zastanawiasz się, jak można go wykorzystać. Albo zabijasz od razu. W jesieni mego życia stałem się miękki.
      Sceptyczny wyraz jej twarzy świadczył jednoznacznie o tym, na ile kupiła tę bajeczkę.
      -  Ale ty, ty możesz oczekiwać wyjątkowego traktowania. Wybieraj. Jeśli chcesz, możesz wrócić do domu. Albo odbębnisz wizytę, a potem wyjdziesz z nami. Wreszcie, po prostu zostaniesz tutaj i nigdzie nie będziesz się ruszać.
      -  Ach, ależ pojadę. Nie można inaczej. Kiedy znajdziemy się na miejscu, zdecyduję, co powinnam zrobić.
      Nocą, przy świetle księżyca, wzbiliśmy się w powietrze. Nowy dywan Wyjca niósł Panią, Duszołap, Gromovola i Arkanę. Tobo, Shukrat, Murgen i ja, niczym czarownice na sabat, ciągnęliśmy w ślad za nimi na latających słupach. Mimo obiekcji Śpioszki oraz nie najlepszego samopoczucia Tobo upierał się, żeby również polecieć, pewnie dlatego, że Shukrat leciała. Miałem więc do towarzystwa Murgena, ponieważ Sahra odmówiła udania się w podróż. Młodzież bez śladu strachu pomykała wokół nas, w osobliwych figurach jakiegoś tańca godowego smoków.
      Murgen i ja zrobiliśmy sobie krótki przystanek w Dejagore. Śpioszka nalegała, żebyśmy sprawdzili, jak powodzi się siłom okupacyjnym Klingi.
      Kiedy spływaliśmy w dół ku cytadeli Dejagore, zapytałem:
      -  Sądzisz, że Sahra mogła mieć jakieś widzenie?
      -  Hę? - Murgen najwyraźniej bujał w obłokach.
      -  To wariactwo na punkcie bycia matką. Przysiągłbym, że cały czas się pogłębia. Pomyślałem sobie, że zauważyłeś jej histeryczne napady. Czy jak to tam nazwać.
      -  Ona o niczym nie chce ze mną mówić. Jeśli masz rację.
      -  A ty jak myślisz?
      -  Sądzę, że nawet jeśli jeszcze do tego nie doszło, to zdecydowanie należy się tego obawiać.
      -  No i?
      -  Kiedy byliśmy młodzi, bała się, że stanie się taka jak jej matka.
      -  Czasami potrafi być cholernie zrzędliwa.
      -  Jednak wciąż daleko jej do Goty Trollicy. Ciało nie dokucza jej w takim stopniu. A teraz boi się, że stanie się Hong Tray. Swoją babką.
      -  I?
      -  I może tak rzeczywiście będzie. Powoli zaczyna przypominać z wyglądu tamtą starą. Kiedykolwiek jednak zaczyna narzekać, przypominam jej, jak spokojna i cierpliwa była zawsze Hong Tray. Niczym kamień pośrodku bezładnego nurtu.
      -  I to nie działa, co?
      -  Ani na moment. No cóż. Ktoś musiał zorientować się, że nadlatujemy.
      Zanim jeszcze wylądowaliśmy na szczycie wieży cytadeli, Klinga ze swoimi starszymi porucznikami już czekał. Zawołał:
      -  Oczekiwaliśmy Tobo, wnioskując po poruszeniu wśród cieni.
      -  Macie szczęście. Chłopak jest ranny, zamiast tego przysłano wam starych pierdzieli. Kapitan chciała, żeby sprawdzić, jak wam się wiedzie. A więc jeśli poczęstujecie nas paroma porządnymi drinkami, powiemy jej, że wykonujecie cholernie dobrą robotę i nie musi w ogóle o was myśleć, chłopcy.
      -  Sądzę, że da się to załatwić.
      

83. Taglios:
Decyzja

      Nawet najbystrzejszego szpiega można zmylić i wprowadzić w błąd, jeśli jest się świadomym jego obecności. Ponieważ niegdyś był żołnierzem Kompanii, niejeden zaś raz padł jej ofiarą, Wielki Generał doskonale rozumiał obowiązującą w jej doktrynie politykę dezinformacji. Wiedza ta znakomicie posłużyła mu podczas Wojen Kiaulunańskich, kiedy to rzadko dawał się wywieść w pole.
      Ze szczytu murów obronnych fortecy na wzgórzu niedaleko Taglios, od południowej strony, on i Aridatha Singh obserwowali zakrojone na szeroką skalę ćwiczenia walki w szyku. Ostatnimi czasy żołnierze naprawdę zaczęli się przykładać do doskonalenia swych zdolności bojowych. Perspektywa nadciągającej potężnej armii potrafiła zdziałać cuda.
      Wielki Generał zapytał:
      -  Wszyscy polecieli?
      -  W ciągu ostatniej godziny otrzymałem raporty z dwóch niezależnych źródeł. Odlecieli zaraz po wschodzie księżyca. Latający dywan i trzy latające słupy. Skierowali się na południe. Przelecieli tak blisko drzewa Habanda, że mógł zidentyfikować Wyjca, Panią, Konowała, Murgena, chłopaka czarodzieja oraz trójkę tych białych dziecięcych czarodziejów, których widziałem, kiedy u nich byłem. Nie przejmują się nami.
      -  Ale byli jeszcze inni.
      -  Pewien jestem, że plotki mówiły prawdę. Zbyt uporczywie się powtarzały. Tamci nie żyją.
      Gdy w grę wchodzili ci ludzie, Wielki Generał niczego nie brał na wiarę.
      -  Dokąd mogli polecieć?
      -  Może coś się stało w Dejagore. Albo jeszcze dalej na południu. Dalej na południu musiało oznaczać - po drugiej stronie Dandha Presh. Poparcie dla Protektorki na tych terenach, pozostających wciąż w nominalnej gestii Wielkiego Generała, na ile byli w stanie stwierdzić jego agenci, wyparowało całkowicie, aczkolwiek doniesienia nie wskazywały na szczególne wybuchy miłości do rodziny królewskiej.
      W imperium zapanowała obojętność; wyjątek stanowili ludzie, którzy po takim czy innym obrocie spraw mogli oczekiwać osobistych korzyści.
      Tak samo jak zawsze, zdał sobie sprawę Mogaba.
      Rozmawiając, Mogaba wciąż bawił się muszlą ślimaka. Ostatnimi czasy nawyk ten zmienił się, praktycznie rzecz biorąc, w nerwowy tik. Jednak Mogaba zaskoczył Aridathę, kiedy nagle odrzucił ramię do tyłu i cisnął muszlą z całej siły przed siebie.
      -  Czas na pełnowymiarowe manewry w polu. Przekonajmy się, jak dobry jest ich wywiad, kiedy cudownego dziecka zabrakło.
      Aridatha zadał kilka pośpiesznych pytań. Przypadło mu dowództwo jednostki, która zajmie prawą flankę armii Mogaby. Wsparta w odwodzie jego Miejskimi Batalionami.
      Wielki Generał odrzekł:
      -  Przygotuj wszystko w taki sposób, jakbyśmy mieli naprawdę ruszać do boju. Wydaj stosowne racje żywnościowe. Ale prowadź przygotowania bez egzekwowania surowej dyscypliny. Chcemy po prostu sprawdzić stopień gotowości naszych żołnierzy. Abyśmy wiedzieli, nad czym jeszcze należy popracować. Nie pozwól na żadne pytania. Odtąd chcę osobiście mieć do czynienia z naszymi szpiegami, kiedy przywiozą informacje.
      Aridatha odszedł, zastanawiając się, co też tak naprawdę chodzi po głowie Wielkiemu Generałowi.
      Wielki Generał natomiast posłał po resztę swoich dowódców i członków sztabu. W promieniach jaskrawego, południowego słońca naradzał się wyjątkowo długo z kapitanami kawalerii.
      

84. Przy cmentarzu:
Niejasna sytuacja

      Wierzba Łabędź wsadził głowę do wnętrza chatki Śpioszki, którą wzniesiono dla niej z najlepszych bali ściętych w Gaju Przeznaczenia.
      - Kolejny kontakt bojowy z kawalerią Mogaby. Trzy mile na zachód od Kamiennej Drogi.
      Zdarzało się to od czasu do czasu. W ten sposób, między innymi Wielki Generał identyfikował pozycje swych wrogów. Potyczki przybierały na intensywności, kiedy Mogaba chciał sprowokować poważniejszą reakcję. Śpioszka mruknęła coś pod nosem, nie widząc powodów do niepokoju.
      -  Trochę mnie to martwi - kontynuował Łabędź. - Tym razem naciskają mocniej. Ponieważ nie jesteśmy w stanie nic wydobyć z ukrytego ludku - zresztą większość i tak poszła za Tobo - nie mamy pojęcia o poczynaniach Mogaby. Jesteśmy równie ślepi jak on.
      -  Czy jego główne siły manewrują pod osłoną kawalerii?
      -  Odniosłem takie wrażenie.
      -  Wobec tego znowu próbuje zasiać panikę w naszych szeregach. - Dwukrotnie już zdarzyło się, że siły tagliańskie ruszały na południe, pozornie zmierzając do konfrontacji, póki Śpioszka nie zareagowała - a wtedy wycofywały się szybko. Mogaba próbował swoim niedoświadczonym żołnierzom dodać trochę pewności siebie, wystawiając ich na przedbitewny stres. Bez wątpienia tym razem podprowadzi ich jeszcze bliżej. - Poślij jedną brygadę w ślad za pikietami i każ im robić mnóstwo hałasu. Druga brygada niech zostanie w obozie. Wszyscy pozostali mają się zajmować swymi zwykłymi obowiązkami. Sądzę, że już wkrótce możemy oczekiwać po Córce Nocy jakiegoś działania.
      Jej kampania przeciwko mesjaszowi Kłamców i istocie, która była Goblinem, do złudzenia przypominała działania Wielkiego Generała przeciwko niej.
      Łabędź przypomniał:
      -  Obecnie znamy już oficjalne tytuły przysługujące im w hierarchii kultu Kłamców. - Które tuż przed odlotem Tobo jeden z ukrytego ludku odkrył w dalekim Asharanie, jakby nie było już innych miejsc. Asharan był maleńkim, sennym miasteczkiem daleko na południu, wyróżniającym się spośród wielu jemu podobnych chyba tylko posiadaniem własnego oddziału Dusicieli. - Khadidas. Khadidasa.
      Niewolnicy Khadi. Albo Kiny.
      -  Mówisz o jednym z nich, czy o obojgu?
      -  To jest męska i żeńska forma tego samego słowa. Odpowiednio.
      -  Wierzba, tej dziewczyny nikt nie będzie nazywał niewolnikiem. W jej żyłach płynie ta sama krew, co w żyłach jej ciotki i matki. Miano Córka Nocy pasuje do niej doskonale.
      Łabędź wzruszył ramionami, a potem wyszedł. Tobo twierdził, że między dziewczyną a Khadidasem niewiele już miłości zostało. Że, w istocie, coraz częściej się kłócą. A nadto Córka Nocy wygląda tak, jakby powoli traciła złudzenia.
      Kawaleria Wielkiego Generała nieustannie nękała zwiadowców i pikiety Śpioszki. Nagle wszędzie zaczęły wybuchać potyczki. Handel na Kamiennej Drodze zamarł. Armia konna weszła w kontakt bojowy z brygadą osłaniającą siły Kompanii. W jej skład wchodzili głównie Yehdna. Z Yehdna tradycyjnie wywodzili się najlepsi kawalerzyści. I szło im całkiem nieźle w spotkaniach z zawodową piechotą Hsien. Śpioszka nie miała innego wyjścia, jak wyprowadzić drugą brygadę z obozu, rolę odwodów zaś powierzyć rodzimym rekrutom.
      -  Powoli zaczynam się martwić - rzekł do niej Łabędź.
      -  Mamy do czynienia z eskalacją. Wcześniej się nie przejmowałeś.
      -  Dokładnie to chcę powiedzieć. Dlaczego Mogaba tak usilnie się stara przekonać nas, że to są przygotowania do ataku? Dlaczego próbuje wymusić na nas poważniejszą reakcję?
      -  Ponieważ chce się przekonać, co zrobimy. Chyba że ma to odwrócić naszą uwagę. Są jakieś szansę, że dobił targu z Kłamcami?
      -  Syn Narayana Singha jest jednym z jego najbliższych towarzyszy.
      Potrącił czułą strunę.
      -  Aridatha Singh nie jest żadnym Kłamcą! Ani też pachołkiem Kłamców.
      -  W porządku. Nie denerwuj się.
      Kilka chwil później wszelako okazało się, że jak najbardziej istnieją powody do zdenerwowania. Zaszło nieoczekiwane, a śmiertelnie groźne wydarzenie.
      Kawaleria Mogaby gdzieś zniknęła. Jej miejsce zajęła piechota Drugiej Ochotniczej Dywizji Mogaby, równie licznej jak cała armia Śpioszki. Taglianie uderzyli prosto na siły obrońców, odrzucając je, a równocześnie wokół flanek frontu przeciwnika zaczęła przenikać konnica.
      Zanim stało się ostatecznie jasne, że tym razem Mogaba nie żartuje, Śpioszka już pchnęła posłańców i kazała dąć w rogi. Warknęła na Łabędzia:
      -  Nie możemy mu pozwolić wtargnąć do obozu. Nieważne, ile nas to będzie kosztować.
      -  Zajmę się tym - odparł Łabędź, chociaż nie przydzielono mu żadnego oficjalnego stanowiska w hierarchii dowodzenia. - Wezmę rekrutów. Ty ogarnij wszystkich, którzy wpadną ci w ręce. - Wybiegł pędem. Jeśli Mogaba zdobędzie obóz, przejmie skarb pochodzący z lśniącej równiny. Już choćby dzięki temu natychmiast stanie się zwycięzcą w tej wojnie.
      Szybko zdołał zlokalizować sierżantów z Hsien, którzy odpowiadali za szkolenie rekrutów, i natychmiast zabrał się za zaprowadzanie ładu w obozie. Przede wszystkim ogłosił, że wróg pchnął naprzód tylko siły rozpoznania. I część z nich próbuje przedostać się na teren obozu.
      Kiedy tylko uformował szyk rekrutów czołem do linii wroga, posłał zaufanych ludzi, aby przenieśli skarb na teren starego wojskowego cmentarzyska Żołnierzy Cienia. I dobrze postąpił. Atak Mogaby okazał się znacznie bardziej energiczny, niźli pierwotnie oczekiwano. Kiedy pierwsza linia dotarła do obozu, rekruci nie utrzymali się długo. Pozwolili jednostkom Mogaby wejść na teren obozu.
      Jednak nie wszystko potoczyło się po myśli Wielkiego Generała. Wkrótce po tym, jak jego własna dywizja związała wroga walką, druga miała ruszyć na wschód po Kamiennej Drodze, aby przeciąć trasę ucieczki żołnierzom wycofującym się z Gaju Przeznaczenia i zdążającym na pomoc Śpioszce. Jednak dowódca tych sił, obawiając się, że sam wpadnie w chytrze zastawioną pułapkę, wahał się, póki jego atak nie stracił szans powodzenia. Wkrótce już będzie mógł szukać sobie nowej pracy. Wielu młodszych oficerów podzieli jego los.
      Na wysuniętym lewym skrzydle Aridatha Singh zgodnie z planem przeszedł do ataku. Jego bezpośrednim celem było zajęcie Gaju Przeznaczenia. Potem miał rozszerzyć front na południe oraz zachód i odciąć wrogowi drogę ucieczki. Zanim jednak siły Aridathy na dobre przystąpiły do tego manewru, otrzymał rozkaz od Mogaby, wzywający do odwrotu. Wróg zdołał zaprowadzić ład w swych szeregach. Wkrótce należało oczekiwać kontrataku. Mogaba obawiał się, że gdy Śpioszka odkryje położenie wojsk Aridathy, spróbuje je okrążyć i wyciąć w pień. Aridatha był nowicjuszem w żołnierskim rzemiośle.
      

85. Gaj Przeznaczenia:
Wielka niespodzianka

      Córce Nocy chciało się wyć, gdy myślała o nudzie i udręce psychicznej, nieodmiennie towarzyszących jej w Gaju Przeznaczenia. Życie u boku Narayana nie było doskonałe, jednak rozumiała rządzące nim zasady. Życie z Khadidasem było nie do wytrzymania. Opętany mały człowieczek zachowywał się nieznośnie. Każdego dnia udzielał jej lekcji. Prawie zawsze dotyczyły rzeczy, które dobrze znała. Chyba że akurat były to rozmaite filozoficzne dywagacje na temat konieczności całkowitego oddania się Kinie. Tamten nieubłaganie perorował o tym, jak powinna się pozbyć najmniejszych nawet strzępów własnej osobowości i zmienić w naczynie Kiny - być już nie Córką Nocy, ale wyłącznie Khadidasą.
      Khadidas bezustannie zarzucał ją argumentami, podczas gdy ona siedziała na stopniach świątyni Kłamców z ramionami zaplecionymi wokół kolan, ułożonymi na udach, z głową wspartą na dłoni. Pielgrzymi Kłamców odwiedzający świątynię wchodzili i wychodzili, sprzątając sanktuarium. Nie zwracała na nich uwagi. Wspominała chwile, kiedy przebywała tu z tatą Narayanem. Z obecnej perspektywy tamte dni przypominały omalże normalne życie rodzinne.
      Przed jej oczyma zaczęły przesuwać się obrazy z czasów minionych, kiedy nagłe podniecenie zmusiło ją do poszukiwania jego przyczyn. Nie myślała o mężczyznach od dnia, kiedy dowiedziała się o śmierci Narayana.
      Ktoś wyszedł ze świątyni, minął ją bez słowa. Z wysiłkiem próbował postawić na ziemi kubeł brudnej wody. Wiadro wydało głuchy łomot. Człowiek z kubłem pisnął zaskoczony i przechylił się do tyłu. Upadł na stopnie obok dziewczyny, potem uniósł na swego mesjasza spojrzenie zdumionych oczu. Obserwowała, jak gaśnie w nich ostatnia iskierka życia.
      Z jego piersi sterczało drzewce strzały. Ugodziła go prosto w serce. Dziewczyna nie zwróciła uwagi na barwy znaczące drzewce, z których można było wywnioskować nie tylko jednostkę łucznika, ale nawet jego imię. Rozejrzała się dookoła. Usłyszała docierający zewsząd zgiełk i krzyki. Strzały ze świstem przeleciały obok niej i z cichymi klaśnięciami wbiły się w ciało jej nowego towarzysza. Sięgnęła w głąb swej duszy, by uwolnić czar kochaj mnie. I wtedy strzała ze stępionym grotem trafiła ją prosto w piersi. Po chwili druga w brzuch. Złożyła się w pół, jakby chciała zwymiotować wnętrzności. Pierwszych kilka grotów, które weń trafiły, najwyraźniej nie wywarło na Khadidasie żadnego wrażenia. Jednak pociski sypały się dalej. I jeszcze. A potem dookoła zaroiło się od tagliańskich żołnierzy. Głos któregoś z wyższych oficerów zawołał:
      -  Odetnijcie im głowy. Zabierzemy je ze sobą. Zostawcie ciała na cmentarzysku. Pożywią się nimi kruki.
      Inny oficer szedł szybko w kierunku Córki Nocy. Pozostali Taglianie najwyraźniej ustępowali mu rangą. Pierwszą reakcją dziewczyny była myśl, że jest najprzystojniejszym mężczyzną, jakiego widziała w życiu. Potem przypomniała sobie, że już go wcześniej spotkała, kiedy pozostawała w niewoli u Czarnej Kompanii. Przyprowadzono go, by odwiedził Narayana.
      -  Mój bracie, Aridatho - zdołała szepnąć. - Wydaje się moim przeznaczeniem dożyć lat w niewoli. - Wciąż trzymała się za brzuch. Potężny żołnierz Shadar stał obok, gotów w każdej chwili, na najlżejszy podejrzany ruch, zdzielić ją pałką w głowę.
      Oficer tagliański zareagował zaskoczeniem, które jednak natychmiast rozwiało się. Zrozumiał, o co chodzi w tym zwrocie.
      -  Ty jesteś Córką Nocy. Moim zadaniem jest zadbać o to, byś nie wypełniła swego przeznaczenia. - Zmierzył wzrokiem istotę leżącą obok niej, nieruchomą, ale wciąż żywą. W zwykłym sensie słowa. Goblina również widział tamtej nocy.
      -  Teraz to jest Khadidas - powiedziała dziewczyna. - Nie ten mały czarodziej. I żyje. Ponieważ nie jesteście w stanie go zabić. Ma w sobie Boginię.
      Taglianin wykonał kilka szybkich gestów. Żołnierze skrępowali istotę, która kiedyś była Goblinem, potem wepchnęli ją do konopnego worka - najpierw wyciągnąwszy groty z ciała.
      -  Nie liczyłbym na to.
      -  Kina jest w nim.
      -  Załóżmy, Oj Boli, że posiekam go na drobne kawałki. A potem każę moim ludziom każdy spalić oddzielnie, w miejscach oddalonych od siebie o setki mil. Nie znałem mojego ojca i z pewnością nie szanuję tego, czym się stał. Ale, mimo to, on go zamordował.
      -  Jak do mnie mówisz?
      -  Co? Chodzi ci o Oj Boli?
      -  Tak. O to. Dlaczego tak do mnie mówisz? - Zmusiła się, by odwrócić wzrok od scen mąk zadawanych Kłamcom, równocześnie wypierając ze swych myśli zarzut ciśnięty w twarz Khadidasowi.
      -  Twoja matka i twój ojciec, jak również wszyscy pozostali w Kompanii, których w ogóle obchodzisz, nazywają cię ,,Oj Boli. Ponieważ jest to znacznie mniej pompatyczne niż Córka Nocy. Idziemy. Wstawaj. Muszę wycofać stąd tych ludzi. Ale żadnych sztuczek. Jeśli zrobisz jeden niewłaściwy krok, pożałujesz. Ci żołnierze naprawdę się ciebie boją.
      Dziewczyna poczuła, jak przenikają dreszcz zaskoczenia. Na tyle się o nią troszczyli, żeby obdarzyć pieszczotliwym imieniem? Narayan nie posunął się tak daleko, chociaż wiedziała, że był jej bardzo oddany.
      Mimo ostrzeżenia Aridathy próbowała wyzwolić efekt czaru kochaj mnie. Nie udało się. Nie potrafiła jednak stwierdzić, czy to dlatego, że była tak rozbita, czy przez Khadidasa. Goblinia istota już wcześniej wielokrotnie dowiodła, że potrafi nad nią zapanować; zazwyczaj działo się tak wówczas, gdy nie miała ochoty ulec narzucanym regułom.
      Przez chwilę naprawdę pragnęła, by ci, którzy ją pojmali, rzeczywiście porąbali ciało Khadidasa i zmienili jego szczątki w oddalone o setki mil kupki popiołu. Potem odsunęła od siebie względy osobiste. Nie było na to czasu. Należało natomiast skupić się na przetrwaniu do chwili, aż ona i Khadidas będą mogli rozpocząć swe zbożne dzieło.
      Nie wątpiła, że taka szansa zostanie im ofiarowana. Kina znajdzie sposób. Kina zawsze sobie poradzi. Ponieważ Kina była ciemnością. A ciemność zawsze nadchodzi.
      Na razie dziewczyna zachowywała się z pokorą i okazywała demonstracyjną chęć do współpracy. Jednak nic nie potrafiła poradzić na podniecenie, które ją ogarniało, ilekroć przystojny generał pojawiał się w polu widzenia. Jednak był zbyt zajęty, żeby zwracać na nią uwagę. Otrzymał rozkazy odwołujące wcześniejsze ustalenia.
      

86. Przy cmentarzu:
Sytuacja wciąż niejasna

      -  Niedaleko stąd, gdzieś na wschód od Kamiennej Drogi, znajduje się kolejna dywizja - poinformował Śpioszkę oraz członków jej sztabu Łabędź. - Mam wrażenie, że otrzymali rozkazy przebicia się i okrążenia nas. Jednak znienacka zawrócili na północ. Ponieważ nie wzięliśmy żadnych jeńców i nie dysponujemy pomocą niewidzialnego ludku, nie dowiemy się, co nastąpiło.
      Nieznane Cienie stały się kwestią wiodącą wszystkich narad. Dookoła wciąż kręciło się parę, jednak nie sposób było ich zmusić do współpracy. Tobo przed odlotem zapomniał im przykazać, by współdziałały z ludźmi.
      Dyskusja nijak nie wpłynęła na poprawę nastrojów. Wszyscy byli zmęczeni, rozdrażnieni i rozbici. Zwłaszcza Śpioszka. Nie mając jeszcze żadnych wiarygodnych danych, już doszła do wniosku, że Mogaba znowu ją pokonał. Ale przecież do końca było jeszcze daleko.
      Wielki Generał nie zerwał kontaktu bojowego. Najwyraźniej zdecydowany był potykać się w nieskończoność.
      Łabędź poinformował wszystkich zebranych:
      -  Myślę, że poszło nam nieźle. Przynajmniej stosunek strat przemawia na naszą korzyść.
      Śpioszka odwarknęła:
      -  Ale strategicznie rzecz biorąc, Mogaba już pewnie świętuje zwycięstwo. Zadowolony z tego, co udało mu się osiągnąć. - Oczywiście nie mogła tego wiedzieć. Przepełniało ją niezadowolenie. Mogaba znowu ją zaskoczył.
      Przeoczyła fakt, że przecież, kiedy już przyszło co do czego, udało jej się odeprzeć siły znacznie przewyższające ją liczebnie, że Mogaba prawdopodobnie się przeliczył.
      Wierzba Łabędź doskonale zdawał sobie z tego sprawę. Powiedział więc:
      -  Mogaba może wrócić. Kiedy zrozumie, że nas zaskoczył i mógł rozbić w puch, gdyby tylko zaatakował porządnie, zamiast głupio manewrować.
      Zebrani unieśli oczy. Któryś dowódca brygady zauważył, że na miejscu przeciwnika zaatakowałby ponownie, nawet wiedząc, iż wrogowie go oczekują. Zrobiłby to choćby po to, by zobaczyć, co się stanie. I ugruntować w umysłach obrońców przekonanie, że muszą zachowywać nieustającą czujność. Po kilkunastu dniach ciągłego oczekiwania na atak morale upadnie.
      Do środka weszła Sahra. Spóźniona i nie zainteresowana tematem dyskusji. Powiedziała, kierując swe słowa w przestrzeń:
      -  Zaczęło padać.
      Ponieważ była to istotna informacja, mogąca wywrzeć niebagatelny wpływ na dalsze działania. Łabędź wyszedł na zewnątrz, by zobaczyć na własne oczy.
      Niebo skrywała powłoka chmur. W powietrzu wisiała woń zwiastująca deszcz. Ale jeszcze nie padało i nie wyglądało, że zacznie wcześniej niż dobrze po północy, do której wszak nie było daleko. Łabędź wrócił do chatki, kręcąc głową.
      Fakt, że Sahra mówiła figuratywnie lub metaforycznie, stał się jasny po upływie krótkiego czasu, kiedy patrol przyniósł wieści, że Gaj Przeznaczenia został oczyszczony z Kłamców.
      -  Zabrali nawet Córkę Nocy i Gobliniego stwora? - dopytywała się Śpioszka.
      -  Nie znaleźliśmy ich ciał, Kapitanie. A ciał było tam mnóstwo. Wszystkim obcięto głowy. Może tym dwojgu udało się uciec.
      -  Może. Chciałabym, żeby Tobo przywlókł wreszcie z powrotem swoją dupę. Szczerze nienawidzę tej ślepoty.
      -  Zostałaś kompletnie rozpuszczona - powiedział jej Łabędź.
      -  I czule wspominam każdą tamtą chwilę. Tso Lien. Kolejna robota dla twoich ludzi z rozpoznania. Sprawdź, co się stało. I dowiedz się, czy możemy pchnąć kogoś za nim. Pamiętając, że Mogaba nie posiadałby się z radości, zwabiwszy nas w śmiertelną pułapkę.
      -  Stanie się, jako powiadasz, Kapitanie.
      Łabędź skrzywił się, słysząc kwiecistą odpowiedź Tso Lien. Tamten urodził się na prowincji, gdzie styl wypowiedzi był równie istotny jak jej treść. Należał do tych zapalczywie kompetentnych zawodowych oficerów, którzy chcieli wstrząsnąć feudalnymi okowami Hsien, w nadziei przechylenia szali fortuny na swoją stronę.
      Łabędź zastanawiał się, czy w obecnej sytuacji żołnierze z Krainy Nieznanych Cieni nie zaczną przypadkiem w większym stopniu dbać o pozostanie przy życiu niźli zwycięstwo w wojnie. Ich przyszłe fortuny znajdowały się aktualnie w rękach Kompanii, pogrzebane na pobliskim cmentarzu.
      

87. Lśniący kamień:
Bezimienna forteca

      Ach, jakże czujnie na nas patrzyli, kiedy Pani i ja otworzyliśmy bramę cienia. Dla czysto dramatycznego efektu i pogłębienia ich zmieszania zrobiłem kilka zupełnie niepotrzebnych kroków. Potem ruszyliśmy znów bezładną gromadką po osłoniętej barierą drodze ku wielkiej, wychłodzonej fortecy Shivetyi.
      Cała równina sprawiała wrażenie szarej, zimnej, wrogiej, wszelkie lśnienie gdzieś zniknęło. Stojące kolumny zdawały się stare i zmęczone, jakby nie interesowało ich już głoszenie wszem i wobec chwały czasów minionych. Nie udało mi się wypatrzyć żadnej nowej. Wiatr ani przez moment nie był choć o ton cieplejszy niźli serce wygłodzonego rekina. Przed naszymi oczyma rozciągały się łachy śniegu i lodowe pola.
      Tobo wyraził przypuszczenie, że pogoda nad równiną pochodzi z jakiegoś miejsca, gdzie pory roku są znacznie bardziej surowe niż nasze.
      -  Tak sądzisz? - zapytałem. - Mimo iż nie istnieje brama wiodąca do Khatovaru? - Równina nie promieniowała już złowieszczą atmosferą. Czyżby cienie stały się aż tak nieliczne?
      Shukrat powiedziała:
      -  Tylko że w domu jest teraz pełnia lata.
      Mruknąłem coś nieartykułowanie. Pognałem mój latający słup. Dzieciaki nie miały żadnych kłopotów z dotrzymaniem mi tempa. Dywan Wyjca natomiast szybko został z tyłu, tak że ledwie usłyszałem dobiegające zza pleców stłumione przekleństwo Pani. Wyjec nie mógł się spieszyć, ponieważ jego wehikuł ledwie mieścił się w prześwicie chronionego obszaru. Musiał zachować ostrożność.
      Kiedy zbliżaliśmy się do fortecy Shivetyi, Tobo wykrzyknął:
      -  Teraz już można w górę! - A potem on i Shukrat wystrzelili w stronę słońca. Czy też w kierunku, gdzie wisiałaby tarcza słońca, gdyby nie wredna pogoda.
      -  Ani mi się waż! - warknął Murgen.
      -  Za późno, chłopie. Trzymaj się. - Już się wznosiliśmy, chociaż nie tak brawurowo, jak pewne swej nieśmiertelności nastolatki. Kiedy z gardła Murgena wydarł się trwożliwy pisk, powiedziałem: - Jeśli nie podoba ci się przejażdżka, wysiadaj i idź pieszo.
      Po kilku chwilach mogliśmy już spojrzeć z boskiej perspektywy na równinę lśniącego kamienia.
      Widok okazał się nieporównywalny z żadnym, jaki dane było oglądać mym oczom; wcześniej przeczytane opisy bynajmniej nie oddawały mu sprawiedliwości. Z wysokości pół mili równina przypominała posadzkę w głównej sali fortecy. Ale to mnie nie zaskoczyło. Dech w piersiach zaparł mi widok krain otaczających równinę.
      Wszystkie szesnaście sektorów zbiegało się u bramy cienia. W każdym panowała inna pogoda, inna pora roku, inna godzina, wszystkie poniekąd zamazywały się i zlewały w pół drogi między bramami cienia.
      -  To jak oglądanie reszty wszechświata z wnętrza kryształowej kuli - powiedział Murgen.
      -  Dlaczego ani razu nie napisałeś, że tak to wygląda?
      -  Ponieważ nigdy nie widziałem tego w ten sposób. Może z płaszczyzny duchowej nie da się zobaczyć.
      Z góry równina nabierała kolorów. Nigdy jeszcze nie widziałem tylu barw na równinie lśniącego kamienia.
      Tobo i Shukrat przemknęli obok nas i skierowali się w dół, zanosząc głośnym śmiechem. Krzyknąłem w ich stronę:
      -  Koniec zabawy. - Pojawił się dywan Wyjca, pełznący wzdłuż linii drogi, od strony naszej bramy cienia.
      Do fortecy wlecieliśmy przez dziurę w dachu. Wyglądało na to, że jest to jedyne uszkodzenie nie mające zamiaru naprawić się samo. Może demoniczny strażnik bardziej potrzebował dziury niż suchej posadzki. Z pewnością nie dbał o pogodę.
      Chociaż na zewnątrz trwał dzień, nasz człowiek na tej scenie dramatu, staruteńki Baladitya, drzemał. Ostatnimi czasy prawdopodobnie spędzał więcej czasu we śnie niż na jawie.
      Zanim Murgen i ja wylądowaliśmy, Shukrat zdążyła już wdać się w zapalczywą kłótnię z Nashunem Badaczem oraz Pierwszym Ojcem. Rzecz jasna, ona i czarownicy Voroshk posługiwali się swoją rodzimą mową, ale literalny sens słów nie miał tu znaczenia. Istota sporu była stara jak sama ludzkość - stęchłogłowa starość przeciwko wszechwiedzącej młodości.
      -  Śmierdzi tutaj - zauważył Murgen.
      Śmierdziało w pełnym tego słowa znaczeniu. Najwyraźniej Voroshk czekali, aż służba po nich posprząta.
      -  Zakładam, że Shivetya nie dysponuje szczególnie czułym węchem. Na jego miejscu przestałbym ich karmić, póki nie nauczyliby się higieny. - Baladitya, jak zauważyłem, jakoś potrafił się wokół siebie zakrzątnąć, mimo skłonności do roztargnienia i całkowitego zatopienia w pracy.
      Wrzawa wzniecona przez Shukrat i jej krewnych w końcu przerwała drzemkę kopisty.
      Baladitya wyglądał niczym kudłaty, stary strach na wróble, któremu rozpaczliwie przydałaby się zmiana odzieży. Jego złachmaniony ubiór był chyba jedynym, jaki wedle mej wiedzy kiedykolwiek posiadał. Wyglądał omalże równie źle jak strój Wyjca, tyle że nie był równie ściśle udrapowany wokół ciała.
      Przydałoby mu się również bliskie spotkanie z nożyczkami, grzebieniem i balią ciepłej wody. Pozlepiane strąki cienkich, siwych włosów sterczały wokół twarzy i głowy na wszystkie strony. Wyglądało to tak, jakby pod najlżejszym podmuchem wiatru mogły odlecieć niczym nasiona dmuchawca.
      Wnętrze fortecy mogło przyprawić o drżenie. Nigdy nie potrafiłem tu zaznać spokoju. Drażniło mnie w ten sam sposób, co niegdyś obecność Wujka Doja. Coś tu było nie tak. Podejrzanie nie tak. W cichy, nie narzucający się sposób. Żadną miarą nie potrafiłem przestać się denerwować. Baladitya natychmiast przyczepił się do Murgena, chcąc wiedzieć, jak się powodzi Śpioszce, jego staremu przyjacielowi, Mistrzowi Santaraksicie, wreszcie Tobo. Miał żyłkę Kronikarza. A nadto, choć wybrał dla siebie życie intelektualnej przygody, tęsknił za ludźmi.
      Podejrzewałem, że Voroshk nie byli najlepszym towarzystwem. Prawdopodobnie bezustannie uskarżali się w języku, którego nie rozumiał, nie podejmując innych prób komunikacji niźli przemawianie coraz to głośniej i wolniej.
      Zerknąłem w górę, zastanawiając się, kiedy pozostali dotrą na miejsce. Potem odszedłem parę kroków na bok, stając poza krawędzią docierającego znikąd światła, które oświetlało miejsce pracy Baladityi. Przyjrzałem się ogromnej, majaczącej w mroku sylwetce Shivetyi.
      Ciemność spowijająca demona była znacznie gęstsza niż w moich wspomnieniach, jak również w relacjach tych, którzy ją opisywali. Wielki, drewniany tron pozostawał równie kiepsko widoczny. Humanoidalny korpus przyszpilony do siedziska ostrzami srebrnych sztyletów wydawał się znacznie mniej cielesny. Przyszło mi do głowy, że może to konieczność materialnego zaopatrywania gości sprawiła, że golem nabrał bardziej eterycznego charakteru.
      Goście muszą jeść. Shivetya karmił swych gości i sprzymierzeńców, każąc ziemi wydzielać wielkie, podobne grzybom purchawki manny. Pamiętałem, że smakują trochę słodko i korzennie, ale w taki sposób, że nie sposób dojść, co mogłaby to być za przyprawa. Wystarczyło kilka kęsów, by poczuć napływ energii i znaczny wzrost wiary we własne siły. Jednak nikt nie tył na tej potrawie. W rzeczy samej, jest z lekka obrzydliwa i nie weźmie się jej do ust, jeśli nie czuje się naprawdę silnego głodu albo bólu.
      Najwyraźniej Shivetya również nie miał zamiaru pozostać pulchny aż po kres swych dni.
      Zdałem sobie sprawę, że patrzą na mnie wielkie, czerwone oczy. Shivetya przyglądał mi się z większym jeszcze zainteresowaniem niż ja jemu.
      Golem nigdy nie odzywał się na głos. Sądziliśmy, że jest niemową. Kiedy chciał coś przekazać, mówił wprost do umysłu. Dla niektórych doświadczenie to nie było niczym nadzwyczajnym. Ja osobiście nigdy nie zaznałem tej duchowej komunii, przynajmniej na ile wiedziałem, więc nie potrafiłem jej opisać. A czy Shivetya kiedykolwiek nawiedził moje myśli podczas kilkunastu lat, gdy spoczywałem zaczarowany w znajdujących się poniżej jaskiniach, tego również nie potrafiłem sobie przypomnieć. Cały ten czas nie pozostawił w mej głowie bodaj jednego wspomnienia.
      Murgen i Pani jednak pamiętali. Przynajmniej część. Jednak nie chcieli o tym rozmawiać. Woleli, by to, co zawarli w Kronikach, mówiło samo za siebie.
      Zapewne były to niemiłe wspomnienia.
      W plątaninie cieni Shivetya wyglądał, jakby miał łeb psa lub szakala, co wywołało we mnie przelotne wspomnienia wizerunków bogów z krainy mego dzieciństwa. Przypuszczam, że jego naprawdę można było określić mianem boga podziemi. Tylko po prostu nie bardzo starał się o wyznawców.
      Jedno ogromne oko zamknęło się, potem otworzyło na powrót. Demon lśniącej równiny okazywał w ten sposób swe poczucie humoru. Pamięć o tym mrugnięciu miała prześladować mnie przez wiele dni.
      Poczułem czyjąś dłoń zaciskającą się na mym ramieniu. Spojrzałem w bok. Moja najdroższa przybyła. A w tym półmroku wyglądała na znacznie młodszą i bardziej szczęśliwą. Szepnąłem:
      -  W końcu dotarliście, chłopcy.
      -  Wyjec powoli zmienia się w nieśmiałego staruszka. Uwierzył, że ma przed sobą jakąś przyszłość.
      -  Może przejdziemy się jakieś pół mili w tę stronę i zagubimy na pół godzinki?
      -  Cóż. Z pewnością to kusząca propozycja. Zastanawiam się jednak, co w ciebie wstąpiło?
      Uszczypnąłem jej tyłeczek. Pisnęła i odtrąciła moje ramię. Krzyknąłem:
      -  Auć!
      Oczy Shivetyi były już zwrócone na nas. Pani powiedziała:
      -  Ma doskonałe wyczucie chwili, nieprawdaż?
      Zaiste. Podobnie jak inni właściciele licznych par oczu, które obserwowały nas z miejsca, gdzie zgromadził się niewielki tłumek. Zwłaszcza młodzi byli wyraźnie pełni niesmaku.
      -  No, cóż. Życie to. swołocz.
      

88. Bezimienna forteca:
Przyjemności werbownika

      Rodzinne sprzeczki Voroshk ciągnęły się bez końca, rzadko cichnąc na dłużej. Podejrzewałem, że ci dwaj starcy wielokrotnie próbowali dać się nam we znaki, ale za każdym razem Shivetya ich powstrzymywał. Tobo nie zwracał na nich uwagi. Przez cały czas był pochłonięty rozmowami z Baladityą lub golemem. Ten drugi najwyraźniej wciąż miał czym wzbogacić i tak już pokaźny magiczny arsenał chłopaka.
      Kiedy towarzystwo dojadło im do żywego, Arkana i Shukrat wycofywały się do miejsca, gdzie właśnie przebywałem, zazwyczaj siadając na posadzce, plecami do swej rodziny.
      -  Boją się ciebie - wyjaśniła Arkana. - Uważają cię za prawdziwego potwora, Tobo ma być tylko dla zamydlenia oczu. Sądzą, że to ty zniszczyłeś nasz świat.
      -  Niczego nie zniszczyłem. - Ciekawe. Kiedy potrzebowała ochrony, jej akcent słabł zdecydowanie.
      -  Ja o tym wiem. Ty o tym wiesz. Nawet oni najprawdopodobniej wiedzą. Ale za nic nie chcą, by była to ich wina. W głębi dusz są prawie równie źli jak Gromovol czy Sedvod. Od kilkuset lat bycie Voroshk oznaczało doskonałość w każdym calu. Bez skazy.
      -  Skąd więc te wszystkie kłótnie?
      -  Ponieważ Shukrat chce zostać z wami. Ponieważ Sedvod umarł i został pochowany bez właściwych rytuałów. Ponieważ nie potrafią uwierzyć, że Gromovol zrobił tak wiele głupstw, włączywszy w to doprowadzenie do śmierci Magadana. To naprawdę spowoduje ogromne kłopoty w polityce wewnętrznej rodziny, kiedy wieści dotrą do domu. Ojciec Magadana jest bratem Pierwszego Ojca, a obaj naprawdę szczerze się wzajem nienawidzą.
      Najwyraźniej ocaleni przez demona Voroshk zdecydowali się udawać, że ich rodzina wciąż włada światem nie zniszczonym przez zabójcze cienie.
      -  A dlaczego krzyczą na ciebie?
      Arkana westchnęła. Schowała głowę między kolana tak, że nie mogłem dostrzec wyrazu jej twarzy.
      -  Przypuszczam, że dlatego, ponieważ naprawdę grzecznie poinformowałam ich, iż również nie chcę wracać do domu.
      Arkana naprawdę często używała słowa naprawdę.
      -  Mimo tego, co się stało?
      -  Oni jeszcze o tym nie wiedzą. I wiedza ta do niczego nie jest im potrzebna.
      -  Ja im na pewno nie powiem. Ale Gromovol może...
      -  Nawet Gromovol nie jest na tyle głupi, by gadać takie rzeczy. Nie ma sposobu, żeby przekonał kogokolwiek, iż to nie jego wina. Zgodnie z regułami rządzącymi wśród naszych ludzi. Jeśli wszystko się wyda, własny ojciec się go wyprze.
      W naszą stronę zmierzała Shukrat, z cokolwiek oszołomionym wyrazem twarzy. Arkana odsunęła się parę stóp, ale żadnym innym gestem nie dała po sobie poznać, że tamtą w ogóle zauważyła. Podobnie Shukrat odnosiła się do Arkany. Shukrat usiadła na kamiennej posadzce, zaplotła dłonie wokół kolan, o które wsparła podbródek. Na jej policzkach widniały ślady zaschłych łez.
      -  No i? - zagaiłem. - Czy muszę zrobić parę kroków i spuścić lanie temu, kto był niegrzeczny dla moich dziewczynek?
      Shukrat zaśmiała się słabo.
      -  Musiałbyś chyba walić ich po głowach. Z dziesięć tysięcy razy. Kowalskim młotem.
      -  I może wtedy raczyliby zwrócić na ciebie uwagę - dodała Arkana. Kiedy tak siedziały obok siebie, podobieństwo rodzinne stawało się uderzające. Dopiero gdy uwidaczniał się ich charakter, wszystkie różnice dochodziły do głosu.
      Jednak dziewczyny miały rację. Nawet zagłada całego świata nie potrafiła poruszyć tych wrośniętych w ziemię głazów i wyciągnąć ich z ich suchego koryta skrzepniętych kanonów myślowych.
      Zapytałem:
      -  Arkana, doszłaś już do siebie? Możesz tłumaczyć moje słowa? - Oczywiście rozmowa mogła przebiegać w mowie Jałowca, jednak dzięki temu poczuje się przydatna.
      Zastanawiała się przez chwilę. Wymieniła spojrzenia z Shukrat. Potem obie popatrzyły na mnie. Obiecałem:
      -  Najwyżej ich trochę postraszę.
      Starszy Voroshk ciosał kołki na głowie Gromovola. Gdyby dzieciak nie spieprzył sprawy tak paskudnie, nawet byłoby mi go żal. Teraz drzwi do naszego świata były dla niego zamknięte. Będzie musiał zgodzić się na wszystko, co ci dwaj dla niego wymyślą.
      -  Byliście niedobrzy dla moich dziewczynek - poinformowałem Pierwszego Ojca. - Czas z tym skończyć. Chyba że któryś zechce skoczyć i zobaczyć, jak wygląda sytuacja w waszym świecie?
      Żadnej reakcji. Tylko wredne spojrzenia.
      -  A więc tak naprawdę nie macie pojęcia, jak wygląda sytuacja... - I w tym momencie mnie oświeciło. - Arkana, złotko. Oni uciekli. Chęć odzyskania dzieci stanowiła tylko wymówkę. A kiedy wymówka się zużyła, i tak nie mogli już wrócić. Założę się, że Shivetya wcale nie musiał zmuszać ich do pozostania. - Przypomniałem sobie, że z początku było ich trzech. Któryś musiał odlecieć. Przypuszczalnie nie przeżył, żeby przynieść z powrotem wieści.
      Ci starcy byli tchórzami? Wszystko pasowało.
      Po raz pierwszy od wielu pokoleń Voroshk musieli stawić czoło czemuś, z czym Rodzina nie potrafiła poradzić sobie równie łatwo jak z rozdeptaniem myszy. I jedyny sposób, na jaki wpadli ci dwaj, to uciec.
      Ci dwaj nie chcieli wracać właśnie dlatego, że ktoś mógł ocaleć.
      Powiedziałem:
      -  Zaraz będę z powrotem. - Pobiegłem do miejsca, gdzie siedział Tobo, przerwałem mu jego rozmowę, streściłem, czego się dowiedziałem. - Jak dużo czasu ci to jeszcze zajmie? Wystarczy na wycieczkę z tymi dwoma staruchami za bramę Khatovaru, żeby się przekonać, jakie naprawdę spustoszenie cienie tam poczyniły?
      Chłopak popatrzył na mnie spojrzeniem bez wyrazu. Kiedy byłem już gotów go uderzyć, aby zwrócić jego uwagę, powiedział:
      -  Shivetya mówi, że to może oznaczać wielkie ryzyko. Shivetya mówi, że masz rację odnośnie Voroshk. Faktycznie uciekli. Shivetya mówi, że odważniejsi członkowie klanu wciąż jeszcze walczą. Działalność cieni również jest bardzo wyraźna. Shivetya mówi, że brama powoli zarasta. A niemalże wszystkie ocalałe cienie znajdują się po drugiej stronie. Shivetya mówi, że możesz realizować swój plan. Shivetya mówi, żebyś się nie przejmował Khatovarem. Nie dotrzesz do niego. Próbując, stracisz życie. A kiedy wszystko dobiegnie końca, on dalej będzie na miejscu.
      Czy to Tobo mówił, czy też demon korzystał z jego ust?
      -  Shivetya, jak się obawiam, jest facetem pełnym śmierdzącej, brązowej substancji. Jak na kogoś, kto nic nie je.
      -  Wydaje ci się nierozsądne, że jest trochę egoistyczny w kwestii kolejności działań? Pamiętając o tym, ile mu zawdzięczamy?
      -  Matactwa.
      Wróciłem na miejsce, gdzie czekała Arkana. Zastanawiałem się, w jaki sposób ktoś mógłby zamordować boginię - i na dodatek przeżyć, aby móc posłać jej strażnika tą samą mroczną ścieżką.
      -  Słodziutka, powiedz tym starym pierdzielom, że chcę, aby polecieli ze mną na wycieczkę do ich starego świata. Że chcę zobaczyć, co tam się dzieje. I że naprawdę mam zamiar poznać los Khatovaru.
      Arkana zrobiła kilka kroków, dzięki czemu stanęła przodem do mnie, a plecami do Nashuna i Pierwszego Ojca.
      -  Naprawdę tego chcesz?
      Najciszej jak potrafiłem, ponieważ ten głupek Gromovol najwyraźniej zainteresował się naszą rozmową, odparłem:
      -  Naprawdę, a przynajmniej oni nic więcej nie muszą wiedzieć.
      Dwaj starcy nie bardzo się starali znaleźć jakąś przekonującą wymówkę, aby nie uczestniczyć w wyprawie mającej na celu ustalenie faktów. Po prostu stwierdzili, że nie ma mowy.
      -  Co macie zamiar zrobić ze swoim życiem? - zapytałem. - Shivetya nie będzie was karmił przez wieczność.
      Przyszło im do głowy, że będę chciał ich w coś wciągnąć. I mieli rację. Dodałem:
      -  W Kompanii zawsze znajdzie się miejsce dla paru niezłych gości. - Albo nawet i kiepskich, jak to było w ich przypadku. Nie byłem pewien, czy odnosi się to również do wyjątkowych tchórzy, niemniej perspektywa posiadania dodatkowych czarodziejów czyniła rzecz wartą wysiłku.
      Nawet jeśli uda mi się ich skusić, kłopot polegał na tym, jak później nad nimi zapanować.
      Było to zadanie w sam raz dla Pani. Zanim wybrała żywot w obecnym kształcie, musiała się borykać z tego rodzaju problemami.
      Niemalże mogłem słyszeć tykanie myślowych werków pod czaszkami Voroshk. Tok ich rozważań wydawał się oczywisty. Trzeba Konowałowi coś odpowiedzieć. Najlepiej to, co chce usłyszeć. Wydostać się wreszcie z tej okrutnej i przerażającej równiny. Uciec. Znaleźć miejsce, gdzie nikt jeszcze nie słyszał o żadnych Voroshk, gdzie nie mają żadnych własnych potężnych czarodziejów. Tam otworzyć sklepik i zmontować sobie nowe imperium.
      Dokładnie tak, jak przed nimi uczynili Władcy Cienia.
      -  Powiedz im, że daję im dzień lub dwa do namysłu, a potem wrócę po odpowiedź.
      Kiedy oddalałem się razem z Arkana, dziewczyna powiedziała:
      -  Jeśli zgodzą się przyłączyć do ciebie, będziesz miał z nimi więcej kłopotów niż z Gromovolem.
      -  Naprawdę? - Odparłem tonem, z którego powinna wywnioskować, że nie jestem taki głupi, na jakiego wyglądam. - Wobec tego, jak sądzisz, co należy zrobić, żeby tak się nie stało?
      Miała kilka pomysłów.
      -  Zrób z nimi to, co nam zrobiłeś. Niech się rozbiorą do naga. Zabierz im ich rheitgeistiden oraz shefsepoken. Niech cały czas chodzą po ziemi, gdzie będą stosunkowo bezradni. Ale obiecaj równocześnie, że otrzymają wszystko z powrotem, kiedy tylko udowodnią, iż można im ufać. A potem dalej ich okłamuj.
      -  Chyba cię adoptuję. Byłabyś świetną córką. Hej, pełna zła córko numer dwa. Słyszałaś, co Arkana zaproponowała. Jak myślisz?
      Shukrat niechętnie zgodziła się z tamtą:
      -  Sądzę, że ma rację.
      -  Świetnie! Zapytajmy jeszcze o zdanie waszą niegodziwą przyszłą matkę.
      Panią zastaliśmy przy lekturze materiałów, na spisanie których Baladitya poświęcił ostatnie lata swego życia, a które stanowiły w mniejszym lub większym stopniu biografię Shivetyi.
      -  Kochanie, postanowiłem, że powinniśmy adoptować dwójkę tych wspaniałych dzieci. Powoli okazuje się, że serduszka mają równie czarne jak nasza nieodżałowana Oj Boli.
      Pani posłała mi podejrzliwe spojrzenie, w końcu jednak doszła do wniosku, że wprawdzie się wygłupiam, ale równocześnie mówię jak najzupełniej poważnie. Mniej więcej.
      -  Opowiedz mi. Powiedziałem:
      -  Wasza kolej, dziewczyny.
      

89. Przy cmentarzu:
Sytuacja wciąż niejasna

      Śpioszka doskonale zdawała sobie sprawę, że nie może poprzestać na domniemaniu, że Wielki Generał planuje kolejny atak. Musiała go przechytrzyć. Ten jeden raz Mogaba jej nie nabierze.
      Zdecydowała się na planowanie równoległe, ustanawiając dwa odrębne sztaby. W skład pierwszego weszli Iqbal i Popłoch Singhowie, Rzekołaz, Sahra, Wierzba Łabędź oraz pozostali, którzy brali udział w Wojnach Kiaulunańskich. Odwołała nawet Klingę z Jaicur, ponieważ Klinga osobiście znał Mogabę, a w swoim czasie był nawet z nim dość blisko.
      W skład drugiego sztabu generalnego weszli wyłącznie oficerowie z Hsien. Dla tych ludzi Mogaba był tylko legendą, postacią często przewijającą się w rozmowach innych. I poza tym, czego dowiedzieli się z map, nie mieli pojęcia o terenach rozciągających się za frontem jego wojsk.
      Śpioszka miała nadzieję odkryć coś pożytecznego w różnicach opinii obu sztabów.
      Kawaleria pozostawała wciąż aktywna, patrolując teren, szarpiąc zwiadowców Mogaby, potykając się z pikietami wroga, próbując zlokalizować miejsce pobytu głównych sił Wielkiego Generała.
      Mogaba robił to samo. Obie strony prowadziły intensywne śledztwo wśród cywilów przekraczających teren walk. Ruch na Kamiennej Drodze wyraźnie osłabł, ale nie ustał do końca.
      Każdy z dwóch sztabów przedstawił kilka wizji tego, jak może wyglądać dalsza kampania wroga. Śpioszka kazała im ułożyć plany stosownego przeciwdziałania. Ostatecznie jednak, po dwóch bezsennych prawie nocach, nie czuła się wcale mądrzejsza niż na początku.
      Zdecydowała się posłuchać podszeptu intuicji. Ona w końcu posłużyła jej najlepiej podczas wcześniejszych tańców z Wielkim Generałem.
      

90. Przy cmentarzu:
Sytuacja jeszcze bardziej niejasna

      Wielki Generał zwrócił się do swych dowódców: - Coraz bardziej martwi mnie fakt, że całe to manewrowanie lepiej służy im niźli nam. Jasne jest, że zostali pozbawieni mistycznego wsparcia. Ale każda godzina zwłoki przybliża chwilę, gdy odzyskają je na powrót.
      Aridatha Singh zapytał:
      -  Czy bezpośrednie starcie nie postawi nas na straconej pozycji?
      -  Jeśli chodzi o walkę żołnierza przeciwko żołnierzowi, to pewnie tak. Jednak dysponujemy trzykrotną przewagą liczebną. A oni muszą bronić frontu rozciągającego się między Gajem Przeznaczenia i obozem przy cmentarzu. Zbyt długi odcinek, by utrzymać go z pomocą dziesięciu tysięcy ludzi.
      Nie było dalszych pytań. Żadnych propozycji. Wielki Generał zresztą nadzwyczaj rzadko się ich domagał. Kiedy zwoływał swoich dowódców, czynił to tylko po to, by wydać im rozkazy. Ich zadanie polegało na dopilnowaniu ich wykonania.
      -  Wracamy więc do pierwotnego planu. Ja ruszę do bezpośredniego ataku, prowadząc w centrum Drugą Ochotniczą. Wejdę w kontakt bojowy z wrogiem i nie odpuszczę. Singh, ty podążysz pierwotnie ustaloną trasą, realizując identyczne jak wcześniej zadanie. Kiedy już znajdziesz się na tyłach, uformujesz tyralierę i ruszysz po Kamiennej Drodze. Jeśli reszta zrealizuje swe zadania, pozostanie ci tylko wyłapywanie uciekinierów.
      Mogaba położył dłoń na ramieniu młodego oficera imieniem Narenda Nath Saraswati, potomka arystokratycznej rodziny, od trzech pokoleń - to znaczy od pierwszych potyczek wojen z Władcami Cienia - dostarczającej żołnierzy imperialnej armii. Dwa dni wcześniej Saraswati był szefem sztabu regimentu i dał się poznać jako zwolennik agresywnego ataku. A ponieważ Wielki Generał był wcześniej głęboko rozczarowany żałosnymi wyczynami jego dywizji, sądził, że w nowej sytuacji zadziorny charakter Saraswatiego znajdzie pole do popisu.
      Powiedział:
      -  Narenda, zaraz po tym, jak nawiążę kontakt bojowy z wrogiem, chcę, żebyś pchnął całą swoją siłę na wąski odcinek frontu, wzdłuż skraju tego lasu. - Po pierwszej bitwie ta dywizja została przesunięta na prawe skrzydło. - Zdobądź ich obóz. To nie powinno być trudne. Najwyraźniej bronią go zupełnie surowi rekruci. Kiedy już oczyścisz obóz, przeformujesz szyk i uderzysz na lewe skrzydło wroga, jego odwody i rezerwy. Ale pod żadnym pozorem nie zaczynaj ataku, zanim porządnie ich nie zwiążę walką. Jeszcze jedna rzecz. Chcę, żebyście obaj zostawili swoje sztandary przy mnie. Jeśli wrogowie je zauważą, może pomyślą, że skoncentrowałem wszystkie siły w jednym miejscu.
      Urwał. Nie było pytań. Wszystko zresztą zostało zaplanowane już wcześniej. Teraz potrzebny był tylko świeży zapał.
      -  Wyruszę późnym rankiem. Śladem zwiadowców i harcowników. Upewnijcie się, że ludziom wydano racje żywnościowe i broń. Osobiście uduszę każdego oficera, który nie zadba o swoich żołnierzy.
      Postawa Wielkiego Generała była doskonale znana jego oficerom, nawet jeśli w oczach wielu nie zyskiwała aprobaty. Tagliańska kultura tak głęboko nasiąkła korupcją, że nawet po upływie wielu lat kulturowego kolonializmu oraz okazjonalnych krwawych czystek wciąż byli tacy, którzy nie potrafili pojąć, że okradanie swoich żołnierzy nie było dopuszczalnym sposobem powiększania swych dochodów.
      Niezależnie od dzielących ich różnic, Czarna Kompania, Protektorka, Wielki Generał oraz wszyscy ludzie z północy, którym przyszło sprawować władzę, usiłowali podnieść skuteczność swych reżimów, wykorzeniając łapówkarstwo i korupcję. I te starania, bardziej niż cokolwiek innego, prowadziły do ich wyobcowania z łona miejscowej ludności.
      -  Aridatha. Zaczekaj. Przyszło mi coś do głowy. Jeśli wszystko pójdzie po naszej myśli, najprawdopodobniej Saraswati przełamie front wroga, zanim osiągniesz pozycje na ich tyłach.
      -  Rozważałem pomysł, by wyruszyć w nocy i zatrzymać się w Gaju Przeznaczenia.
      -  Świetnie. Ja jednak myślałem o tym, że mógłbyś rozciągnąć swe wojska w szeroką tyralierę, aby wyłapać większość uciekających na południe. Zwłaszcza interesuje mnie neutralizacja tych wszystkich, którzy zejdą potem do podziemia i po pięciu latach pojawią się na czele nowej armii.                                                                                                                                                                                                                                                                                                                                                                                                                                                          
      -  Zrobię, co w mojej mocy.
      Mogaba jęknął. Takich obietnic szczególnie nienawidził. Brzmiały bowiem jak usprawiedliwienia wygłaszane z góry. Chociaż z drugiej strony, Aridatha nigdy nie usprawiedliwiał na siłę własnych niedociągnięć. Należał do ludzi starających się raczej znaleźć powody tłumaczące niepowodzenia innych.
      

91. Przy cmentarzu:
Sytuacja wielce niejasna

      - To nastąpi dzisiaj - poinformowała Śpioszka swoich kapitanów. - Czuję to przez skórę. - Potem przez chwilę pomstowała na Konowała, Tobo i resztę ich bandy, którzy wciąż nie wracali. Wreszcie przeszła do konkretnych rozkazów. Natychmiast spotkała się z nawałą kontrargumentów. Warknęła: - Mogaba znowu podzieli swe siły. Za to będzie musiał zapłacić. Jeśli chcecie się ze mną kłócić, mogę od razu przyjąć waszą rezygnację. Jest tu dużo oficerów, którzy zrobią, co im się każe, i będą trzymać usta zamknięte na kłódkę.
      Parę godzin później Wielki Generał pojawił się prawie dokładnie w tym miejscu, w którym go oczekiwała. Rozciągnął szerzej front, nad punktem dowodzenia powiewały liczne sztandary. Przez chwilę obawiała się, że źle zgadła, i Mogaba ma zamiar po prostu cisnąć do ataku wszystkie swe siły, które przetoczą się po niej. Ale zaatakował mało energicznie, by rzeczywiście mogło tak być.
      Śpioszka natomiast ze swej strony nie naciskała. Przynajmniej nie od razu. Nie chciała się zdradzić, że również nie dokonała koncentracji sił. Angażowała się w potyczki i szarpaninę, ale wycofywała, kiedy tylko Mogaba rzucał do boju większe siły. Jego armia szła naprzód zarówno dlatego, że musiała utrzymywać kontakt bojowy, jak i dlatego, że Śpioszka powoli wciągała go w drugą część swej pułapki. Najwyraźniej mu to odpowiadało.
      Kiedy dywizja na wysuniętej prawej flance wyszła z ukrycia za niskim grzbietem wzgórza, jej szyk poszedł w rozsypkę. Żołnierze mieli do pokonania ponad milę terenu. Ich dowódca bardziej zainteresowany był rozwinięciem ataku, zanim przeciwnik zdoła zareagować, niźli zgrabnym jego kształtem.
      Natomiast ludzie w barwnych zbrojach, którzy wyszli z ukrytego cmentarza, maszerowali w doskonałym ordynku. Niektórzy dzierżyli świeżo wyprodukowane miotacze kul ognistych. Rzeź bezładnej hałastry zaczęła się na długo przedtem, zanim większość Taglian zdała sobie sprawę, że Fortuna szachrowała przy ich rozdaniu. Wytrwali tak długo tylko dlatego, że było ich po prostu dostatecznie wielu.
      

92. Przy cmentarzu:
Sytuacja nadzwyczaj niejasna

      -  Umocnili swe pozycje na prawym skrzydle - oznajmił jeden z adiutantów Mogaby. - Ale lewe zaczyna się załamywać.
      -  Coś jest nie tak - ogłosił Mogaba. - Powinno być ich więcej.
      -  Dlaczego ich nie pogonimy?
      -  Każcie trąbić do zmasowanego ataku. Ale wolnym tempem.
      Dopiero kilka chwil później nadeszły pierwsze niepokojące wieści. Dywizja Narendy Nath Saraswatiego uciekała w popłochu. Sam Saraswati poległ. Większość oficerów jednostki została zabita lub wzięta do niewoli.
      Zanim zdołał rozeznać się w sytuacji, Mogaba usłyszał po prawej stronie wycie rogów i zobaczył nacierające różnokolorowe czworoboki piechoty; nad głową każdego żołnierza powiewał proporzec. Zagony kawalerii ogarniały maruderów, uciekinierów i dławiły punkty bezsensownego oporu na drodze nacierającej piechoty.
      Wielki Generał potrzebował sekundy, by zrozumieć, że Śpioszka całą swą siłą wymierzyła druzgoczący cios Drugiej Ochotniczej.
      -  Do ataku! - zarządził. - Szybsze tempo natarcia. - Jeśli uda mu się pchnąć żołnierzy naprzód, zanim zdadzą sobie sprawę z zagrożenia, może zdusić wroga samą liczebną przewagą. - Ta mała wiedźma w końcu mnie dostała. - Ale wciąż jeszcze miał siły Aridathy, przemieszczające się na tyłach wroga. Jeszcze zobaczymy, kto kogo dostanie.
      Mogaba ruszył prosto ku obozowi wroga. Jeśli uda mu się zająć palisadę...
      

93. Skraj Gaju Przeznaczenia:
Sytuacja horrendalnie niejasna

      O grożącej katastrofie Aridatha dowiedział się od kawalerzystów Yehdna, którzy zostali zmuszeni do ucieczki w jego stronę wokół wschodniej flanki pola bitwy, ponieważ harcownicy wroga zablokowali już drogę na północ. Na podstawie całkowicie bezładnych raportów jakoś zrekonstruował stan faktyczny.
      Rozkazał swej dywizji uformować szyk bitewny.
      Wzmocnione jego Miejskimi Batalionami siły były dobrze wyszkolone, nawet jeśli nie składały się z weteranów. Po dwóch godzinach Singh wszedł w kontakt wzrokowy z wrogiem. Najeźdźcy i ich zdradzieccy lokalni sprzymierzeńcy zaangażowali się w potężną, krwawą rzeź z udziałem tagliańskich oddziałów, które Mogaba jakoś potrafił utrzymać razem albo które po prostu nie widziały przed sobą żadnej drogi ucieczki. Najwyraźniej najeźdźcy zapomnieli o dywizji Singha.
      Pojawienie się Aridathy stanowiło niemałą niespodziankę. Jeśli zaś chodzi o skuteczność... Jego żołnierze nie mieli żadnego doświadczenia bojowego. Rozumieli tylko, że ich bracia z tamtej dywizji zdążyli już przegrać bitwę i teraz już tylko w pocie czoła umierali.
      O zmierzchu szeregi wyczerpanych armii rozwarły się. Żołnierze po obu stronach zdążyli doświadczyć takiej grozy, że stopniowo spontanicznie rezygnowali z nękania wroga, który też wyraźnie chciał już tylko się wycofać, nie sprawiając więcej kłopotów.
      Ale kto zwyciężył?
      Tego dnia można było dowodzić zwycięstwa każdej ze stron. Ostateczny werdykt i tak spoczywa w rękach historyków, którzy dokładnie zbadają wpływ, jaki bitwa wywarła na tagliańskie społeczeństwo i jego kulturę. W zależności od tego, jakie przypiszą jej konsekwencje i jaka będzie reakcja ludności imperium, bitwę uzna się za początek fali zmian albo kolejną nieistotną potyczkę.
      

94. Przy cmentarzu:
Wszechogarniający smutek

      Nawet Śpioszce nie zostało dość psychicznej ani fizycznej energii, by jeszcze cokolwiek przedsięwziąć. Ciężko wsparła się o siodło padłego konia, pozwalając, by ogarnęły ją zmierzch i wyczerpanie. Nie czuła śladu uniesienia, choć przecież udało jej się złamać kręgosłup ostatniej tagliańskiej armii i po raz pierwszy w swym życiu to ona została na polu bitwy, gdy walki dobiegły końca. Mogaba, jeśli przeżył, tym razem musiał podać tyły.
      Jej nastrój w znacznym stopniu kształtowała niepokojąca myśl, że to osiągnięcie, w całej swej spektakularności, było w równej mierze dziełem Suvrina. Suvrin, tylko on jeden, nie zapomniał do końca o trzeciej dywizji tagliańskiej. Choć w niewielkim stopniu, potrafił jednak poderwać do boju swą brygadę, kiedy pojawiły się odwody wroga. Gdyby nie zimna krew Suvrina, to Mogaba byłby na jej miejscu, panując nad polem bitwy. Znowu. Chociaż liczba zabitych i umierających najprawdopodobniej byłaby ta sama.
      Suvrin opadł na ziemię obok niej. Przez dłuższy czas się nie odzywał. On również milczał. Śpioszka po raz pierwszy od wielu dziesięcioleci miała ochotę do kogoś się przytulić, chciała, aby ktoś ją uściskał. Jednak nie dała posłuchu tym podszeptom.
      Na koniec Suvrin przemówił:                                                                                                                                                                                                                                                                                                                                       
      -  Wierzba Łabędź nie żyje. Jakiś czas temu widziałem jego ciało. Śpioszka mruknęła:
      -  Mam wrażenie, że wielu przyjaciół będziemy opłakiwać, kiedy przyjdzie do liczenia ciał poległych. Widziałam, jak Iqbal i Rzekołaz padli.
      -  Nie. Tylko nie Iqbal. Kto się zajmie Suruvhiją? - żona Singha nie była szczególnie lotnego umysłu.
      -  Kompania, Suvrin. Póki nie zdecyduje się odejść. - Albo Popłoch, jeśli udało mu się przeżyć. Był do tego zobowiązany, mocą religijnego prawa Shadar. - Ona jest jedną z nas. Zawsze dbaliśmy o swoich. Czy ktoś jest zdolny wyruszyć na pikietę?
      Suvrin odpowiedział pytającym chrząknięciem.
      -  Mamy do czynienia z Wielkim Generałem. Mogabą, Człowiekiem z Żelaza. Jeśli została mu choć odrobina sił i będzie w stanie zmusić swych żołnierzy do nocnego ataku, to wróci. Być może nawet wówczas, gdyby miał to zrobić w pojedynkę.
      Suvrin odetchnął kilka razy, głęboko, namyślając się.
      -  Mamy sporo rekrutów, którzy nic nie robili, tylko chowali się na cmentarzu. Już ukazałem im ich hańbę, każąc znosić rannych i ciała z pola bitwy.
      -  Nie ma znaczenia, czy uciekną, pod warunkiem, że będą uciekać w naszą stronę.
      -  Mhm.
      -  Wierzba? Nigdy mu się nie udało... Nigdy nie zrealizował swego snu.
      -  Zawsze widziałem w nim wzorzec waszego przeciętnego żołnierza. Po prostu dryfował tam, gdzie poniosła go fala życia. Od czasu do czasu potrafił zadziwić nieoczekiwanym przebłyskiem, ale nigdy nie zebrał się do kupy i nie wziął wodzy w swoje ręce. Być może po prostu był beznadziejnym romantykiem. Przynajmniej tak by wynikało z Kronik. Durzył się kiedyś w Pani. A potem w Protektorce, z którą miał więcej szczęścia, ale potem przez resztę życia tego żałował. Przypuszczam, że nawet przez jakiś czas kochał się w tobie.
      -  Byliśmy przyjaciółmi. Dobrymi przyjaciółmi. Tylko. Suvrin nie kłócił się. Jednak w głosie Śpioszki usłyszał drżenie, które kazało mu się zastanawiać, czy naprawdę, bodaj raz albo dwa razy, nie zdarzyło się coś, co nadałoby plotkom bodaj cień wiarygodności.
      Ale to nie była jego sprawa.
      -  Powinnam unikać tego bałaganu. Poczekać na powrót Tobo i pozostałych.
      Suvrin zauważył:
      -  Mogaba by ci nie pozwolił. A więc przestań się obwiniać. Ścigałby cię bez chwili wytchnienia, próbując wykorzystać fakt, że odlecieli.
      Śpioszka wiedziała, że to prawda, ale nawet to nie potrafiło wpłynąć na jej stan ducha. Wielu poległo. Wielu z nich było starymi towarzyszami broni. Jej zadaniem było ich chronić, nie marnować. Zawiodła.
      A pełny, ponury wymiar tragedii miał dopiero wyjść na jaw.
      

95. Bezimienna forteca:
Głęboko w dole

      -  Wygląda tak niewinnie - powiedziała Pani osobliwym tonem. Staliśmy nad ciałem jej siostry w jaskini starożytnych. Duszołap znalazła się dokładnie na tym samym miejscu, gdzie wcześniej spoczywała Pani podczas Uwięzienia.
      Chwilę mi zajęło, zanim zrozumiałem, że ironizuje, przywołując frazesy wygłaszane na pogrzebach. Była pewna, że Duszołap po części świadoma jest tego, co dzieje się wokół. A w żaden bardziej bezpośredni sposób nie umiała porozumieć się z siostrą.
      Powiedziałem:
      -  Załatwiliśmy wszystko, po co tu przylecieliśmy. Musimy zastanowić się nad powrotem do Kompanii. - Chociaż wciąż kusiło mnie, aby zaryzykować wypad za bramę Khatovaru, zanim proces jej regeneracji dobiegnie końca.
      Chodziła mi również po głowie mętna myśl, żeby rzucić okiem na mroczną istotę, która igrała z naszymi żywotami i losami, zanim jeszcze poznaliśmy bodaj jedno z jej imion.
      -  Tak - zgodziła się Pani. - Nie wiadomo, jaką psotę mogli spłatać Śpioszce Oj Boli, Khadidas albo Mogaba, kiedy zabrakło nianiek w osobach Tobo i Wyjca.
      Powiedziałem:
      -  Jeśli Mogaba zda sobie sprawę, że Śpioszka nie ma czarodziejów, wlezie na nią jak wąż na gówno.
      -  To było barwne porównanie, choć zupełnie bez sensu. - Zauważyłem, że samej siebie nie wymieniła razem z Tobo i Wyjcem. Jednak nie rozproszyło to moich podejrzeń, że obecnie potrafiła ssać moc Kiny niczym królowa wampirów. Czasami zastanawiałem się, jak to wróży na dzień, kiedy przyjdzie spłacić dług Shivetyi. Naprawdę nienawidziła myśli, że zmieni się w starą, zgryźliwą, szarą kobietę, przypominającą matkę, ledwie majaczącą w jej pamięci.
      -  Myślałem po prostu o pewnym sierżancie Kompanii, jeszcze sprzed twoich czasów. O człowieku, na którego mówiliśmy Elmo. On również posługiwał się dziwnymi porównaniami.
      -  Starzejesz się.
      -  Całe moje życie spędziłem w przeszłości, kochanie. Ruszajmy. - Długie schody prowadzące do komnaty starożytnych pokonaliśmy na latających słupach Voroshk. Cóż za doskonały sposób uniknięcia udręki wędrówki po kolejnych stopniach, kiedy nie ma się już dwudziestu lat.
      Pani chciała już poklepać swoją siostrę po ramieniu; zwyczajny, drobny gest.
      -  Nie! - warknąłem tak głośno, że w głębi jaskini od stropu oderwało się kilka małych stalaktytów.
      -  Och. Zamyśliłam się.
      Pod obiema ścianami jaskini siedzieli rzędem starcy pochwyceni w pajęczyny lodu. Nikt nie znał ich historii. Może tylko jeden Baladitya. Większość wciąż żyła. Podobnie jak Duszołap, uciekli przed losem, który gotowała im jakaś bezduszna potęga. Jednak w paru, włączywszy aż nazbyt licznych braci z Kompanii, zgasła ostatnia iskierka życia. A wszystko, czego trzeba było, aby ich zabić, to bezmyślnego, przyjacielskiego muśnięcia dłonią.
      Pani minęła mnie. Szedłem wolno, przyglądając się mieszkańcom. Jak zawsze wydawało mi się, że ich otwarte oczy śledzą każdy mój ruch. Spojrzałem w martwe oczy Duszołap. Z nie całkiem zrozumiałego dla mnie powodu mrugnąłem do niej. Byliśmy starymi konspiratorami. Długą przeszliśmy razem drogę. Poznałem ją wcześniej niż jej siostrę, w pradawnej epoce terroru.
      Mogła to być gra światła lub igraszka mojej wyobraźni, ale wydawało mi się, że w jej oczach dojrzałem porozumiewawczy błysk.
      Kiedy wróciliśmy na powierzchnię, pozostali zaczynali już się zbierać do opuszczenia równiny. Wyjec na głos pysznił się przed wszystkimi i każdym z osobna efektami skutecznej terapii. Wydawał się nieomal wdzięczny. Jako stary cynik miałem jednak swoje zdanie w kwestii ludzkiej wdzięczności. Jest to waluta, której wartość systematycznie spada z każdą następną godziną.
      Choć zupełnie zbici z tropu biegiem wydarzeń, obaj czarodzieje Voroshk również sposobili się do drogi. Co oznaczało, że kiedy Pani i ja przebywaliśmy pod ziemią, musieli ulec w końcu namowom Tobo. Woleli oddać swoje latające słupy i niezwykłe odzienie, niż zostać wygnani do rodzinnego świata.
      Wyglądali tak, jakby otrzymali naprawdę nieprzyjemne wieści.
      -  Rozumiesz, co to znaczy? - zapytałem Tobo.
      -  Hę? - Dzieciak odprężał się, flirtując z Shukrat. Odniosłem wrażenie, że oboje są już na etapie wymykania się w ciemne kąty. Patrzyli na siebie tym maślanym wzrokiem. I nie potrafili się rozstać na dłużej.
      To z pewnością nie ucieszy Sahry.
      -  Oznacza to, że Gromovola również musimy zmagazynować na dole. Albo go zabijemy. Co nie byłoby politycznie mądre. Z pewnością nie zamierzam pozwolić mu wrócić i dać następnej okazji do sprowadzenia na nas nieszczęścia.
      -  Porozmawiam z Nashunem i Pierwszym Ojcem. - Odwrócił się do Shukrat. - Chodźmy, kochanie.
      Ha. Kochanie.
      Procesja latających słupów spłynęła do jaskini starożytnych. Och, to naprawdę było znacznie prostsze niż ciągłe wędrówki w górę i w dół na własnych nogach. Starsi Voroshk, w pożyczonych łachmanach, jechali, odpowiednio, za Tobo i Shukrat. Gromovol zajmował miejsce za Arkaną. Zrozumiałem, że w ten sposób dziewczyna wyrównuje z nim rachunki. Niedawne przejścia nie wpłynęły na jej dezynwolturę w posługiwaniu się wehikułem. Wkrótce już dojdzie do siebie.
      Gromovol jęczał i błagał, póki pozostali nie mogli już znieść wstydu za niego.
      Mogłem twierdzić wszem i wobec, że nie mam litości, ale nie byłoby to prawdą. Gdybym był stosownie bezlitosny, kawałki ciała Gromovola rozleciałyby się po całym świecie, po tym, jak zapoznałby się z kilkoma ciętymi uwagami na temat swego charakteru i złego zachowania.
      Czułem się jak jeden z Voroshk. Nawet wyglądałem jak jeden z Voroshk. Podobnie moja ukochana. Umowa ze starcami obejmowała dostrojenie ich cudownych czarnych szat do naszych osób.
      Będą stanowić doskonałe uzupełnienie naszych kostiumów Stwórcy Wdów i Pożeracza Żywotów.
      Tobo i Shukrat również mogli się poszczycić czarnym wyglądem i nieokreślonością sylwetek. Tobo przywdział ubiór Gromovola.
      Tylko kilka chwil zabrało internowanie Gromovola. Stało się to niedaleko od miejsca, gdzie spoczywały ciała kilku ludzi, którzy byli moimi przyjaciółmi. Jaskinia wciąż rozbrzmiewała echem jego ostatnich błagań, gdy powiedziałem do Pani:
      -  Mam zamiar zejść na samo dno tej dziury. Chcę popatrzeć na tę starą sukę, która zatruwa nam życie przez ostatnie pięćdziesiąt lat.
      -  Oszalałeś? - krzyknął Tobo. - Mowy nie ma, żebym tam zszedł. Już będąc tak blisko, czuję ciarki.
      -  Wobec tego wracajcie z powrotem na górę. Zanim jednak odlecicie, odpowiedzcie mi na kilka pytań technicznej natury. Mogę prosić?
      
      Bariera mroku, która taką frustracją napawała Klingę, znajdowała się z powrotem na miejscu. Wywierając straszliwy nacisk na mój umysł. Jednak latający słup w ogóle jej nie zauważył. Leciał dalej. Kostium Voroshk, który miałem na sobie, zadygotał lekko, otaczając mnie ochronnym uściskiem.
      Chociaż obecnie znałem właściwe nazwy, dalej nie miałem ochoty nazywać słupa i kostiumu niezgrabnymi, trudnymi do wymówienia słowami języka Voroshk.
      Przeleciałem przez barierę. Pani, kiedy wleciała za mną w mrok, śmiesznie westchnęła, jak wówczas, gdy się kochaliśmy.
      Sceneria przypominała do złudzenia widok opisywany przez pozostałych. Ogromna, otwarta jaskinia, nie ograniczona, wydawałoby się, żadnymi ścianami, rozjaśniona światłem docierającym nie wiadomo skąd, ledwie jednak pełgającym. Wyraźnie można było dostrzec tylko wielki, paskudny połeć mięsa lśniący niczym skórka wypolerowanego bakłażana. Nie poruszał się, nawet nie oddychał.
      Kina w istocie wyglądała poniekąd znajomo, niczym starsza siostra Shivetyi. Ale równocześnie znać było po niej, że jest ucieleśnieniem wszystkich mrocznych atrybutów, które jej przypisywano, pod rozmaitymi imionami, a o których dane mi było się dowiedzieć. Kina wyglądała jak wiele mrocznych istot w jednej istocie.
      Moje wspomnienia z następnych kilku minut nie są do końca wiarygodne.
      Niemalże natychmiast wielka, bezwłosa głowa zwróciła się w naszą stronę. Usta Kiny były otwarte, ukazywały wstrętne, czarne kły. Mlasnęła językiem, jaszczurczym, wężowym. Nie przypominałem sobie, by któryś ze sprzecznych mitów wspominał o tym atrybucie cielesnego wyglądu, chociaż napomykały, że jej język jest długi, by mogła chłeptać krew demonów.
      Powieki Bogini zaczęły się rozchylać.
      Bezgraniczna potęga jej woli smagnęła mnie niczym grzywacz fali przypływu. Światło zgasło. Nic więcej nie pamiętam.
      -  Wychodzi na to, że mieliście tym razem szczęście - poinformował mnie Tobo. - Wasz słup wyniósł was stamtąd.
      Chciałem mu powiedzieć, że szczęście nie miało z tym nic wspólnego. Zaplanowałem to od samego początku. I zorganizowałem rzecz całą przy pomocy mojej dziewczyny. Jednak ledwie byłem w stanie zaczerpnąć powietrza.
      Udało mi się w końcu westchnąć:
      -  Pani? - Musiałem wiedzieć, co z moją najdroższą.
      -  Jest w lepszym stanie niż ty. Teraz śpi. Kazała ci powiedzieć, że masz odpoczywać. Zjedz trochę manny Shivetyi. Da ci porządnego kopa. Jeśli będziesz w stanie ją przełknąć.
      Udało mi się na tyle odwrócić głowę, żeby zobaczyć demona.
      Shivetya spoglądał prosto na mnie. Biała wrona, dumnie prężąc pierś, przysiadła na jego ramieniu. Nie była to moja biała wrona. Demon błysnął kilkoma zębami w grymasie przypominającym uśmiech. Dziwne. Nie przypominałem sobie, by kiedykolwiek wcześniej się poruszył.
      Musiał chyba zaglądać wprost do mojej głowy. Musiał wiedzieć, że wpadłem na pomysł, jak dobrać się do Kiny.
      Miałem tylko nadzieję, że sama Bogini nie potrafi czytać w moich myślach.
      Któregoś dnia. Przy okazji. Jeśli uda mi się zgromadzić razem wszystkie konieczne elementy.
      Biała wrona wykrzywiła się szyderczo. Zawsze wierzyłem, że te ptaki są do tego zdolne.                                                                                                                                                                                                                                                                                                                                                                                                                                          
      Tobo pojął, że coś się dzieje, ale nie łapał co. Doszedłem do wniosku, że moje nowe córki zrozumiały to lepiej od niego.
      

96. Brama cienia:
Złe wieści

      Stałem przed bramą cienia, plotkując z Człekiem Pandą i Duchem, którzy opowiadali właśnie, że pilnowanie bramy jest najlepszym przydziałem, jaki kiedykolwiek w życiu otrzymali. Praca łatwa, tubylcy przyjaźnie nastawieni. I gdyby tylko te cholerne, paskudne duchy z równiny zechciały dać spokój...
      Tobo i Shukrat przelecieli przez bramę.
      Niemalże od razu z ust Tobo wyrwał się krzyk rozpaczy. Wrzasnął:
      -  Bili się! - Chwilę później wystrzelił w górę i skierował na północ, czarna materia powiewała za jego plecami. Za moment Shukrat pognała za nim, powoli zmniejszając dzielącą ich odległość.
      Pani, ciężko dysząc, zapytała:
      -  Czy to znaczy, że są powody do zmartwień?
      -  Na to wskazuje. Ten mały gówniarz musiał coś usłyszeć od niewidzialnego ludku.
      -  I wieści były tak złe, że pognał jak oszalały. - Na jej twarzy odbiło się zmartwienie, które i ja czułem.
      Żadna bitwa nie mogła się skończyć niczym dobrym pod naszą nieobecność. Zapytała:
      -  Nie masz zamiaru gonić, by jak najszybciej dowiedzieć się, co zaszło?
      -  Nie widzę sensu. - Wskazałem kciukiem na dywan uginający się i trzeszczący pod ciężarem ludzi, którym nie ufaliśmy. - Tak czy siak na nic się nie przydam. Spójrz na to. - Coś jakby zmarszczka krajobrazu, fałda w naturze rzeczywistości gnała po powierzchni ziemi w ślad za Tobo i Shukrat. - Ukryty ludek podąża za swoim herosem.
      -  Co one tu robiły?
      -  Czekały na Tobo.
      -  Ale przecież powinny być ze Śpioszką. Nam do niczego nie były potrzebne, kręcą się przy bramie cienia, podczas gdy... och. Nic ich nie obchodzimy.
      -  Dokładnie. Je obchodzi tylko Tobo. Wszystko, co dla nas robią, robią w istocie po to, by jego zadowolić. Dlatego właśnie przez dwie trzecie czasu kruki, mające stanowić trwałe ozdoby moich ramion, posłańców i dalekosiężne oczy, gdzieś się zapodziewają. Zapominają, że mają się trzymać blisko mnie. Odchodzą, aby poszukać dzieciaka. Mogę się jednak założyć, że pojawią się, zanim dotrzemy do Śpioszki.
      -  Brzmi to jak propozycja wyjątkowo podłego zakładu.
      Po pokonaniu Dandha Presh wybrałem trasę identyczną z tą, którą Śpioszka podążała na północ. Kiedy Pani zapytała, dlaczego nie polecimy prosto jak strzelił, tak szybko, na ile pozwoli nam dywan, odparłem:
      -  Ponieważ wydawało mi się, że widziałem coś, czego podczas drogi w tamtą stronę nie było. Trzeba będzie sprawdzić. Mam nadzieję, że to tylko moja wyobraźnia. - Ale z krótkiej rozmowy ze strażnikami przy bramie cienia wynikało, że koszmar może być jak najbardziej rzeczywisty.
      Dręczyła ją ciekawość, ale nie indagowała mnie dalej. Przy szybkości, jaką rozwijaliśmy w powietrzu, odrobina nadłożonej drogi nie czyniła większej różnicy.
      Na to, czego szukałem, natrafiłem przy trasie, którą Śpioszka obrała po opuszczeniu Gharhawnes, niemalże dokładnie w miejscu, w którym skręciła, aby obejść Dejagore. Wówczas jednak moi towarzysze byli już nie na żarty rozdrażnieni.
      -  Tam! - powiedziałem do Pani, zobaczywszy tylko przelotne mgnienie w gaju karłowatych dębów.
      -  Co tam? - Nie widziała.
      -  Nef.
      -  Nef? Nef są w świcie Voroshk. Zamknięci w pułapce.
      -  Nie zgadza się to z tym, co mówili Duch i Człek Panda. Powiedzieli, że Nef pojawiają się każdej nocy.
      -  W porządku. Ale jakim sposobem przeszli przez bramę cienia?
      -  Nie mam pojęcia. - Krążyłem w kółko, powoli tracąc wysokość. Kiedy już znalazłem się nad koronami drzew, zacząłem przemierzać w tę i we w tę przestrzeń ponad zagajnikiem. Ale nie znalazłem po nich nawet śladu, więc zniżyłem jeszcze bardziej lot i lawirowałem między pniami drzew.
      Rezultaty poszukiwań okazały się jednak zerowe. Bodaj najlżejszego mgnienia.
      Ludzie zaczęli na mnie pokrzykiwać.
      W porządku. Mieli rację. Daleko stąd, na północy czekała na nas robota.
      

97. Przy cmentarzu:
Wśród poległych

      Minął już ponad dzień, a chirurdzy wciąż mieli mnóstwo roboty. Ludzie leżeli w rzędach, czekając, aż ktoś się nimi zajmie, jęcząc, krzycząc, niektórzy dręczeni maligną. Wielu było martwych. Oddział grabarzy wędrował wzdłuż szeregu, wybierając tych, którzy odeszli. Zbyt wielu umarło w otoczeniu setek ciał, nie zaznawszy ostatniej pociechy.
      Wspaniałość wojny.
      Ostateczna trwoga. Przynajmniej moja.
      Szybko sprawdziłem, czy wszyscy przestrzegają moich zaleceń odnośnie zachowania czystości i antyseptyki. Kilku rannych mogło mieć większe szansę, gdyby lekarze oraz ich pomocnicy stosowali się do instrukcji. Mimo iż skrajnie wyczerpani, dręczeni byli pokusą pójścia na skróty.
      Obok naszych rannych leżeli żołnierze armii Mogaby. Najpewniej nie otrzymali żadnej pomocy, oprócz tej, której sami mogli sobie udzielić. Pewien byłem, że zapasów leków i bandaży nie dostaje nam w równym stopniu, co personelu medycznego. Wszystko wskazywało na to, że bitwa była poważniejsza niż początkowo sądziłem. A przynajmniej znacznie bardziej zażarta i krwawa, niźli można by oczekiwać po tak krótkim starciu.
      Popłoch Singh, kuśtykając o kulach, zaprowadził mnie do Śpioszki.
      Wyglądała na zdezorientowaną. Dobrze znałem to spojrzenie; sam byłem kiedyś na jej miejscu. Znajdowała się na skraju załamania. Od pierwszego kontaktu z wrogiem nie spała pewnie wcale, nie licząc przelotnych drzemek.
      -  Nie jesteś w stanie sama się wszystkim zająć, Kapitanie. Będziesz działać znacznie bardziej efektywnie, jeśli zaufasz nam, a sama trochę odpoczniesz. Jeśli Mogaba zdecyduje się na atak, nie dasz rady myśleć ani dość szybko, ani dostatecznie jasno, by na cokolwiek się przydać.
      Spojrzała na mnie ze złością, jednak była zbyt wyczerpana, żeby się spierać.
      -  Zakładam, że nie szedłeś obok poległych.
      -  Szedłem przez teren szpitala. - Wiedziała, że tak zrobię. Kiedy skończymy rozmowę, najprawdopodobniej wrócę tam, by zaoferować wszelką pomoc, jakiej może udzielić stary człowiek z częściowo niewładną ręką i osłabionym wzrokiem.
      -  Wobec tego jeszcze nie wiesz, że nie został nikt, komu mogłabym zaufać na czas mojej drzemki. Łabędź nie żyje, Konował. Klinga nie żyje. Iqbal Singh nie żyje. Rzekołaz nie żyje. Dodaj do tej listy Pham Huu Clee, Li Wana, obaj braci Chun oraz twoich starych inżynierów, Cletusa i Loftusa. A lista ta w każdej chwili może się wydłużyć. Wymień imię. Niemalże wszyscy martwi lub ranni. Do diabła, nawet Sahra być może nie żyje. Jeszcze jej nie znaleźliśmy.
      -  Wróciliśmy - powiedziałem. To powinno zdjąć jej ciężar z serca. Żywi, mógłbym dodać. - Co z Suvrinem?
      -  Suvrinowi się udało. Suvrin nas uratował. Suvrin i ja umówiliśmy się, że będziemy czuwać na zmianę, kiedy tylko uzyskaliśmy pewność, że Mogaba nie zaatakuje znowu. Teraz na zmianę próbujemy wszystko zebrać na powrót do kupy.
      Opierając się na tym, co dotąd widziałem i słyszałem, Wielki Generał raczej szybko nie zaatakuje - chyba że w pojedynkę. Jego żołnierze mieli dość.
      Mogaba zresztą z pewnością wróciłby, gdyby zostały mu jakiekolwiek zdolne do walki oddziały. Ostrożność i niezdecydowanie nie były grzechami, którymi można by obciążyć Wielkiego Generała.
      Usłyszałem na zewnątrz stłumiony głos Tobo. Przemawiał do mieszkańców ukrytej domeny. Nie minie dużo czasu, a będziemy wiedzieli wszystko co trzeba o aktualnej sytuacji Mogaby. Za moment tysiące widmowych istot udadzą się na poszukiwanie Sahry - i reszty uznanych za zaginionych.
      Dzieciak przejmował komendę.
      Śpioszka wymamrotała:
      -  Nie powinnam wydawać mu bitwy, póki Tobo nie wrócił. Nieświadom zupełnie, powtórzyłem słowa Suvrina:
      -  Mogaba nie dałby ci wyboru. Nie dysponował porównywalnymi źródłami wywiadowczymi, ale wykorzystywał wszystkie narzędzia, jakie posiadał. To była nasza wina. Że o tym zapomnieliśmy. Powinniśmy przynajmniej zadbać o pozory obecności czarownika w obozie.
      Śpioszka pokiwała głową.
      -  Nie czas żałować niegdysiejszych śniegów. Będę ci wdzięczna, jeśli mi o tym przypomnisz za każdym razem, gdy zacznę się nad sobą użalać i rugać się, obwiniając, że mogłam wszystko zrobić inaczej.
      -  Jesteś dziwną ptaszyną, Dziewczynko.
      -  Co?
      -  Przepraszam. Ostatnio dużo myślę o Jednookim. - Nie wdawałem się w dalsze wyjaśnienia. Póki mój geniusz tkwił zamknięty wewnątrz mojej głowy, były spore szansę, że Kina nie dowie się niczego, o czym wiedzieć nie powinna. Zapytałem tylko: - Co z Go-blinem i dziewczyną? Skoro biliście się w Gaju Przeznaczenia...
      -  Jeszcze nie wiemy. Zakładam, że Tobo się dowie. Wierzę, że teraz, kiedy Tobo jest z nami, wszystko pójdzie jak po maśle. - Próbowała być sarkastyczna, ale nie bardzo jej wychodziło. Nie miała dość siły by wydobyć z siebie coś więcej, jak tylko monotonne, bezbarwne mamrotanie.
      -  Pani i Murgen będą tu za parę minut. Pozwól im zająć się tym gównem, a sama odpocznij.
      Przeszedłem się wśród nie pogrzebanych jeszcze zmarłych, chcąc pożegnać się z niektórymi. Leżeli w rzędach, czekając na pochówek. Było zimno i wilgotno, tak więc ciała nie psuły się szybko, jednak w powietrzu wisiał odór krwi i rozprutych wnętrzności. Much latało mało, pora roku nie była odpowiednia. Wrony stanowiły rzadkość. Sępy krążyły nad głowami, jednak nie miały śmiałości sfrunąć niżej, gdyż każdorazowo powitanie, jakie czekało ich ze strony ocalałych, było zdecydowanie zniechęcające.
      Kiedy kolejne ciało zostało przez kogoś zidentyfikowane, tagliańscy jeńcy przenosili je do grupy wyspecjalizowanej w określonym stylu pochówku. Rekruci i kolejni jeńcy pracowali ciężko, wznosząc stosy, paląc ciała, kopiąc i wypełniając groby albo wznosząc platformy dla tych nielicznych, którym przyszło opuścić w ten sposób ziemski padół.
      Wielu powędrowało już na wieczny spoczynek, jednak zdawałem sobie sprawę, że mimo pory roku jesteśmy skazani na kopanie masowych grobów dla tagliańskich poległych. Po prostu nie starczy czasu, by każdemu zapewnić przyzwoity pogrzeb. Aczkolwiek cywile, których krewni służyli u Mogaby, zaczynali już się powoli pojawiać, w nadziei, że wydane im zostaną ciała poległych.
      Zastanawiałem się, czy w jakiś mistyczny sposób na lśniącej równinie zmaterializowały się nowe kolumny, których fasety złocą się upamiętniającymi czcionkami.
      Podszedł do mnie młodszy oficer z Krainy Nieznanych Cieni. Było wyraźnie widoczne, że nie w smak mu przydział do roboty przy poległych. Jednak musiał najeść się wstydu podczas bitwy. Przydział otrzymał za karę.
      -  Proszę pana - powiedział, salutując tak energicznie, jakby w ten sposób mógł unieważnić swą hańbę. - Byłoby bardzo pomocne, gdyby potrafił mnie pan poinformować o zwyczajach pogrzebowych pańskich towarzyszy. - W jego skądinąd całkowicie rzeczowym głosie, pobrzmiewał ton odrażającej służalczości.
      Zaprowadził mnie do miejsca, gdzie spoczywali wszyscy nie wywodzący się z Taglios, których ojczyzną nie było także Hsien. Na niewielkim skrawku gruntu spoczywali moi porucznicy i kilku Nyueng Bao.
      -  Żołnierze żyją - mruknąłem. Ze wszystkich, którzy pokonali Morze Udręk, teraz zostali już tylko Murgen i Pani. - Pogrzebcie Łabędzia i braci inżynierów. Na tym tam cmentarzu. Zadbajcie, by ich groby zostały wyraźnie oznakowane. Potem się nimi zajmę i postawię stosowny pomnik. Zasłużyli na coś więcej niźli tylko przelotne wzmianki w Kronikach. - Zastanawiałem się, czy Łabędź kiedykolwiek podejrzewał, że przyjdzie mu spocząć obok tych wszystkich Żołnierzy Cienia. On, Klinga i Cordy Mather przyłożyli rękę do tego, że tamci tu leżeli.
      Nie miałem pojęcia, jakie obrządki pogrzebowe obowiązują wśród ludu Klingi. Ani ja, ani nikt inny nigdy nie dowiedział się, skąd pochodził.
      -  Pochowajcie czarnego człowieka w grobie obok Łabędzia. Może na tamtym świecie dalej będą kumplami. Może w końcu uda im się założyć ten browar, o którym zawsze marzyli.
      Młodszy oficer był skonsternowany, ale nic nie powiedział. Żołnierze z Krainy Nieznanych Cieni przywykli do religijnych absurdów nowego świata. Poszedłem dalej, przemierzając grunt zasłany ciałami ludzi, których Śpioszka zwerbowała podczas Uwięzienia. Ich liczba była przerażająca. Nie minie dużo czasu, a sama zacznie odczuwać identyczne wyobcowanie wśród własnej własnej generacji, jak to było w moim przypadku.
      Na tej zimnej, twardej ziemi leżało mnóstwo znakomitych żołnierzy z Krainy Nieznanych Cieni. I, co nie stanowiło zaskoczenia, prawie równie wielu tych, którzy zaciągnęli się ostatnimi czasy, już na miejscu. Najgorzej wyszkoleni, mieli najmniejsze szansę w boju.
      Przyglądałem się tej śmierci i miałem nadzieję, że Śpioszka zdołała jednak doprowadzić do przełomu, że odtąd będzie uciekać się do rozwiązań, które nie będą wymagały zażartej walki twarzą w twarz, póki któraś ze stron nie załamie się i nie padnie z wyczerpania. Oczywiście, nie była to jej wina. Opierając się na dostępnych informacjach, nikogo nie mogłem winić za podjęte decyzje. A Śpioszka i tak była znacznie lepszym taktykiem niż ja byłem kiedykolwiek.
      

98. Na północ od cmentarza:
Mogaba odchodzi

      Dwadzieścia sześć godzin po tym, jak wydał rozkaz do odwrotu, Mogaba porzucił wszelką nadzieję na kolejny atak, za którym wszelako zdecydowanie przemawiały rozpacz i nieład w siłach wroga. Jego ludzie zostali zbyt mocno poharatani, by byli w stanie zignorować własną rozpacz i przywrócić ład w swych szeregach. Tylko dywizja Aridathy Singha nie poszła w rozsypkę. W nagrodę musiała osłaniać odwrót wycofującej się armii.
      W której skład wchodziły głównie niedobitki Drugiej Ochotniczej. Z prawej flanki Saraswatiego nie ocalał nawet jeden człowiek na dziesięciu.
      Kawaleria wroga nie zaprzestała pościgu. Kapitan najwyraźniej nie miała ochoty ryzykować kontrnatarcia.
      Nisko nad jego głową przemknęła para rozedrganych czarnych sylwetek. Promieniowały przeraźliwym psychicznym wrzaskiem. Wtedy Mogaba instynktownie wyczuł, że znowu jest obserwowany przez coś, czego nie da się zobaczyć, jakby nie wytężać wzroku. Pojął, że najlepsza sposobność minęła. Wezwał swego nowego adiutanta, awansowanego dopiero przed paroma godzinami. Żaden z jego licznych poprzedników nie wrócił z pola bitwy.
      -  Przyprowadź do mnie jeńców. Tych Kłamców.
      -  Generale?
      -  Jeńców, których generał Singh wziął do niewoli w Gaju Przeznaczenia. Chcę ich zobaczyć. - Doszedł do wniosku, że da się zawrzeć z nimi ugodę. Dziewczyna przez czas jakiś mogła udawać Protektorkę. A jeśli Protektorka wkrótce pokaże się ludowi, wpłynie to dodatnio na nastroje w Taglios.
      -  Jeńcy ci zostali wysłani na północ, generale. Pod specjalnym nadzorem, ze względu na zagrożenie, jakie według generała Singha przedstawiają.
      -  Słusznie. Tak należało postąpić. Nie chcemy przecież, żeby wpadli w ręce wroga. - Oficjalnie Mogaba ostatnią bitwę przedstawiał jako zwycięstwo. Oczekiwał, że jego oficerowie będą zachowywać się tak samo.
      Przez czas jakiś rozważał rysujące się przed nim możliwości. Jedną chwilę zabrało mu zrozumienie, że odwrót do Taglios będzie najlepszym wyjściem.
      Ach, ależ nienawidził tej myśli. Niezależnie od tego, jak wyglądała prawda, plotka nazwie to porażką i ucieczką. Polityczne koszty będą spore.
      Wielki Generał przyjrzał się swemu adiutantowi. Nie znał na tyle dobrze tego człowieka, aby orientować się w jego pochodzeniu społecznym.
      -  Tonjon, nieprawdaż?
      -  Than Jahn, generale. Odległy przodek po mieczu miał pochodzić z Nyueng Bao. Moja rodzina wyznaje religię Yehdna.
      -  Świetnie. Zapewne znajdziesz z Kapitan wroga wspólny temat do religijnych dowcipów.
      -  Generale? - W głosie tamtego zabrzmiały równocześnie konsternacja i uraza.
      -  Poślę cię na południe pod flagą parlamentariusza, abyś uzgodnił warunki rozejmu. Musimy zebrać ciała naszych poległych. - Jeśli którymkolwiek ze swych czynów Wielki Generał zaskarbił sobie sympatie ludu Taglios to z pewnością należały do nich każdorazowe wysiłki w celu sprowadzenia do miasta ciał poległych, których można było następnie pochować wedle wszystkich wymaganych obrządków.
      Tym razem ludzie będą sarkać. Nie było sposobu odzyskania wszystkich ciał.
      -  Znajdź mi kapłanów. Wszystkich, jakich się tylko da. - Potrzebował porady, co zrobić w takiej sytuacji.
      Kompania - czego Mogaba był pewien - po prostu zwali wszystkie ciała żołnierzy Taglios do jednego dołu, zasypie ziemią i zapomni o nich.
      

99. Niedaleko wojskowego cmentarza:
Zaginieni

      Tobo był zupełnie jak oszalały. Podobnie Murgen. Chodził nic nie widząc, wpadał na różne przedmioty, całkowicie zatracony w wewnętrznym świecie. Nie widziałem go w takim stanie od czasów, gdy - jeszcze jako Kronikarza - dręczyły go te zapaści.
      Sahra zniknęła bez śladu; nawet Nieznane Cienie nie potrafiły jej znaleźć. Jak dotąd Tobo ustalił tylko, że nie wpadła w ręce wroga. Przynajmniej nic w zachowaniu Taglian na to nie wskazywało. A ponieważ mieli dość powodów, by żywić do niej urazę, cała rzecz z pewnością wyszłaby na jaw.
      Sahra zawsze miała talent do schodzenia ludziom z oczu.
      - Nie żyje - zawyrokowała Pani. - Odniosła ranę, wpełzła do jakiejś kryjówki i tam umarła. - Co było jak najbardziej prawdopodobne. Kilka już ciał odkryto w okolicznościach pasujących do tego scenariusza. I nie tylko Sahra została uznana za zaginioną. W całej armii żadna z kompanii nie potrafiła się doliczyć pełnego stanu osobowego. Większość żołnierzy prawdopodobnie zdezerterowała albo wpadła w ręce wroga. Jednak ukryty ludek wciąż znajdował poległych w miejscach, w które nikomu nie przyszło do głowy zaglądać.
      Miałem nadzieję, że proste wyjaśnienie Pani jest trafne. Obawiałem się możliwości, że Sahra została pojmana przez kogoś, kto ją wykorzysta do manipulowania Tobo.
      Przeciwko tej możliwości przemawiała doprawdy skromna lista potencjalnych sprawców. Mogaba tego nie zrobił. Duszołap pogrzebana. Oj Boli i Khadidas zostali zamknięci w lochach wielkiej fortecy, od południa strzegącej podejścia do Taglios, za drzwiami, których nie otwierał żaden znajdujący się w fortecy klucz. Pozostali, po których można by oczekiwać jakiegoś podstępu - powiedzmy Wyjec czy Voroshk - dysponowali żelaznym alibi.
      A więc wychodziło na to, że Sahra zginęła, a jej ciało gdzieś się zapodziało, albo zgubiła się i teraz błąka się bez celu, pogrążona w szoku tak głębokim, iż nie pamięta, kim jest ani gdzie się znajduje.
      Śpioszka wyznaczyła sowitą nagrodę za: schwytanie starszej kobiety Nyueng Bao, poszukiwanej w celu przesłuchania odnośnie ewentualnego szpiegostwa przeciwko sojusznikom Prahbrindraha Draha. Murgen dołączył opis, który obejmował kształt i umiejscowienie pieprzyków na skórze oraz znamion, których nikt inny nie mógł znać.
      -  To nie ma wielkiego sensu, nieprawdaż? - szepnęła do mnie moja najdroższa. - Ludzie giną w najdziwniejszych momentach i z najdziwniejszych przyczyn.
      -  Żołnierze żyją - odmruknąłem.
      -  Powoli zmienia ci się to w mantrę.
      -  Wszystko z poczucia winy. Zaczynasz się zastanawiać, dlaczego on, a nie ja, a potem odczuwasz zadowolenie, że to był on, a nie ty, wreszcie przychodzi poczucie winy. Żołnierze żyją. I zastanawiają się, dlaczego.                                                                                                                                                                                                                                            
      -  Pewien żołnierz żyje, ponieważ bogowie wiedzą, że jeszcze nie otrzymał należnej mu porcji miłości. Odłóż to pióro i chodź tutaj.
      -  Na starość zrobiłaś się strasznie wyuzdanym babskiem.
      -  Tak? Żałuj, że nie znałeś mnie czterysta lat temu.
      
      Tobo ogłosił:
      -  Mogaba kazał przenieść Khadidasa i Córkę Nocy do Pałacu. Co zadziwiająco się zgadza z raportami, wedle których kilka godzin później po raz pierwszy od wielu miesięcy widziano publicznie Protektorkę. Była skrajnie wściekła i na głowy Taglian posypały się gromy. - Wyszczerzył zęby. - Najprawdopodobniej miało to coś wspólnego z graffiti, które znowu zaczęły się pojawiać. Wszystkie stare, dobre hasła. Woda śpi. Braciom nie pomszczonym. A nawet takie, które nie są moim dziełem. Spoczniecie pogrzebani w popiołach, przez dziesięć tysięcy lat łykając tylko wiatr. To mi się nawet podoba.
      Słowa te zwróciły moją uwagę. Słyszałem je już kiedyś. Ale w sumie wszystko już kiedyś słyszałem.
      -  Rajadharma jest wszędzie. Każdy, kto potrafi pisać, najwyraźniej musi sobie pofolgować. Potem jeszcze Madhuprlya, co oznacza Przyjaciel wina i jest popularnym szyderczym przydomkiem Ghopala Singha. Wychodzi na to, że pan i władca Szarych jest amatorem sfermentowanej winorośli. Potem jeszcze coś, czego nie rozumiem, a co najwyraźniej skrajnie drażni Szarych, bardziej nawet niż Madhuprlya: Thi Kim nadchodzi". To nie ma sensu. Wszyscy zakładają, że stanowi to dzieło Nyuenga Bao, ponieważ wyrażenie Thi Kim ma sens tylko w mowie Nyueng Bao. Oznacza śmiertelny spacer. Wyjąwszy fakt, że tu występuje w pisowni sugerującej imię własne.
      Powiedziałem:
      -  Jeśli jest to używane jako imię albo tytuł, poprawne tłumaczenie brzmi: Wędrowiec Śmierci lub wręcz Maszerująca Śmierć. Nieprawdaż? W dawnych czasach Wędrowiec Śmierci miał rzekomo roznosić zarazę.
      -  Goblin - powiedziała Pani. - To jest proroctwo Kłamców, zwiastujące nadejście Khadidasa. Martwy człowiek, który wciąż żyje na ziemi. Z łaski czy z przekleństwa Kiny. Oraz rozsadnik zarazy, jeśli patrzeć na rzecz od strony religijnej.
      -  Może. - Tobo nie wydawał się przekonany. Nie winiłem go. Sam miałem przeczucie, że chodzi o coś bardziej jeszcze złowieszczego. Przekonanie na niczym nie oparte, ponieważ sugestia Pani musiała być trafna.
      Skinąłem głową mniej więcej w tę stronę, gdzie powinna znajdować się Śpioszka.
      -  Zdradziła, jakie ma plany?
      -  Nic nie powiedziała, jeśli nie liczyć skarg na zatargi z naszymi przyjaciółmi z Krainy Nieznanych Cieni. Każdy dowódca brygady domaga się uzupełnień. Jednak żaden nie chce lokalnych rekrutów, głównie zresztą przez wzgląd na problemy z porozumieniem, a nie niedostatki broni czy braki wyszkolenia. Żaden jednak nie chce również, aby żołnierzy z jego brygady wcielono do innych jednostek.
      Jednak nie było wyboru i każdy musiał sobie z tego zdawać sprawę. Rozwiązanie było oczywiste. I Śpioszka znalazła je bez konsultacji ze mną.
      Zamiast zlikwidować jednostkę, która poniosła największe straty, wzięła najmniej poharataną i rozdzieliła ludzi wśród pozostałych brygad, zachowując integralność całych pododdziałów. Dla żołnierzy rzeczą decydującą są towarzysze broni, których znają i którym ufają. Tam, gdzie było to możliwe, Śpioszka zadbała, by oficerowie otrzymali awanse. Pozbawiony dowództwa brygadier został jej szefem sztabu i został zapewniony, że otrzyma z powrotem jednostkę uformowaną ze wszystkich tubylczych rekrutów, niezależnie od tego, jak wielka będzie ich liczba.
      Maksimum rezultatów przy minimum podrażnionych ambicji. Tych, którzy czuli się rozczarowani, można było policzyć na palcach jednej ręki.
      Życie zmieniło się w zarządzanie biurokratycznymi detalami.
      Czy zawsze tak się dzieje, kiedy się starzejemy? Bardziej martwimy się o ludzi i ich wzajemne związki niźli o dramat ich życia, gwałty i paskudne czyny, jakich się dopuszczają?
      Oto my. Czarna Kompania. Wszystkie popełnione niegdyś niegodziwe czyny nie warte są nawet kupki śmieci. Ale, do cholery! Lepiej płaćcie, kiedy nadchodzi dzień zapłaty. W przeciwnym razie, jeśli będzie trzeba, wyleziemy z samego grobu, by wyrównać rachunki.
      Pewnego popołudnia wyraziłem na głos taką mniej więcej myśl. Tobo skomentował:
      -  Jesteś szalony, starcze.
      -  Jak kapelusznik. - Potem przyszło mi coś do głowy. - Jeśli już o tym mowa. Wiesz może, co się stało ze starym kapeluszem Jednookiego? Wkrótce ta odrażająca pchla farma będzie mi potrzebna. Rozpaczliwe potrzebna. Jednooki zresztą próbował mi to powiedzieć, ale nie słuchałem dostatecznie uważnie. Słuchałem i zrozumiałem, że cudowna włócznia Jednookiego może być użyta w sposób, który mały czarodziej określił dokładnie, kiedy jeszcze dopisywało mu zdrowie. Ale ten kapelusz był czymś tak zwyczajnym, codziennym i paskudnym, że jakoś nie zagrzał miejsca w mojej głowie.
      -  Może jest w moim wozie ze śmieciami - odparł Tobo. - Jeśli nie, to będzie wśród rzeczy matki. - Zamrugał oczami. O Sahrze wciąż nic nie było wiadomo. - Kiedy opuszczaliśmy Hsien, wzięliśmy wszystkie rzeczy i jego, i babci Goty.
      -  Muszę go znaleźć. Jak najszybciej.
      Tobo na pewno ciekawiło, dlaczego tak mi na tym zależy, ale nie zapytał. Co za grzeczny chłopak. Jednak powiedział:
      -  Gdybym był tobą, powoli zaczynałbym pakować rzeczy, gotował się do wymarszu. - Śmieci, papier, pióra, atrament, notatki i co tam jeszcze, piętrzyły się w stosy grożące pogrzebaniem wokół aktualnego Kronikarza. - Śpioszka pewnie wolałaby zostać tutaj i przeznaczyć część skarbu na dalszy werbunek, szkolenie i odbudowanie siły armii, ale przekonałem ją, że to się nie uda. Nikt na nią nie będzie czekać. Obecnie dysponujemy większą mocą magiczną niźli kiedykolwiek w dziejach Kompanii.
      -  To samo mówiłem. - Więcej niż raz, wygłaszając tyrady na temat polegania w zbyt wielkim stopniu na potęgach i umiejętnościach nie należących do tradycyjnego arsenału Kompanii.
      -  Tak, mówiłeś. Ale nie powiedziałeś, że w każdej chwili może tego zabraknąć.
      -  Oczywiście, że mówiłem.
      -  Bo po prostu tego chcesz. I tak się też stanie. Ponieważ nie są to ludzie z rodzaju gotowych zadowolić się tym, co każemy im robić. A więc powinniśmy ich wykorzystać, póki istnieje sposobność.
      -  To znaczy?
      -  Musimy ruszyć na Taglios, póki dysponujemy mocą zadania poważnych szkód.
      Czy ten dzieciak przypadkiem nie stawał się trochę nazbyt pewny siebie? Mądrzejszy od Kapitan? Niewykluczone zresztą, że teraz, gdy zabrakło jego matki, miał zamiar kłócić się ze Śpioszką.
      Lepiej nie spuszczać z oka naszego chłopczyka. Już dawno powinien wyrosnąć z takiej dziecinady.
      Powiedziałem:
      -  Niewykluczone, że jednak masz rację.
      

100. Taglios:
Pałac

      Raport Ghopala Singha nie był szczególnie uspakajający.
      -  Graffiti są wszędzie, jednak ani razu nie złapaliśmy nikogo na gorącym uczynku. Obecna sytuacja jest znacznie gorsza niż przed pięciu laty. Ludzie są zasadniczo po naszej stronie, można by sądzić, że ktoś dostarczy choćby najdrobniejszej wskazówki. A wszystko, co słyszymy, to bełkot na temat duchów, demonów i stworów, które można zobaczyć tylko wtedy, kiedy się na nie patrzy kątem oka.
      Mogaba wsparł podbródek na splecionych palcach dłoni.
      -  Sprawa polega na tym, Ghopal, że ja sam, na własne oczy widziałem i demony, i duchy. Niedługo po tym, jak wstąpiłem do Kompanii. Jeden z jej czarodziejów miał oswojonego demona. Później okazało się, że służył naszemu wrogowi, ale to bez znaczenia. Był to demon. A podczas oblężenia Dejagore duchy często przychodziły i odchodziły. Wszyscy je widzieliśmy, chociaż rzadko kiedy ktokolwiek o nich wspominał.
      -  Większość ludzi obwinia o to Nyueng Bao. Aridatha Singh zauważył:
      -  Kwestia istnienia duchów i demonów nijak ma się do bieżącej sytuacji. Niezależnie od tego, czy to jakieś widma, czy też sprytni agitatorzy rozpowszechniają te hasła, są one jak najbardziej realne. A wystarczająca liczba osób jest w stanie je przeczytać, by całość populacji miasta dowiedziała się, co było na murze.
      -  Co byś z tym zrobił? - zapytał Mogaba.
      -  Obserwowałbym wandali, ale oprócz tego nie podejmował żadnych działań. Jeśli ludzie uwierzą, że jesteśmy niewrażliwi na krytykę, sami również nie będą jej brali poważnie.
      -  Sam chciałem to zaproponować - powiedział Ghopal. - Ponieważ ludzie na ulicy nie lepiej od nas wiedzą, kto to maluje. Co sprawia, że robią się równie nerwowi jak my.
      Mogaba skrzywił się.
      -  Wobec tego zgoda. Z jednym zastrzeżeniem. Niektóre z tych haseł nie pasują do tradycyjnych wzorców. Thi Kim nadchodzi. Wciąż nie mamy pojęcia, co to oznacza.
      -  Maszerująca Śmierć nadchodzi - odparł Ghopal. - Można by sądzić, że chodzi o towarzysza Córki Nocy.
      -  Sądzisz więc, że to robota Kłamców?
      -  Tak przypuszczam.
      -  Ale Thi Kim pochodzi z Nyueng Bao. Nigdy dotąd nie słyszałem o Kłamcach Nyueng Bao.
      Ghopal odchrząknął. Na to nie znalazł kontrargumentu. Aridatha spróbował obrócić wszystko w żart.
      -  Będziemy wiedzieli, kiedy przyjdzie. Ludzie zaczną umierać.
      -  Ha, i jeszcze raz z litości: ha - odparł Mogaba. - Tymczasem musimy podjąć decyzję, co zrobić z naszymi gośćmi. Niełatwo będzie nad nimi zapanować. Zwłaszcza jeśli chodzi o czarodzieja. Goblina. Który każe się do siebie zwracać imieniem Khadidas. Pomógł zastraszyć tłum, kiedy dziewczyna udawała Protektorkę. Ale nasza sprawa jest mu obca. Pożre nas w chwili, gdy uzna, że przestaliśmy służyć jego sprawie. Którą jest jak najszybszy koniec świata.
      Żaden z Singhów nie odpowiedział. Obaj rozumieli, że w słowach Wielkiego Generała kryje się więcej, niż można wnioskować z samej ich treści. Zresztą fakt, że spotkanie poświęcone będzie szczególnie delikatnej kwestii, był jasny już w momencie, gdy okazało się, że nikogo innego nie zaproszono.
      -  Uważam, że powinniśmy się go pozbyć. Natychmiast. Zanim na dobre się zadomowi i nabierze pewności siebie.
      -  A co z Córką Nocy? - zapytał Aridatha.
      -  Sama przez się nie stanowi poważniejszego zagrożenia. - Co oznaczało, że Córkę Nocy można oszczędzić. Jeśli tego właśnie Aridatha chciał. - Chociaż wedle mego osądu, zbyt nasiąkła swoim sposobem życia, by możliwe było jej nawrócenie.
      Bladość skóry Aridathy jednoznacznie zdradzała przepełniającą go konfuzję.
      -  Nie o to mi chodziło.
      Ghopal pośpieszył mu na pomoc. Jak zwykle nie połapał się w nie wypowiedzianych treściach.
      -   Jakim sposobem mielibyśmy się zbliżyć na tyle, by cokolwiek zdziałać? Zmusi nas, byśmy ją pokochali do tego stopnia, że z radością oberżniemy sobie palce.
      -  Musi być jakiś sposób obejścia tego problemu.
      -  Z zadowoleniem wysłucham waszych propozycji.
      -  Cóż, jasne jest, że nie może tego robić przez cały czas wedle swej woli, inaczej Aridatha by jej nie pojmał.
      -  Może chciała zostać schwytana.
      Mogaba obawiał się, że w sugestii tej może być sporo racji.
      -  Ale moc tego zaklęcia nie działa na broń. Ani na truciznę.
      -  Można uciec się do czarów - zaproponował Ghopal. - Sądzicie, że ktoś zna prawdziwe imię czarodzieja lub dziewczyny?
      Mogaba pokręcił głową.
      -  Nie wydaje mi się, aby nawet nasi wrogowi wiele mogli tu zdziałać. Dziewczyna nie ma żadnego innego imienia niż Córka Nocy. Goblini stwór to dwie istoty w jednej, przy czym ta część, która jest Kiną, rządzi. Człowiek, który znał różne sekrety Goblina, nie żyje. A więc od razu możemy przejść do omawiania kwestii zdrady i trucizny.
      -  Nie chciałbym się powtarzać - powiedział Aridatha - ale pragnę wszystkim przypomnieć, że rodzice dziewczyny znajdują się niedaleko stąd. A w chwili obecnej nasze widoki na przyszłość nie są najlepsze.
      Mogaba podejrzewał, że jest to subtelne zaproszenie, by zdradził swoje plany. Nie skorzystał z niego.
      Nie skorzystał, ponieważ w tych dniach nie miał już żadnych ogólnych planów. Wierzył, że jego dni są policzone, jak głosiły graffiti. Wszystkie ich dni są policzone. Jednak wszystkie cechy charakteru, dzięki którym był tym, kim był, i dobre, i złe, zmuszały go do dalszej walki.
      

101. Przy cmentarzu:
Plany

      Od czasu naszej wizyty w fortecy Shivetyi Pani była zajęta. Bardziej niż zwykle. Kilka razy zaskoczyłem ją na praktykowaniu poważnych czarów. O nic nie pytałem. Odpowiedź była oczywista. Magia Kiny wróciła do niej z całą siłą, dokładnie w momencie, gdy Khadidas ujawnił się w ciele Goblina.
      Pani zamknęła się w sobie, ściśle kontrolując swe uczucia. Ponieważ to ja przez całe lata o niej pisałem, doskonale wiedziałem, że walczy z nadzieją.
      Była uzależniona od mocy.
      Zrezygnowała z niej, nie do końca z własnej woli, aby powstrzymać przed ponownym przyjściem na świat starożytną grozę, swego pierwszego męża, Dominatora. Potem odeszła ze mną, wiedząc, że nie ma innej drogi ocalenia, bezbronna w świecie, który sama stworzyła. Nigdy nie zapomniała czasów, gdy była Panią. A w miarę upływu lat tęskniła za tym coraz bardziej. A jak podejrzewałem, tęsknota stawała się szczególnie dojmująca, kiedy złośliwy los stawiał ją przed lustrem.
      Dejagorański młodzieniec o ujmującej osobowości, którego znaliśmy pod imieniem Mihlos Sedona, obszedł wszystkich, zwołując posiedzenie sztabu z udziałem Tobo i Kapitan. Dzieciak miał dopiero szesnaście lat, a już dzięki swemu wdziękowi został osobistym chłopcem na posyłki Śpioszki. Miły uśmiech i przyjemna osobowość warte są zazwyczaj więcej niż geniusz skryty za ponurym grymasem.
      Sam miałem dobre zdanie na temat Sedony. Pamiętał, żeby mnie również zaprosić na przyjęcie.
      W obozie panowało zamieszanie. Śpioszka zarządziła przygotowania do marszu na Taglios. Ci, którzy dysponowali niezbędnymi umiejętnościami, pracowali nad częściami machin artyleryjskich i oblężniczych, które zostaną złożone w całość, kiedy wejdziemy w strefę walk. Ci, którzy nimi nie dysponowali, zajmowali się robotą wymagającą jedynie siły mięśni. Zastanawiałem się, dlaczego Śpioszka wydała takie zarządzenia, skoro jeszcze nie wiedzieliśmy, czy ten sprzęt w ogóle będzie nam potrzebny. Podejrzewałem, iż chciała, aby każdy miał coś do roboty.
      Czy ptak może się krzywić lub uśmiechać? Biała wrona przyglądała mi się, siedząc na ramieniu niekompletnego, samobieżnego trebusza. Moim zdaniem robiła naraz obie te rzeczy.
      -  Daleka droga, co? Właśnie przyleciałaś? Ptak podskoczył, ale nie odfrunął.
      -  Zachowuj się przyzwoicie - nakazałem jej. - Wiem, kim jesteś, i wiem, gdzie mieszkasz.
      Wroni śmiech, nieco wymuszony. Żołnierze pamiętający czasy, gdy wrony były liczne i groźne, zatrzymali się, by popatrzeć. Wrona umknęła w stronę cmentarza. Mruknąłem:
      -  Od razu widać, że nasz stary kumpel Shivetya się asekuruje. 
      Dzień był chłodny, ale niebo pozostawało bezchmurne. Kapitan chyba doszła do wniosku, że wszystkim dobrze zrobi narada na świeżym powietrzu. Stół ustawiono z tyłu za namiotem głównej kwatery. Tobo przemawiał jako pierwszy:
      -  Mimo niekorzystnej sytuacji Wielki Generał i jego porucznicy zdecydowali się kontynuować walkę. Obaj generałowie Singhowie uważają, że lepiej byłoby uznać Prahbrindraha Draha i oszczędzić Taglios zniszczeń. Jednak lojalność jest dla nich kwestią dumy i honoru. A Wielki Generał to nie Protektorka. Uważają go za swego przyjaciela. Obawiam się więc, że póki będzie stawiał opór, pozostaną przy nim.
      Żadnej niespodzianki. Nie wspominając już o tym, że Ghopal Singh i tak nie miał wielkiego wyboru. Jako dowódca Szarych nie posiadał żadnych przyjaciół poza kręgami aktualnej władzy. Swą lojalność złożył w ręce Protektorki, nie zaś Taglios.
      Natomiast Aridatha, mimo udziału w ostatnich walkach, dalej mógł się uważać za apolitycznego i w całości oddanego sprawie Taglios. Pracy, którą aktualnie wykonywał, domagałby się odeń każdy, kto byłby akurat przy władzy.
      W tej kwestii panowała powszechna zgoda. Może po prostu szukaliśmy jakiejś wymówki. Każdy, kto poznał tego faceta, lubił go i życzył mu wszystkiego dobrego.
      -  Dość tego - warknęła Śpioszka. - Ten człowiek to ideał. Z rodzaju tych, z którymi chcielibyśmy wszyscy pożenić nasze córki. Świetnie. Tobo, proszę, mów dalej.
      -  Ostatniej nocy generałowie podjęli decyzję o zgładzeniu Khadidasa. On i Córka Nocy wprawdzie nie potrafią czytać w myślach, ale wyczuli zagrożenie. Uciekli ze swych cel. Co oznacza, że jedno nich dysponuje większą mocą, niźli się dotąd wszystkim wydawało. Ukrywają się gdzieś w opuszczonej części Pałacu. Szarzy i Gwardia Pałacowa jeszcze ich nie znaleźli. Khadidas zrobił coś takiego, co odkształca otaczającą ich rzeczywistość. Nawet niewidzialny ludek ich zgubił. I nie potrafił ponownie odnaleźć. Niedługo po ich zniknięciu ktoś dokonał najazdu na kuchnie. Ukradziono mnóstwo jedzenia. Potem ktoś włamał się do biur Generalnego Inspektora Archiwów i podprowadził stamtąd od cholery papieru oraz atramentu. Murgen wybuchnął:
      -  Zamierzają zrekonstruować Księgi Umarłych! - Po raz pierwszy od zniknięcia Sahry pozwolił sobie na wybuch emocji.
      -  Najwyraźniej - zgodziła się Śpioszka. - Ale choć z pewnością potrwa to długo, jednak wcześniej czy później skończą. Jeśli im nie przeszkodzimy. A mamy zamiar im przeszkodzić. Dziś w nocy wszyscy polecicie do Taglios. Macie wykonać ten sam numer, który zrobiliście w Jaicur. Wykorzystując wszelkie dostępne środki. Chcę, żebyście schwytali Ghopala Singha i Wielkiego Generała. Złapcie też dziewczynę i Goblina. Aridathę Singha weźmiecie pod straż. Potem się przyczaicie. Jutro armia wymaszeruje. Kiedy tylko przejdziemy przez bramy miasta, poślę po Prahbrindraha Draha.
      Rozejrzałem się po zgromadzonych. Nikt nie patrzył mi w oczy. Wszyscy byli zbici z tropu. Jakby jednomyślnie uznali, że Śpioszka postradała zmysły, tylko nikt nie potrafił jej tego powiedzieć.
      Można by się założyć, że podobna atmosfera panowała w otoczeniu Mogaby. I w większym jeszcze stopniu wokół Duszołap, tuż przed jej odejściem na emeryturę.
      -  Trzeba to zrobić - stwierdził nowy szef sztabu Śpioszki. Chociaż mówił po tagliańsku, sama treść formuły pochodziła z Krainy Nieznanych Cieni.
      Tęskniłem za Jednookim. Jednooki - albo Goblin w swoim czasie - zrobiliby mistyczny rowerek temu nadętemu małemu dupkowi. Na miejscu. Albo zafundowali silny przypadek zapchlenia. Insektami wielkości skarabeuszy.
      To były czasy. Pominąwszy fakt, że ci chłopcy nie zawsze wiedzieli, kiedy przestać. Mnie też dołożyli skutecznie niejeden raz.
      Nastąpiła krótka dyskusja na temat tego, czy należy włączyć Voroshk w skład komanda, czy wręcz przeciwnie. W domyśle - czy Tobo będzie w stanie mieć oko na tak wielu ludzi o wątpliwej lojalności. Arkana wydawała się jedną z nas, ale nie wiedzieliśmy tego z całą pewnością. Arkana przecież podpowiedziała Magadanowi, by wszczął działania, które skończyły się... Na Wyjca również już nic nie mieliśmy. Nadto mały czarodziej, od kiedy przestał głosić swą obecność ciągłymi wrzaskami, stał się nieomal niewidzialny. Starsi Voroshk byli godni zaufania, ale rzecz jasna dopóki nie wymyślą skutecznego sposobu dania się nam we znaki. O ile go wymyślą. Nie wydawali się wiele inteligentniejsi od Gromovola. Powiedziałem tylko:
      -  Niech was nie rozpiera nadmierna pewność siebie tylko dlatego, że jak dotąd wszystko szło po naszej myśli. - Wszystkie twarze odwróciły się w moją stronę z wyrazem wystudiowanej obojętności. - Wciąż mamy przed sobą mnóstwo okazji do potknięcia.
      Oczekiwałem jakiejś polemiki, jednak faktycznie byłem przekonany, że ostatnio wiedzie nam się coś dziwnie gładko i śpiewająco. Niewykluczone, że tylko godziny dzieliły nas od ostatecznego rozrachunku ze zdrajcą Mogabą, a tylko minuty od złapania Oj Boli i zgładzenia ostatniej nadziei Kłamców. Niemalże od czasu pierwszych blizn zarobionych w Krainie Nieznanych Cieni wydarzenia układały się jakby napędzane wewnętrzną koniecznością.
      -  Co? - Ale pytanie zaskoczonej Śpioszki skierowane było do Tobo, nie do mnie.
      -  Nie możemy odlecieć przed północą. Pani ma mi zademonstrować rytuał przywoływania umarłych. Może w ten sposób dowiemy się, co się stało z mamą.
      Śpioszka chciała protestować, jednak od razu zrozumiała, że w tej bitwie nie zwycięży. Tobo zrobi wszystko na swój własny sposób, z błogosławieństwem Murgena. A sprzeczki w obecności żołnierzy podważały autorytet dowódców.
      -  Tylko niech wam to nie zabierze całej nocy.
      

102. Pałac:
Dokładniejsze porządki

      Wielki Generał wziął do ręki muszlę, uniósł ją do oczu.
      -  Z każdą chwilą wszędzie tego więcej dookoła. Ale nikt jakoś nie widział żywego ślimaka.
      Ghopal odparł:                                                                                                                                                                                                                                                                                                                                                                                                                                                                            
      -  Gdyby to był mój dom, zapędziłbym do roboty służbę.
      Na korytarzach odbił się echem odległy łomot. Szarzy i Gwardia na ślepo demolowali ściany, próbując wypłoszyć Kłamców z ich kryjówki. A na obszarach, które uznano za sprawdzone, mularze pieczętowali drzwi i odgradzali ścianami całe korytarze. Do polowania przyłączyły się też rzesze samozwańczych mediów i łowców duchów.
      Mogaba rzekł:
      -  Pewnie masz rację. - Skinął na jednego z kilku idących za nimi młodych ludzi. Tamten ukłonił się pośpiesznie i zniknął. Nie minęło dużo czasu i cała służba pałacu brała już udział w zmasowanej kampanii sprzątania. Mogaba zauważył: - Nie możemy przecież pozwolić, by nasi wrogowie, kiedy już tu przyjdą, zobaczyli taki chlew.
      Pojawił się zdyszany i spocony posłaniec. Podczas poszukiwań natrafiono na kilka ciał. Z dawnych czasów. Trzech mężczyzn odzianych tylko w przepaski biodrowe. Najwyraźniej zagubili się w labiryncie korytarzy, jednak śmierć spowodowały rany odniesione wcześniej. Niepokój wśród poszukiwaczy spowodował fakt, że ciała były nietknięte przez robaki i normalne procesy rozkładu.
      -  Nic nie róbcie - rozkazał Mogaba. - Nawet ich nie dotykajcie. Po prostu zamurujcie miejsce, gdzie je znaleźliście. - Zwrócił się do Ghopala: - To muszą być pewnie ci Kłamcy, którzy próbowali zgładzić Wyzwoliciela i Radishę w czasach, gdy jeszcze nosiłeś pieluszki. - Westchnął. - Niezależnie od tego, jak byśmy się starali, poszukiwania zajmą całe wieki.
      -  Muszą coś jeść.
      -  Pewnie tak. Przez cały czas warta pilnuje kuchni. - Z także, jak głośno stwierdził, kierując swe słowa do nikogo w szczególności, ponieważ obecnie znacznie bezpieczniej było komunikować się przy pomocy podawanych z ręki do ręki notatek, każde jedzenie dostępne podczas spokojnych godzin nocy, będzie zatrute.
      -  Rób tak dalej, Ghopal. Dzień i noc. Przy pomocy wszystkich ludzi, jakich tylko masz do dyspozycji. - Wielki Generał oczekiwał, że wrogowie już wkrótce przyjdą po niego, w związku z czym podjął wszelkie przygotowania stosowne na ich powitanie.
      Mogaba wycofał się do swoich kwater. Tam spędził godzinę, oddając się jednemu ze swoich hobby, a potem przeniósł do pokojów Protektorki, gdzie uciął sobie drzemkę. Obecnie korzystał z jej apartamentów, ponieważ nikt do nich nie wchodził. Prócz Wielkiego Generała nikt by się nie ośmielił. Prócz Wielkiego Generała nikt nie potrafiłby pokonać ochronnych zaklęć, które Protektorka zostawiła na miejscu, wyjeżdżając.
      Miejsce to stało się jego sanktuarium.
      Szpiedzy i zwiadowcy Mogaby donosili, że Konował i reszta jego mafii dołączyli do Kompanii, wróciwszy z miejsca, do którego się wcześniej udali - gdziekolwiek to było - przywożąc ze sobą narzędzia dalszego diabelstwa.
      Kryzysu można było spodziewać się w każdej chwili.
      

103. Przy cmentarzu:
Poszukiwanie zagubionej duszy

      Już wcześniej zdarzyło mi się być świadkiem działalności nekromantów oraz uczestniczyć w rozmaitych przedsięwzięciach obejmujących wysoce skomplikowane inwokacje, jednak nigdy tak bezpośrednio jak dzisiejszej nocy. Zresztą bynajmniej tego nie chciałem. Na wypadek, gdyby moja ukochana potrzebowała kogoś, kto miałby uratować jej słodki tyłeczek, kiedy zaczną, się kłopoty, najchętniej przywiązałbym linę do jej kostki, a drugi jej koniec do końskiego ogona. W ostateczności po prostu podciąłbym zwierzę batem.
      Ten seans nie przebiegał właściwie. A zanim dobiegł końca, przyszło mi zapoznać się z najbardziej ohydnymi wizjami tej równiny szkieletów, która stanowiła treść tak wielu snów Murgena i mojej najdroższej.
      Woń zalegała nad nią paskudna, jednak nie to było najgorsze. Nigdy w życiu nie wyobrażałem sobie nawet takiego chłodu. Po zakończeniu rytuału przywołania przez całe godziny próbowałem rozgrzać się przy ognisku, jednak ziemskie płomienie nie potrafiły rozproszyć zajadłego zimna. Przeżycie okazało się do tego stopnia makabryczne, że tej nocy nie byliśmy w stanie wyruszyć na operację wymyśloną przez Kapitan, jak również nocy następnej a kiedy to wreszcie nastąpiło, głównym powodem był fakt, że Jej Wysokość zaczęła publicznie zarzucać nam, iż uchylamy się od obowiązków pod pretekstem oczekiwania na lato.
      Z osób postronnych tylko Murgen, Śpioszka i ja byliśmy obecni podczas przywołania. Nikogo innego nie zaproszono, nawet Shukrat, Suvrina czy któregoś z przyjaciół Sahry. I niemalże od początku wszystko zaczęło iść źle. Prawie natychmiast Pani uniosła dłoń, chcąc rozmasowac prawą skroń. Wkrótce potem przed moimi oczyma zaczęły się przesuwać ulotne, bezładne obrazy rzeczy nieistniejących. Najpierw pojawił się chłód, potem smród. Zanim cokolwiek wyraźnie ujrzałem, przeżyłem kilka chwil, podczas których moja równowaga pozostawała pod znakiem zapytania.
      Pani denerwowała się coraz bardziej, w miarę jak wydarzenia nie toczyły się po jej myśli. Dwukrotnie rozpoczynała rytuał. A kiedy wreszcie ruszyła z kopyta, nie trafiła do miejsca, do którego chciała. W końcu musiała zrezygnować. Wcześniej jednak wszyscy zgromadzeni zaznali aż nazbyt wyczerpującego tchnienia snów Kiny z domu umarłych.
      -  Przepraszam - Pani zwróciła się do Tobo. - Kina próbuje mnie dosięgnąć przez łączącą nas więź. Im więcej czerpię z niej mocy, tym łatwiej jej tego dokonać.
      Niedobrze. Pani mogła w każdej chwili stać się cholernie potężna - a równocześnie zmienić się w niewolnicę Bogini.
      Czytała chyba w moich myślach. Obrzuciła mnie wrednym spojrzeniem.
      -  Ta suka nigdy nie zapanuje nade mną.
      Zastanawiałem się przez chwilę, czy jej nie przypomnieć, o kim właściwie mówimy. O Matce Kłamstw, Kina nie musiała nikogo ściśle kontrolować, by móc nim manipulować. A potrafiła manipulować całymi narodami. Przez sen. Zamiast tego jednak zapytałem:
      -  Dowiedziałaś się czegoś o losie Sahry? Nastrój Pani nie poprawił się.
      -  Z pewnością nie tyle, ile bym się dowiedziała, gdyby ta diabelska locha nie zrujnowała naszego przedsięwzięcia. - Jej umysł musiał zostać poniekąd porażony podczas tych prób. Zachowywała się niczym pijana. - Nie byłam w stanie przywołać Sahry. Nawet jej nie odnalazłam. Co zasadniczą kwestię pozostawia wciąż nie rozstrzygniętą. - Mówiła niewyraźnie, słowa zlewały się, jednak z uporem używała trudnych słów. - Sądzę jednak, że nie żyje. Gdyby było inaczej, Tobo i niewidzialny ludek już by ją znaleźli. Nic się długo nie ukryje przed Czarnymi Ogarami.
      -  Żołnierze żyją - wyszeptałem. - To nie w porządku, że takie rzeczy się zdarzają. - Jednak Fortuna jest obojętna na nasze wysiłki. Chyba że akurat śmieje się z ludzkiego bólu. - Tak mało sensu...
      -  Tak późną nocą próbujesz nam serwować mistyczny bełkot, Konował? - warknęła Śpioszka. - Przecież sam mówiłeś zawsze, że jedyny sens zewnętrznemu światu nadajemy sami.
      -  Pewne jak jasna cholera, że mogłem tak powiedzieć, no nie? Rozładujmy naszą frustrację, dobierając się do starożytnej dupy Mogaby.
      Śpioszka przyjrzała się nam pobieżnie i zrezygnowała z wysłania nas, póki byliśmy w takim stanie. Jeszcze ściągniemy na siebie jakieś nieszczęście.
      Później jednak jej cierpliwość się wyczerpała. Wciąż jakoś nie potrafiliśmy dojść do siebie. Żadne z nas. Na koniec zdecydowała się przejść nad tym do porządku i wydała rozkaz wyruszenia.
      Wyjec skończył wielki dywan, zdolny do uniesienia dwudziestu pasażerów. Dziś wieczorem wsiadło nań szesnastu, plus ładunek. Wśród tej szesnastki byli obaj starsi Voroshk, kilku wyszkolonych komandosów z Hsien oraz Murgen. Od czasu nieudanej nekromancji Pani Murgen zachowywał się niczym zombie. Słyszał, jak twierdziła z całym przekonaniem, że Sahra nie żyje.
      Próbowałem go przekonać, żeby został, ale się uparł.
      Powinienem wówczas postawić na swoim. Nie na wiele mógł się przydać, będzie tylko zawadzać.
      Tobo był w znacznie lepszym stanie. Zbyt głęboko pochłaniał go romans z Shukrat, żeby zaginięcie matki mogło przejść w obsesję. Dalej jednak nie wolno było go spuszczać z oka.
      Pani i ja odzialiśmy się w nasze pełne kostiumy, przykrywając zbroje Stwórcy Wdów i Pożeracza Żywotów szatami Voroshk. Oba moje kruki zabrały się z nami. Arkana również poleciała, dalej jednak trochę na próbę. Z czego w pełni zdawała sobie sprawę.
      Nisko w dole podążały za nami mroczne istoty. Od chwili, gdy zapadł zmierzch.
      Taglios nigdy nie zasypia. Dzisiejszej nocy ci, którzy musieli po zmierzchu pozostać na ulicy, będą mieli mnóstwo powodów do strachu przed tym, co czyha pośród cieni. Hej, Mogaba. Obejrzyj się za siebie. Ciemność zawsze nadchodzi.
      Zanim jeszcze obóz na dobre zniknął nam z oczu, zająłem pozycję obok Pani. Lecieliśmy ramię w ramię, nasze szaty Voroshk powiewały na wietrze dwadzieścia jardów za plecami. Najpierw zastanawialiśmy się, którzy z naszych towarzyszy potrzebują szczególnej uwagi, potem omawialiśmy nieudaną próbę nawiązania kontaktu z duchem Sahry. Po raz chyba dwudziesty Pani powtórzyła:
      - Odniosłam wrażenie, że ona tam jest, równie rozpaczliwie próbując skontaktować się z nami, jak my z nią. Jednak paskudna Bogini zdecydowała się nam przeszkodzić.
      -  Czy Kina budzi się?
      -  Jej sen jest znacznie płytszy, niźli to miało miejsce od bardzo już dawna. Być może nawet płytszy niż wówczas, gdy wyczuła nasze nadejście i wszczęła wojnę z nami, zanim bodaj dotarliśmy do tego kraju. To się zaczęło, kiedy Goblin wylazł na świat.
      Zanim nawet tu dotarliśmy? Och.
      -  Zmieńmy temat. Mam pytanie. Dręczy mnie już od dawna, ale jakoś nie potrafiłem ująć go w słowa.
      -  Literat.
      -  Narkomanka magii.
      -  Jakie masz pytanie, o Archaiczny?
      -  Co się stało z cieniami Duszołap? Pani spojrzała na mnie pustym wzrokiem.
      -  Daj spokój. Ten stary mózg wciąż jeszcze funkcjonuje. Była przecież utalentowaną władczynią cieni. Niewiele cieni jej zostało, ponieważ zwierzaczki Tobo systematycznie je wyławiały. W końcu musiała zrezygnować z ciskania ich przeciwko nam. Ale przecież parę zostawiła sobie gdzieś w rezerwie. Na czarną godzinę.
      Pani warknęła:
      -  Najczarniejszą godzinę ma już za sobą. - Ale nie kłóciła się. Jej myśli krążyły wokół zadanego pytania. - Jeśli miałabym zaryzykować hipotezę, to moim zdaniem Nieznane Cienie pozabijały wszystkie. Nie zostały żadne zabójcze cienie. Gdyby było inaczej, wciąż docierałyby do nas raporty o niewytłumaczalnych zgonach.
      -  Może. - Najprawdopodobniej. Gdyby faktycznie grasowały na swobodzie, podniecenie towarzyszące ich atakom jak zawsze byłoby nieproporcjonalnie wielkie do faktycznych szkód. Ludzie na terytoriach tagliańskiego imperium mieli za sobą długą historię udręk doznawanych od zabójczych cieni.
      Mimo to wzniosłem się wysoko, a potem przez chwilę leciałem obok Tobo, co Shukrat w końcu uznała za niesmaczne. I gdzieś się zapodziała. Typowa arogancja młodości, uznałem.
      -  Nie mam zamiaru udzielać ci żadnych rad życiowych. - Potem wyjaśniłem chłopakowi powód moich trosk.
      Najwyraźniej był podobnego zdania jak ja.
      -  Postaram się odkryć, jak się sprawy mają. Obniżałem lot, póki nie zrównałem się z Panią. Zapytała:
      -  Co powiedział?
      -  Sprawdzi.
      -  Nie wydajesz się szczególnie zadowolony.
      -  Powiedział to takim tonem, jakim zawsze zbywa się kogoś, kto marnuje twój czas i rozwodzi nad mało interesującymi rzeczami.
      

104. Taglios:
Widok z okna Protektorki

      Mogaba czuł, jak powieki ciążą mu coraz bardziej. Dwukrotnie już osuwał się w sen, by przebudzić z gwałtownym drgnieniem, raz na dalekie echo jakiegoś zamieszania w mieście, drugi raz na odgłos krzyków w głębi pałacu, sugerujących, że wartownicy mogli zauważyć Khadidasa. Były najwcześniejsze godziny poranka, kiedy zwalnia nawet puls świata.
      Z pewnością dzisiaj już się nie pojawią. Zeszłej nocy nic się nie wydarzyło, poprzedniej również nie. Może czekali, aż wzejdzie księżyc.                                                                                                                                                                                                                                                                                                                                                                                                                                                                                                                                                                                                                                                                                                                                    
      Coś ciemnego zamajaczyło za szybą okna, przez które, z miejsca, gdzie siedział, Wielki Generał mógł widzieć własne kwatery i większe partie północnej pierzei Pałacu. Tam były główne bramy. Zamarł.
      Nieznane Cienie nie potrafiły przedostać się przez szybę i stałe osłony Protektorki. Mogaba wypuścił długo wstrzymywane powietrze. Powoli, niewidzialny w ciemnościach panujących w pomieszczeniu, powstał i podkradł się do szyby, skąd widok był lepszy.
      Przybyli. Nie w chwili, gdy oczekiwał, ale dokładnie na to miejsce, gdzie się ich spodziewał. Tam za każdym razem przybywali ich posłańcy. Szczyt tej samej co zawsze wieżyczki.
      Nie poczuł właściwie żadnych emocji. Jeśli już, to tylko odrobinę smutku. Całe życie, i jego, i ich, sprowadzało się wyłącznie do tego. Przez moment zbudziła się w nim pokusa, by wykrzyknąć ostrzeżenie. Zawołać z całych sił, że ten pełen pychy głupiec, który dokonał idiotycznego wyboru w Dejagore, tyle już lat temu, nie chce, żeby tak to się skończyło. Ale nie. Było już za późno. Los rzucił kości. Okrutną grę należało rozegrać do samego końca, niezależnie od woli uczestniczących w niej stron.
      

105. Pałac:
Apartamenty Wielkiego Generała

      Pani prowadziła, ponura jak zawsze, gdy wchodziła w rolę Stwórcy Wdów. Nie podobało mi się to. Pierwszy po schodach powinien zejść ktoś dysponujący znacznie większą mocą. Ale Tobo musiał iść ostatni. W przeciwnym razie Wyjec i Voroshk mogą nagle stracić ochotę na udział w operacji. A Wyjec nie mógł ruszyć pierwszy, ponieważ ktoś musiał panować nad latającym dywanem, póki wszyscy nie zsiedli.
      Na schodach panował tłok. Nikt nie chciał wejść w tę nieprzebytą ciemność, chociaż tylko Pani, Murgen i ja pamiętaliśmy czasy, gdy ciemność była naszym najgorszym wrogiem. Próbowałem podążać tuż za Panią, głupio wymyśliwszy sobie, że potrafię ją ochronić.
      Żart na skalę iście kosmiczną.
      Na dół dotarliśmy bez żadnych przeszkód. I mimo że robiliśmy potworny wręcz hałas, nie przyciągnęliśmy niczyjej uwagi. Pani mruknęła:
      - Mogaba pewnie śpi snem sprawiedliwego. Cały ten hałas umarłego poderwałby z grobu.
      -  Hm?
      -  Jego kwatera jest prosto przed nami.
      Doskonale o tym wiedziałem. Zanim wyruszyliśmy, kilkukrotnie przećwiczyliśmy całą operację. Jednak bez szczególnego zapału. Czyli zdecydowanie za mało dokładnie, jak na mój gust.
      -  On ma mocny sen - powiedziałem. Przed dezercją była to jedna z naprawdę nielicznych jego wad. To oraz głębia targających nim namiętności, które nawet jego bracia Nar odczuwali jako deprymujące. Jednak mówiłem już tylko w mroczną przestrzeń. Pani poszła przodem.
      Ktoś wyczarował światło, słaby płomyk, który kołysał się nad naszymi głowami. Promieniował obcością, podejrzewałem więc, że stanowi dzieło jednego z Voroshk. W miarę jak robiło się coraz jaśniej, rosło również poczucie pewności, spokoju.
      Może przynajmniej jeden z tych zdziwaczałych starców nie był tak głupi, jakiego udawał.
      -  Światłość jest moim sprzymierzeńcem - mruknął ktoś w jednym z dialektów Hsien. Fraza wypowiedziana została w kadencji rytualnej intonacji. Później dowiedziałem się, że była to część inkantacji zamierzonych dla odstraszenia Nieznanych Cieni, których nie lubił nikt prócz Tobo.
      Stwory niewidzialnego świata kłębiły się wszędzie wokół nas. Ich niepokój był tak wyraźny, że nawet ja go czułem. Tobo wyszeptał:
      -  Coś jest tu bardzo nie w porządku. Wcześniej umieściłem w Pałacu całe setki istot ukrytego ludku. Ale żadna z nich jak dotąd nie pojawiła się z raportem. Jakby ich tutaj nie było. - Wciąż przemawiał szeptem do otaczającej nas, strasznej ciemności. Niewidzialne stworzenia kłębiły się wokół nas, potrącając od strony, w którą nie patrzyliśmy. Część ogłupiającego mnie napięcia gdzieś się ulotniła.
      Pani skinęła na żołnierzy. Nadeszła chwila, by wtargnąć do apartamentów Mogaby. Chociaż do akcji rzucano zbyt wielkie siły. Drzwi nie były zamknięte. Jeśli wierzyć Pani, nigdy ich nie zamykał.
      Ona i Shukrat ruszyły przodem. Znały rozkład pomieszczeń. Chyba że sprytny Mogaba zmienił położenie mebli w pokoju.
      Żołnierze ruszyli za nimi. Voroshk i Wyjec ostrożnie weszli do środka. Murgen za nimi. Pani i Shukrat zaczęły się szeptem kłócić, która ma poszukać lampy. Ktoś wpadł na kogoś. Ktoś upadł. I znowu ktoś zderzył się z kimś. I wtedy czyjś głos stwierdził kategorycznie:
      -  O cholera!
      Idąca tuż przede mną Arkana właśnie wchodziła do pomieszczenia, kiedy stojący za moimi plecami Tobo również zrozumiał, co się dzieje. Gwałtownie zaczął się przeciskać obok.
      -  Z drogi, do diabła!
      Brzęk tłuczonej ceramiki. Nie wiedziałem, że Mogaba był kolekcjonerem, chociaż zaiste w tej części świata zdarzali się uzdolnieni mistrzowie...
      Wrzask.
      Zanim ucichł, dołączyły do niego kolejne. Kule ogniste wyskoczyły z małych miotaczy. I natychmiast zrozumiałem, dlaczego tylu ludzi krzyczy i dlaczego wpadli w taką panikę, że gotowi byli strzelać do siebie nawzajem.
      Cienie.
      Stary diabeł. Zabójcze cienie.
      Śmiercionośne cienie z lśniącej równiny. Cienie, którym Władcy Cienia zawdzięczali swe miano. Cienie stanowiące prawdziwą podstawę władzy Protektoratu Duszołap, póki nie nadeszli sprzymierzeńcy Tobo z Krainy Nieznanych Cieni.
      Otrzymałem odpowiedź na pytanie, które zadawałem Pani i Tobo.
      Ludzie wpadli w panikę. Kule ogniste latały na wszystkie strony, powodując więcej strat niźli zwykłe, wygłodniałe, szalone cienie. Jedna z nich przebiła poły mego płaszcza Voroshk. Ubiór jęknął nieomal słyszalnie, ale jeszcze ściślej mnie otulił. Potem zaatakował mnie cień. Mój ubiór odparł jego atak, czego nie omieszkałem zauważyć, mimo narastającego wokół chaosu. Odbił również następną kulę ognistą, która we mnie trafiła.
      Widziałem, jak Pani kilkakrotnie została trafiona, raz po razie. Widziałem, jak jeden z Voroshk padł, zżerany przez cienie.
      Próbowałem krzyczeć ponad tym całym szaleństwem, uspokoić wszystkich, ale we wszechogarniającej panice mój głos ginął. Nawet Wyjec i Pani jej się poddali.
      Tylko Shukrat zachowała przytomność umysłu. Przykucnęła w kącie, tworząc ze swego płaszcza osłonę niedostępną zarówno dla kul ognistych, jak dla cieni.
      Ludzie rozpaczliwie próbowali wydostać się przez drzwi. Wyjec uwolnił zaklęcie tak jaskrawe, że oślepiło wszystkich nie chronionych osłoną płaszczy Voroshk, włączywszy w to samego małego czarodzieja. Jego wysiłek na nic się nie przydał. Za chwile wrzeszczał bardziej donośnie niźli kiedykolwiek przed kuracją.
      -  Dajcie mi przejść! - krzyczał Tobo. Odepchnął mnie na bok. W pokoju był przecież jego ojciec.
      Zanim zdołałem się podnieść, cała wieża zatrzeszczała pod psychicznym naporem fali niewidzialnych przyjaciół Tobo. Ich bitwa z niewidzialnymi zabójcami była krótka, a jej wynik łatwy do przewidzenia. Zresztą te starania były niepotrzebne, ponieważ kule ogniste pożerały cienie żywcem. Zarówno Nieznane Cienie, jak tradycyjnych mrocznych myśliwych.
      Nie byłem do końca pewien, czy dobrze robię, wstając z posadzki. W drugim pokoju zapanowała całkowita cisza, przerywana jedynie szlochem Arkany. Ale musiałem się podnieść. Należało ruszać. Cisza Pałacu gdzieś pierzchła. Odtrąbiono alarm. Wkrótce mogliśmy się spodziewać ludzi z ostrymi utensyliami.
      Nie sposób było stwierdzić, kto zginął, kto umiera, a kto jest tylko lekko ranny. Przez jakiś czas było zbyt ciemno.
      Kazałem Tobo sprokurować nowe światło. Potem zacząłem wynosić ciała z powrotem na dach wieżyczki. Arkana, Shukrat i niewidzialni sprzymierzeńcy Tobo stawiali opór Gwardii Pałacowej. Póki targałem ciała, nie dopuszczałem do siebie żadnych emocji. Nie mogłem sobie na to pozwolić.
      -  Jak mamy wydostać stąd wszystkie te słupy i latający dywan? - zapytałem. Pani, obaj starsi Voroshk, Wyjec i Murgen byli wyłączeni z akcji. Podobnie jak większość komandosów.
      -  Shukrat i ja damy sobie radę z dywanem. Ty i Arkana będziecie musieli holować słupy.
      -  Słyszysz, nowa córko? - Kilka chwil wcześniej musiałem ją uderzyć, żeby wyrwać z szoku. Ale była zrobiona z mocnego materiału. Teraz pomagała mi przy transporcie zabitych i rannych, zachowując więcej spokoju niż pozostali.
      -  Rozumiem. Potrzebuję czegoś, z czego mogłabym zrobić hol.
      -  Poszukaj jak najszybciej. Ja zajmę się ciałami.
      Bełt z kuszy przemknął obok, nie czyniąc nikomu krzywdy. Chwilę później fragment ściany, zza którego został wystrzelony, zmienił się w kupę gruzu i szalejącego płomienia.
      Tobo nie był w tolerancyjnym nastroju.
      Powiedziałem Arkanie:
      - Natychmiast bierz te wszystkie słupy. Tylko mój zostaw. - Na pokładzie latającego dywanu znalazła jakąś linę.
      Arkana jako grzeczna dziewczynka zaraz wzięła się do roboty. Podobnie jak Shukrat, potrafiła całkowicie skoncentrować się na nie cierpiącym zwłoki zadaniu.
      To śmieszne, pomyślałem, jak Kompania przyciąga do siebie wartościowe kobiety.
      Na alarm zareagowała Gwardia Pałacowa oraz zaskakującą liczba Szarych. I jakoś nie wywierała na nich szczególnego wrażenia gwałtowność reakcji Tobo i na poły niewidzialnych jego przyjaciół. Byli dzielnymi ludźmi. Wśród naszych wrogów zawsze zdarzają się dzielni i honorowi ludzie. W powietrzu zaroiło się od pocisków. Kilka trafiło w cele.
      Zaczynałem się zastanawiać, czy przypadkiem nie nadszedł czas przemyślenia na nowo zasady, by nigdy nie zostawiać w polu żołnierzy Kompanii.
      Ale nie mogłem odlecieć bez mej żony. I potrzebowałem starych Voroshk. Nawet martwych.
      

106. Pałac:
Widok z wysoka

      Mogaba nie czuł żadnej radości, obserwując postępy katastrofy. W rzeczy samej, pogłębiała się tylko jego troska. Powinien przewidzieć, że nie wszyscy zginą. Ci ludzie byli dość silni, by odpierać ataki Gwardii i Szarych, póki nie skończą ewakuować swych rannych. Oznaczało to, że - o ile nie nastąpi jakaś gargantuiczna odmiana losu albo pociski nie pozabijają wszystkich, zanim się wycofają - wciąż miał przed sobą ostateczną bitwę.
      Nie zostały mu już żadne asy w rękawie.
      Cienie najwyraźniej nie okazały się dostatecznie skuteczne. Co tylko dowodziło faktu, który już od jakiegoś czasu podejrzewał. Wróg miał do swej dyspozycji podobną siłę. I siła ta zdążyła zareagować na czas, by uratować część komanda.
      Obserwował, jak bełty z kusz, strzały i nawet oszczepy odbijają się od istot odzianych w falujące czarne szaty. Tylko jeden z tak chronionych odniósł ranę.
      Blasku kuli ognistej, która poleciała, gdy wielki dywan wznosił się ponad parapet wieży, było akurat dość, by Mogaba zobaczył zbroję Stwórcy Wdów.
      - Pani - mruknął zdjęty grozą.
      Ten sam rozbłysk musiał odbić się w bieli jego zębów lub zalśnić w oczach, zdradzając go. Ponieważ gdy przeniósł wzrok na jeźdźców słupów, zobaczył, że jeden z nich, w zbroi Pożeracza Żywotów, pędzi wprost na niego, a poły jego czarnej peleryny rozwiewają się, przesłaniając niebo.
      

107. Taglios:
Żołnierze żyją

      Zobaczyłem Mogabę za szybą. Zrobiło mi się czerwono przed oczami. Krew zalała mi oczy. Ruszyłem wprost na niego, nabierając pędu. I tylko resztka rozsądku kazała mi się zastanawiać, czy błysk, który widziałem, był realny, a nie stanowił tylko igraszki wyobraźni, żądnej, by ktoś zapłacił za to, co się stało.
      Jeśli Mogaba, którego dostrzegłem, stanowił produkt mej fantazji, i tak zniknął, zanim uderzyłem w szybę.
      Szkło nie pękło. Nawet się nie ugięło pod impetem uderzenia. Mój latający słup zatrzymał się jak wryty. Mnie to nie dotyczyło. Słup odbił się od przeszkody. Ja poleciałem naprzód. Potem również odbiłem się od szyby. I spadłem w dół. Zdołałem wydać z siebie jeden dziki wrzask, zanim wiążąca mnie lina rozwinęła się do końca i zawisłem dziesięć stóp pod latającym wehikułem.
      Słup wciąż leciał w kierunku, w którym odepchnęło go zderzenie z szybą. Próbowałem wspiąć się nań, ale z jedną tylko władną dłonią, nie potrafiłem nic osiągnąć. Poruszenia słupa sprawiały, że kołysałem się pod nim niczym ciężarek wahadła. W najdalszym punkcie każdego wychylenia uderzałem mocno w ścianę Pałacu.
      Płaszcz Voroshk chronił mnie, jednak w końcu straciłem świadomość.
      Kiedy odzyskałem zmysły, wciąż się kołysałem. Ziemia znajdowała się w odległości kilku jardów, przesuwając powoli przed moimi oczyma. Najwyraźniej leciałem nad powierzchnią Kamiennej Drogi, ledwie mijając głowy podróżujących po niej ludzi. Próbowałem skręcić się tak, by móc spojrzeć w górę, ale nie starczyło mi sił. Węzeł uprzęży znajdował się za plecami, tuż ponad pasem. Nie potrafiłem i się nawet okręcić wokół własnej osi.
      Kiedy tak się zmagałem z absurdalną pozycją, czułem narastający ból.
      Znowu straciłem świadomość.
      Kiedy obudziłem się po raz drugi, znajdowałem się w położeniu typowym dla ludzkości, to znaczy na ziemi. Ostry kawałek skały próbował wywiercić dziurę w mych plecach. Ktoś powiedział coś w jednym z dialektów Hsien, a potem powtórzył pytanie w kiepskim tagliańskim. Nade mną zmaterializowała się Arkana, jej oblicze było poważne.
      -  Będziesz żył, tato?
      -  Mimo że boli mnie jak cholera, pewnie będę. Co się stało?
      -  Zrobiłeś coś głupiego.
      -  Wielka nowość. - Skomentował drugi głos. Obok oblicza Arkany pojawiła się twarz Śpioszki. - Kiedy wreszcie wstaniesz i będziesz mógł pracować przynajmniej na pół etatu? Potrzebuję pomocy. Katastrofa, którą sprokurowaliście, omal nas wszystkich nie usunęła z interesu.
      -  Służę pomocą, Szefowo. Kiedy tylko rozpłaczę kości piszczelowe i przyszyję sobie z powrotem stopy do kostek.
      Spróbowałem wstać. Musiałem się dowiedzieć, co z moją żoną. I wtedy znowu ogarnęła mnie ciemność.
      Następnym razem obudziły mnie krople deszczu na twarzy. Targający ciałem ból przeszedł w tępe pulsowanie. Musieli mi coś podać. Dokonałem myślowego oglądu ciała i doszedłem do wniosku, że mam mnóstwo stłuczeń, jednak niczego nie złamałem.
      Dokładnie w momencie, gdy podjąłem próbę podniesienia się, poczułem, że lecę w przód. Dopiero po sekundzie paniki zrozumiałem, że znajduję się na noszach transportujących mnie w jakieś suche miejsce. Obudziła mnie szarpanina tragarzy, a nie te pierwsze drobne krople deszczu.
      Tym razem trzymałem się lepiej. Kiedy znów pojawiła się Śpioszka, zachowywałem całkowitą przytomność.
      -  Co z moją żoną? - zapytałem lekko tylko drżącym głosem.
      -  Żyje. Ale jej stan jest poważny. Chociaż oczywiście byłoby znacznie gorzej, gdyby nie miała na sobie tego ubioru Voroshk. Przypuszczam, że dojdzie do siebie. Jeśli będziemy w stanie zmusić Tobo do poświęcenia jej dostatecznej ilości uwagi.
      W jej słowach wyczytałem nieokreśloną ofertę przydziału pracy.
      -  Co z dzieciakiem?
      -  Jego ojciec zginął. Gdzie ty byłeś, że nie wiesz? Mruknąłem coś niezrozumiale.
      -  Tego się właśnie obawiałem. - Może próbowałem nie dopuścić do siebie tej myśli. I bólu z nią związanego.
      Śpioszka najwyraźniej uważała, że nie mamy czasu na nurzanie się w boleści.
      Zaczynałem powoli ufać jej intuicji.
      -  Słusznie to ująłeś, Konował. Żołnierze żyją. Tylko trójka wyszła bez szwanku z tego bałaganu. Tobo, Arkana i mający bardzo dużo szczęścia żołnierz imieniem Tam Do Linh. Wyjec, Pierwszy Ojciec, Nashun Badacz, Murgen i wszyscy pozostali żołnierze nie żyją. Inni są porządnie poharatani. Tobo dręczy poczucie winy. Uważa, że mógł zrobić więcej. Sądzi, że powinien się domyślić pułapki.
      -  Rozumiem. Co z Shukrat?
      -  Sińce, oparzenia, zaburzenia emocjonalne. Odzież Voroshk uratowała ją. Ten płaszcz znał ją znacznie lepiej i mógł szybciej reagować niż w wypadku Pani. Tyle z tego zrozumiałam.
      -  Murgen również mógł skorzystać z jego osłony. - Ale się nie zgodził. Niech go cholera.
      Od czasu zniknięcia Sahry niewiele pozostało w nim woli życia.
      -  Chcę, żebyś przede wszystkim wpłynął na Tobo. Potrzebujemy go. Potrzebujemy Nieznanych Cieni. Gdybym była na miejscu Mogaby, w naszą stronę już szedłby kolejny atak.
      -  Nie wydaje mi się.
      -  Ten człowiek się nie zastanawia, Konował. Jego ewangelia głosi: przejmij inicjatywę.
      Mogłem tylko wyjść na osła, dyskutując z kobietą, która walczyła z Wielkim Generałem dłużej niż ja w ogóle go znałem. Która mieszkała w Taglios tak długo jak ja, nadto w epoce znacznie bardziej współczesnej. Najwyraźniej byłem w jej oczach kolejnym roztrzęsionym starcem, który robi dużo szumu, próbując zwrócić na siebie uwagę. Wyjąwszy sytuację, kiedy czegoś ode mnie potrzebowała.
      -  Wobec tego lepiej ułóżmy wszystko tak, żeby ściągnął sobie dodatkowe niebezpieczeństwo na głowę, jeśli któremuś z nas stanie się krzywda.
      Zanim jeszcze skończyłem mówić, pojąłem głupotę tej propozycji. Istniały małe szansę, by Mogaba przejmował się kolejnymi niebezpieczeństwami w sytuacji, gdy tyle już nad nim wisiało.
      Zapomniałem o podstawowej lekcji. Próbuj myśleć tak jak wróg. Studiuj go, póki nie będziesz potrafił myśleć tak jak on. Póki nie staniesz się nim.
      Śpioszka odparła:
      -  Musisz wyznaczyć swojego następcę. Jeśli dalej masz zamiar szukać śmierci. - W twoim wieku, tak chyba miała brzmieć niewypowiedziana sugestia. Śpioszka zaraz dodała: - Jesteś już zbyt starym wyjadaczem, żebyś musiał być wszędzie tam, gdzie coś się dzieje. Czas trochę przyhamować i zacząć dzielić się swoimi sekretami.
      Odeszła, zostawiając mnie z moimi myślami. Kogo niby miałem wyznaczyć? Skłaniałem się do wybrania jej akolity, Mihlosa Sedony, ale ten dzieciak miał jedną poważną wadę. Był kompletnym analfabetą. A ja nie miałem najmniejszej ochoty tracić niezliczonych godzin, koniecznych by go wyciągnąć ze stanu ciemnoty.
      Potem jednak z własnej woli zgłosił się do mnie człowiek, o którym powinienem pomyśleć w pierwszej kolejności.
      -  Suvrin? Co w ciebie, u diabła, wstąpiło? Przecież lada dzień miałeś nas opuścić?
      -  Może po prostu mnie olśniło. Może uznałem, że najpierw muszę nauczyć się wszystkiego o Kronikach, zanim stanę twarzą w twarz z własnym przeznaczeniem.
      -  A może to woń krowiego gówna przyniósł w nasze nozdrza lekki wiaterek? - Jako stary cynik doszedłem do wniosku, że uznał, iż w ten sposób łatwiej wlezie do łóżka Śpioszki. Ale nic nie powiedziałem. Wyraziłem zgodę, a potem jęknąłem, gdy się okazało, że znakomicie wyedukowany faworyt Śpioszki nigdy jeszcze nie napisał ani nie przeczytał bodaj słowa po tagliańsku, w języku, którym spisywano te Kroniki przez ostatnie dwadzieścia pięć lat.
      Ostatnim tomem napisanym w innym języku była Księga Pani. Ale potem Murgen przetłumaczył ją i zredagował, wraz z kilkoma moimi tomami. Które tak naprawdę wcale nie wymagały żadnych poprawek.
      -  Sądzisz, że jesteś w stanie nauczyć się czytać i pisać po tagliańsku? - zapytałem. - Być może nigdy ci się to do niczego nie przyda...
      -  Chyba że zechcę przeczytać Kroniki. Święte pisma Czarnej Kompanii.
      -  Jeśli się zdecydujesz, będziesz zdany na siebie, póki Śpioszka nie znajdzie czasu albo Pani nie dojdzie do siebie. - Na tyle się już opamiętałem, żeby udawać obojętność. Ale nikogo nie zdołałem oszukać.
      Suvrin patrzył na mnie, czekając na puentę.
      Nie było tak naprawdę żadnej, wyjąwszy fakt, że powinien dołożyć wszelkich wysiłków, abym ja cieszył się dobrym zdrowiem, póki on nie zdobędzie potrzebnych umiejętności.
      Dwa dni po tym, jak Suvrin został moim uczniem, Śpioszka zorganizowała oficjalną ceremonię awansowania go na Porucznika Czarnej Kompanii i swego oficjalnego zastępcę.
      Znajdowaliśmy się pod tą wielką, bezimienną warownią na wzgórzu, która strzeże podejścia do Taglios od strony Kamiennej Drogi. Powierzchnię jej szerokiego przedpola wyrównano, czyniąc z niej miejsce, gdzie żołnierze mogli obozować lub ćwiczyć zespołowe manewry niezbędne, by w ogóle marzyć o powodzeniu w bitwie. Jak również teren, na którym siły broniące miasta mogły stawić czoło nadciągającemu wrogowi.
      Nikt jednak nas nie niepokoił, prócz nielicznych oddziałów kawalerii złożonych z młodzieńców Yehdna, którzy chcieli zademonstrować swą odwagę. Jednak zdecydowanie odradzałem Śpioszce i Suvrinowi zostawienie za plecami nie zdobytej fortecy.
      Śpioszkę moje rady interesowały w nie większym stopniu niż wcześniej, jednak teraz przynajmniej udawała, że słucha. Wymyślony przez nią plan zdobycia miasta okazał się katastrofą, której rozmiary ograniczył jedynie fakt, że nie wszyscy zginęliśmy.
      

108. Taglios:
Gość u bram

      Po zastanowieniu, widząc, jak bezlitośnie pobiliśmy zbrojną wycieczkę z miasta, komendant fortecy zdecydował się poddać ją na określonych warunkach. Chciał parolu dla siebie i chyba dla wszystkich, którzy kiedykolwiek wzięli broń do ręki na obszarze trzech sąsiadujących okręgów. Co nie było takie głupie, uznałem, biorąc pod uwagę, że i tak mieliśmy przekazać ich wszystkich Prahbrindrahowi Drahowi, gdy tylko wojna dobiegnie końca, a książę przywlecze swój tyłek spod Ghoja.
      Nawet po tych wszystkich latach spędzonych w prawdziwym świecie Śpioszka wciąż uparcie wierzyła w pewne pomysły Yehdna odnośnie zła i dobra, pomysły, które nie miały nic wspólnego z praktycznymi potrzebami chwili.
      -  Nawet jeśli ten Lal Mindrat jest największym ludzkim potworem od czasów samych Władców Cienia, musisz brać pod uwagę, ile nam wszystkim przyjdzie zapłacić za twoje poczucie moralnego komfortu - przekonywałem Śpioszkę. Najwyraźniej Lal Mindrat zdradził jakichś naszych sprzymierzeńców podczas Wojen Kiaulunańskich. Póki Śpioszka nie zaczęła kręcić nosem, nigdy wcześniej o nim nie słyszałem, więc nie mogło chodzić o żadną większą sprawę.
      Bardzo wielu przyjaciół Kompanii zostało w tamtych czasach skuszonych przez Protektorkę. Duszołap dysponowała i władzą, i pieniędzmi.
      -  Bądź elastyczna - doradziłem. - Ale zdradziecka, kiedy to absolutnie konieczne.
      Zrozumiała. Przy pomocy niezbyt entuzjastycznej pomocy Tobo i jego przyjaciół oraz stosownych gwarancji nietykalności i swobodnego przemarszu Śpioszka nakłoniła wroga do opuszczenia fortecy. Obyło się bez aktów przemocy, poza jednym, który miał miejsce, gdy Lal Mindrat wraz ze swą strażą przyboczną wyszedł poza bramę. Takim to sposobem Kapitan wyrównała rachunki z pomniejszym zdrajcą z własnej epoki. Z jednym na razie.
      Mogaba zmienił nasz atak w piekło, przynajmniej jeśli mowa o tych, którzy zajmowali się rozpoznaniem, pikietami i postępami awangardy. Kawaleria nawet na chwilę nie przestała nękać naszej szpicy. Dziewczyny Voroshk i ja wyruszaliśmy w bój, kiedy przeciwnik stawał się szczególnie nieznośny.
      W końcu jednak dotarliśmy do Południowej Bramy Taglios, budowli, która w moich czasach w ogóle nie istniała. Dziś za to naprawdę masywne mury ciągnęły się jak okiem sięgnąć. Żołnierze na parapetach wydawali się z dołu bardzo mali. Mur piętrzył się niczym szerokie zbocze wapienia.
      -  Oho! - zwróciłem się do Śpioszki. - Poważne zmiany. - Wejście do miasta samo stało się fortecą, wysuniętą przed mury obronne, ale stanowiącą część ich konstrukcji. Z poziomu gruntu nie potrafiłem tego z całą pewnością stwierdzić, ale wyglądało na to, że równie imponująca budowla strzeże przejścia od wewnątrz.
      Śpioszka odmruknęła:
      -  Minęło trochę czasu, odkąd tu ostatni raz byłam. Wypada pogratulować Wielkiemu Generałowi, że jakimś cudem zdołał wymusić na Protektorce przydział odpowiednich funduszów. Mury podwyższono przynajmniej o kilkanaście stóp. A ten kompleks barbakanu... - wzruszyła ramionami.
      Z tego, co pamiętałem na temat polityki miasta, roboty publiczne stanowiły inwestycje szczególnie trapione przez łapówkarstwo i korupcję.
      -  Ktoś w urzędzie skarbu musiał szczególnie słodko szeptać do ucha Protektorki.
      Śpioszka znowu coś mruknęła, nie zainteresowana moim zdaniem. Obserwowała, jak Suvrin ustawia wojska w szyku, przodem do miasta. Było to zaproszenie do bitwy. Oczywiście nie spodziewaliśmy się żadnej reakcji. I żadnej reakcji nie było.
      Powiedziałem:
      -  Przynajmniej nie muszą przejmować się losem niczyich posiadłości. - Znacznie większe wrażenie niźli potęga samych murów wywarł na mnie widok tysiącstopowego, pustego terenu rozciągającego się u ich podnóża. Czegóż musiało wymagać wysiedlenie stąd wszystkich tych ludzi? Jakim sposobem władza trzymała ich z daleka?
      -  Za kilka miesięcy jak okiem sięgnąć będą tu pola i ogrody warzywne. Ta plątanina ścieżek kreśli granice poletek. Zaczęli je uprawiać zaraz po tym, jak Sahra i ja wróciłyśmy do miasta.
      -  Tobo będzie miał dużo roboty.
      Śpioszka przyjrzała się naszym siłom rozciągającym się po lewej i prawej stronie. Nie wyglądały szczególnie groźnie na tle obronnych murów. Znajdujący się na ich szczycie żołnierze również nie sprawiali wrażenia przejętych.
      -  Zaiste. Oczekuję, że zaraz na samym początku wraz z dziewczynami uderzy z całej siły, wszystkim, co mają do dyspozycji, aby ci ludzie stracili nieco serce do walki. Da radę?
      -  Nie mogę ci zagwarantować, że się porządnie przyłoży.
      -  A co z tobą? Przyłożysz się porządnie? Westchnąłem ciężko.
      Śpioszka zapytała:
      -  Jak ona się czuje? Kolejne głębokie westchnienie.
      -  Szczerze? Martwię się. Leży bez świadomości, balansując na krawędzi między życiem a śmiercią. Jej stan nie ulega poprawie, nie ulega pogorszeniu. Zaczynam się zastanawiać, czy połączenie z Kiną nie odgrywa tu jakiejś roli.
      Sporego wysiłku wymagało ode mnie wypowiedzenie tych słów. Ze względu na to, co Kapitan może sobie pomyśleć, jeśli w pełni zrozumie ich konsekwencje. A już zaczynało coś jej świtać.
      Ciągnąłem dalej:
      -  Jeśli uda mi się jakoś wyrwać Tobo z jego udręki, pewnie będzie w stanie stwierdzić, czy Kina przejęła nad nią kontrolę. - Obawiałem się możliwości, że Mroczna Matka szykuje dla mojej żony rolę alternatywnej wybawicielki ze swego starożytnego więzienia. Potrafiłem sobie wyobrazić scenariusz, w którym ugodzę śpiącą Boginię i uwolnię Shivetyę tylko po to, by widzieć, jak ciemność powraca pod postacią kobiety, którą kochałem.
      Oczywiście scenariusz taki mógł się spełnić bez udziału Matki Kłamstw. Pani nosiła w sobie zarzewie własnej ciemności. Czyż nie dotyczy to nas wszystkich? Kapitan powiedziała:
      -  Nie usłyszałam wyraźnej odpowiedzi. Czy mogę w pełni na ciebie liczyć, gdy posypią się strzały?
      Przyszła mi do głowy stara, bardzo stara formuła, z czasów, gdy naprawdę byłem młody.
      -  Jestem żołnierzem. - Powiedziałem, początkowo w języku, którym wówczas mówiłem, a dopiero potem przetłumaczyłem te słowa Śpioszce na jej wersję dialektu dejagorańskiego. - Już wcześniej zdarzało mi się czuć taką rozpacz. Dotąd żyję.
      -  No tak, żołnierze żyją. Można pomylić się tylko raz, Konował.
      -  Idź uczyć swą babcię ssać jajka. - To było marnotrawstwo przenośni. To wyrażenie nie miało sensu wśród jej ludu.
      -  Co to jest? - zapytała Śpioszka, wskazując ponad miasto.
      -  Wygląda niczym wielki jak cholera latawiec.
      

109. Taglios:
Żadnych wymówek

      Niech to cholera! Niezależnie od tego, jak bardzo byśmy tego chcieli, Mogaba nie miał zamiaru zachować się głupio. Oto grozi nam plaga napowietrznych czarodziejów? Skorzystajmy z bez ustanku wiejących o tej porze roku wiatrów. Wypuśćmy w niebo dziesięć tysięcy gigantycznych latawców, z ogonami splecionymi z nierozerwalnych włókien i wyposażonymi w zatrute ostrza.
      Nie będzie przemykania nad Taglios z młodzieńczą brawurą. Zwłaszcza po zmroku. Te latawce nie mogły wyrządzić większej szkody naszym ubiorom Voroshk, jednak mogliśmy zaplątać się w nie i spaść z latających słupów. W takiej sytuacji będzie potrzebna pomoc drugiej osoby, która poleci i przyciągnie nieszczęśnika z powrotem. Chyba że...
      Shukrat raz przywiązała mnie do słupa, który leciał sam, mimo iż lotnik nad nim nie panował.
      Wydałem stosowny rozkaz.
      Kilka godzin później latający słup Shukrat przywiózł dziewczynę z powrotem. Niczym bandaże mumię spowijały ją śmiertelne ostrza, których usunięcie zabrało kilka godzin. Jednak zniszczyła po drodze niezliczone latawce.
      Zapędziłem Tobo do roboty przy niej. Korzystałem z każdej okazji, aby budzić w nim wolę życia. Kiepsko to szło. Jednak Shukrat rzekomo tyle miała dlań znaczyć.
      Z pewnością miała na ten temat własne zdanie. Kiedy wreszcie uporał się z jej uwolnieniem, uderzyła go w czoło kiścią dłoni.
      -  Może chociaż będziesz udawał odrobinę zainteresowania, Tobo? - A parę chwil później: - Powoli zaczynam się zastanawiać, gdzie ja miałam rozum.
      Tobo był normalnym, młodym mężczyzną. Zaczął protestować. Próbowałem ostrzec go, kręcąc głową. Nie miał szans. Shukrat przerwała mu, nie chcąc słuchać żadnych wymówek. Wtedy przestałem śledzić dalszy tok tej wymiany zdań.
      Myślałem o tym, jak Shukrat błyskawicznie, omal bez wysiłku nauczyła się tagliańskiego. Obecnie mówiła już prawie bez akcentu. Najwyraźniej równie łatwo przyswajała sobie obce obyczaje.
      Arkana miała z tym więcej kłopotów, w sumie jednak też szło jej świetnie.
      Dałem dziewczynie dość czasu, by wyłuszczyła, o co jej chodzi, a potem podszedłem do Tobo.
      -  Tobo, musimy wiedzieć, co się dzieje za murami.
      Nie sprawiał wrażenia, jakby go to szczególnie obchodziło. Shukrat wymierzyła mu kuksańca. Ja powiedziałem:
      -  Musisz tam polecieć.
      Obrzucił mnie paskudnym spojrzeniem.
      -  Musisz przestać się zamartwiać. To nie była twoja wina.
      Wątpiłem, by takie gadanie na cokolwiek się przydało. Rozsądne wyjaśnienia nie miały tu nic do rzeczy. Myśli potrafią gnać po zupełnie irracjonalnych ścieżkach, nawet jeśli doskonale wiadomo, jaka jest prawda. Jeśli Tobo zamierzał pielęgnować poczucie winy w związku z losem, jaki spotkał jego rodziców, wówczas niezależnie od wszelkich argumentów, decydujących świadectw i całego zdrowego rozsądku tego świata znajdzie na to sposób. Wiedziałem o tym. Kilka razy w życiu sam przechodziłem przez tego rodzaju martwy sezon.
      Coś podobnego przeżywałem obecnie z powodu mojej żony.
      Shukrat powiedziała:
      - Wielki Generał to zrobił, Tobo. Naczelny dowódca sił tagliańskich. A on kryje się za tymi murami.
      Tylko tak dalej, dziewczyno. Odwołuj się do wewnętrznego mroku, do zapasów złości i nienawiści. Naprawdę potrzebowaliśmy tych emocji, gotujących się w kotle umysłu największego czarodzieja w tej części świata.
      

110. Taglios:
Pech

      Nieznane Cienie doniosły Tobo, że Mogaba i jego przyjaciele przyczaili się, czekając na nasz ruch. Uznali, że wcześniej czy później, mimo bogactwa, nasze siły zaczną topnieć.
      Może mieli rację. Chociaż Śpioszce zostało jeszcze mnóstwo skarbów, wielu żołnierzy z Hsien zaciągnęło się tylko na rok służby w polu. Nie wątpiłem, że większość zostanie, dopóki na czas będą otrzymywać żołd, ale nie wątpiłem również, że tęsknota za domem systematycznie będzie uszczuplać nasze siły.
      Latawce strącaliśmy z nieba szybciej niż Mogaba był w stanie puszczać nowe. Każdej nocy dokonywaliśmy kilku przelotów na dużej wysokości. Zrzucaliśmy bomby zapalające na siedziby znanych popleczników Protektorki, Wielkiego Generała i Szarych. Jednak ogień jest okrutnym i kapryśnym sprzymierzeńcem. Pożary, które roznieciliśmy, rozprzestrzeniały się daleko poza wyznaczone cele. Miasto zasnuwała grubsza niż zwykle kurtyna dymu.
      Druga tura nocnych lotów nad mieszkalną częścią Pałacu zaowocowała zdecydowanie nieprzyjemnym odkryciem. Okazało się, że operacja Mogaby, mająca na celu zdobycie naszego obozu przy cmentarzu Żołnierzy Cienia, chociaż taktycznie katastrofalna w skutkach, nie spełzła zupełnie na niczym.
      Szef sztabu Śpioszki postanowił, że musi na własne oczy przyjrzeć się Pałacowi. Dla lepszego zaplanowania operacji. Był człowiekiem nad wyraz skrupulatnym. Na rozkaz Śpioszki on i jeszcze jeden wybrany przezeń facet zaczęli ćwiczyć posługiwanie się latającymi słupami Voroshk. Dysponowaliśmy siedmioma, przy czym dwa pozostawały bez przydziału. A nadto Pani nie korzystała ze swojego. Śpioszka zaś jak to Śpioszka, nienawidziła nie wykorzystywanych zasobów.
      Szef sztabu na towarzysza wybrał sobie Mihlosa Sedonę. Mihlos był najbardziej kompetentnym z okazjonalnych lotników, poleciał jednak głównie dlatego, że Kapitan go lubiła. I zależało jej na jego obserwacjach. Żadną miarą nie chciała lecieć sama.
      Zabrałem się z nimi, aby mieli kogoś, kto ewentualnie wyciągnie ich z kłopotów. Im również kazałem wdziać ubiory Voroshk. Jeśli zostaniemy dostrzeżeni, możemy spodziewać się zmasowanego ostrzału. Ludzie Mogaby nigdy nie rezygnowali.
      Wszystko, czego nam trzeba, to jeden uśmiech losu.
      Mihlos Sedona nie zdążył jeszcze zrozumieć, że nie jest nieśmiertelny. Podleciał zbyt blisko do wroga. Wtedy właśnie dowiedzieliśmy się, co Mogaba wyniósł z tamtej porażki.
      Ciemność przecięła kula ognista. Chłopak umknął najgorszemu, skręcając ostro. Jednak ciosu rykoszetującej kuli ognistej było dość, aby strącić go z jego słupa.
      Generał Chu zignorował moje krzyki i pomknął za Sedona. I faktycznie udało mu się dolecieć dostatecznie blisko, by wziąć na hol jego słup. Mimo iż kule ogniste sypały się nań przynajmniej z kilkunastu stanowisk.
      Jedna trafiła słup Chu naprawdę celnie.
      Eksplozja była na tyle potężna, by zainicjować podobną reakcję w drugim słupie. A efektem połączonego wybuchu obu było całkowite zniszczenie akra przestrzeni Pałacu, w sposób przywodzący na myśl jakiegoś niewidzialnego olbrzyma, który nastąpił na skorupkę jajka.
      Wkrótce wokół miejsca trafienia zaczęły się zapadać kolejne partie Pałacu.
      Fala uderzeniowa wybuchu cisnęła mną niczym ulotnym pyłkiem dmuchawca. Po raz drugi straciłem równowagę i wypadłem z siodła. Kiedy tak wisiałem, udało mi się jeszcze zobaczyć wirujące obrazy płomieni wypełzających przez szczeliny w ruinach i pierwsze objawy paniki ogarniającej żołnierzy na dachu Pałacu.
      

111. Taglios:
Lot Śpioszki

      -  Chyba będziemy musieli cię przypinać pasami, tato - poinformowała mnie Arkana, holując do obozu. Kiedy nastąpiła eksplozja, przebywała akurat na rutynowym patrolu, strącając z powietrza latawce. Gdy spieszyła, aby zobaczyć rezultaty katastrofy, omal nie została strącona z nieba przez śmiałka zwisającego pod swoim latającym słupem.
      -  Po prostu sprowadź mnie na ziemię. Szybko. O ile to możliwe, przed samym wejściem do namiotu Kapitan. - Śpioszka musiała się dowiedzieć. Zaraz. Należało też obserwować Pałac. Jeśli to architektoniczne monstrum zapadnie się... Jeśli Mogaba i jego porucznicy będą w środku... Jeśli Khadidas i Córka Nocy uciekną, korzystając z zamieszania...
      Już szalał tam porządny pożar. Jasna łuna rysowała na tle nieba sylwetkę murów obronnych.
      Musiałem po kolei powtarzać swoje wyjaśnienia, w miarę jak następni starsi oficerowie docierali do namiotu Kapitan. I wciąż namawiałem Śpioszkę, by od razu wykonała zaplanowany ruch. Nigdy więcej szeregi przeciwnika nie będą ogarnięte taką paniką ani tak zdezorganizowane jak teraz. Zgodziła się, ale równocześnie słusznie zauważyła, że nasza mała gromadka też nie jest gotowa do boju.
      Kapitan poradziła sobie w sposób, o który nigdy bym jej nie podejrzewał. Oddelegowawszy Suvrina, aby zajął się przygotowaniami do ataku, powiedziała:
      -  Zabierz mnie tam. Pokaż mi, co się stało.
      -  Ciebie?
      -  Mnie. Będę trzymała oczy zamknięte, póki nie każesz mi ich otworzyć. A przed startem podłożę sobie koc, żeby ci całkiem nie pomoczyć słupa.
      Pokręciłem głową, niepocieszony.
      -  Żałuję, że nie ma już Łabędzia. To replika, która nie powinna się zmarnować. Lecimy.
      -  Czekaj. Suvrin. - Wydała kolejne rozkazy. Aby miał co robić w wolnych chwilach.
      Jej nieobecność nie spowolni toku przygotowań.
      -  Dobrze się przy wiąż - poradziłem Śpioszce. - Jak już będziemy w górze, może spróbuję zrobić kilka pętli.
      Warknęła niczym całe stado głodnych wilków. Z czego zrozumiałem tylko tyle, że jeśli spadnie, mogę sobie po prostu polecieć dalej.
      -  W porządku. Ale powrót do domu w charakterze karpia na haczyku jest znacznie lepszy niźli upadek z wysoka.
      -  Jeśli nie dbasz o utratę autorytetu.
      -  Nie dbam w najmniejszym stopniu, o ile uda mi się ocalić głowę, a wraz z nią twarz, która może się zarumienić. - Rzecz, której człowiek uczy się wraz z wiekiem. Albo przynajmniej powinien.
      Przelatywaliśmy nad kompleksem bramy, kiedy przypomniałem sobie, że nawet nie poszedłem sprawdzić, co z moją żoną.
      Czy nie byłem przypadkiem już za stary, żeby ciągle dręczyło mnie poczucie winy? W najbliższym czasie na pewno nigdzie się nie wybierała.
      Do Pałacu nie można było nawet zbliżyć się na odległość, która groziłaby bezpośrednim atakiem ze strony obrońców. Szalejący pożar nabrał naprawdę imponującego charakteru. Żar dawał się nam we znaki mimo ochronnego ubioru Voroshk. A im wyżej lecieliśmy, tym silniejsze były turbulencje. Nigdzie w pobliżu nie było już żadnych latawców.
      Zresztą Mogaba wcześniej już zaczął powoli wycofywać się z tego pomysłu. Latawce nie czyniły nam żadnej szkody.
      Śpioszka trzymała się słupa tak mocno, aż pobielały jej kłykcie. Przyszło mi do głowy, że może będziemy potrzebowali dłuta, by rozewrzeć jej palce po powrocie na ziemię. Jednak jakoś udawało jej się mówić normalnym głosem:
      -  Cóż, na niebiosa, tak tam płonie? Przecież to miejsce stanowi tylko kupę zwietrzałych kamieni.
      W chwili obecnej pożar wydostał się już poza obręb Pałacu. Kilkanaście ognisk jarzyło się w pobliżu. Na całym obszarze kłębił się tłum, w większości złożony z gapiów, którzy przeszkadzali żołnierzom, urzędnikom i ochotnikom naprawdę próbującym coś zrobić.
      -  Ktoś tam wciąż myśli - powiedziałem do Śpioszki. - Ustawili wokół Pałacu żołnierzy. - Opuściłem się niżej i podleciałem do miejsca, gdzie Aridatha Singh formował płytki dwuszereg. Jedna linia, ustawiona twarzami na zewnątrz, utrzymująca tłum z dala, druga, silniejsza, zwrócona w kierunku pożaru. Ten drugi szereg składał się ze znacznie lepiej uzbrojonych żołnierzy. Każdy, kto zechce opuścić Pałac, może liczyć na co najmniej twarde spojrzenie. - Mam nadzieję, że ci goście zdążyli zająć swe pozycje, zanim Khadidas i dziewczyna uciekli.
      -  Wracamy pod bramę. Jeśli mam kiedykolwiek zaatakować miasto, to właśnie nadszedł czas.
      -  Zdobyłaś już dość łodzi? Zesztywniała. Przez chwilę nie odpowiadała.
      -  Domyśliłeś się.
      -  Logika podpowiada, że nie ma sensu szturmować tych murów, mając tak niewielu ludzi. Zwłaszcza kiedy Taglios od strony rzeki jest właściwie bezbronne. - Rzecz, która również Wielkiemu Generałowi przyszła do głowy.
      -  Tam też nie będzie łatwo - poinformowała mnie Śpioszka. - Po prostu linie defensywne od strony rzeki są mniej widoczne. - Wdała się następnie w wyjaśnienia na temat zapór i łańcuchów regulujących ruch rzeczny, zmieniających kanał w wąski przesmyk, nad którym panowała bez reszty artyleria brzegowa. W ciągu kilku minut wyładowaną żołnierzami barkę potrafiłaby roznieść w drzazgi i strzępy, które stałyby się karmą dla ryb.
      Powiedziałem:
      -  Wiem, co ci chodzi po głowie.
      -  Naprawdę? Mam zaatakować za dnia czy w nocy?
      -  Teraz jest ciemno, jednak zanim zdążysz przeprowadzić wszystkich na miejsce, zrobi się już dzień.
      -  Zabierz mnie z powrotem. Trzeba ich pogonić.
      

112. Taglios:
W oblężeniu

      Ghopal Singh wyglądał strasznie. Znalazł się na tyle blisko ognia, że przysmażył sobie brodę. Twarz i dłonie pokrywały pęcherze oparzelin. Zniknął gdzieś turban. Ubiór wisiał w strzępach, rozsiewając woń spalenizny.
      -  Nie masz szans podczas przeglądu - powiedział mu Mogaba. Poczucie humoru Singha pozostało nie zmienione.
      -  Wewnątrz kompleksu już opanowaliśmy pożar. Niedługo sam zgaśnie. Natomiast w mieście... Módl się o nagły deszcz.
      -  Szczęście nie zawsze dopisuje, nieprawdaż? Singh niechętnie przyznał:
      -  Nikt nie mógł wiedzieć, co się stanie, gdy kula ognista trafi jedną z tych latających rzeczy.
      -  Nie. Oczywiście że nie. Oto nadchodzi Aridatha. Niczym złowieszcza wrona. Pewnie kolejne niedobre wieści. - Mogaba zerknął na wschód. Dlaczego ta noc trwa tak długo? - Masz plamkę popiołu na prawej nogawce, Aridatha.
      Dowódca Batalionów Miejskich naprawdę zatrzymał się, żeby temu zaradzić, zanim pojął, iż Wielkie Generał z niego żartuje. W mniejszym lub większym stopniu. Aridatha rzekł:
      -  Próbują wykorzystać zamieszanie. Otrzymuję raporty o duchach i innej grozie, szerzącej się przy Południowej Bramie i na terenie fortów rzecznych.
      -  Naprawdę atakują? - Ghopal Singh nie potrafił uwierzyć, że wróg może napaść na Taglios, dysponując tylko tyloma żołnierzami. Oczekiwał, że będą siedzieć na tyłkach, w nadziei, iż uda im się nawiązać sojusze z wywrotowymi elementami wewnątrz murów. -Którędy?
      -  Od strony rzeki - zawyrokował Mogaba. - Mieli czas, żeby rozeznać się w sytuacji. Tam jesteśmy najsłabsi.
      -  Może chcą, żebyśmy myśleli...
      -  Jakiś czas minie, nim uda im się przeprowadzić na miejsce znaczniejsze siły. Kiedy zaatakują z powietrza, będziemy wiedzieli, że ruszyli do szturmu, i poznamy miejsce, w którym uznali, że się przebiją.
      Kilka chwil później nadeszła wiadomość, że komanda wroga dokonały desantu na mury, jakąś milę na zachód od Południowej Bramy; dostarczył je tam latający dywan. Błyskawicznie otrzymały wzmocnienie. Ani Miejskie Bataliony, ani Szarzy nie dysponowali w tym regionie znaczniejszymi siłami. Trzon Drugiej Ochotniczej znajdował się na nabrzeżu. Garnizon barbakanu radził sobie z zagrożeniem na miarę swych sił.
      Mogaba zerknął na wschód. Kiedy wzejdzie słońce, wróg straci przewagę w postaci niewidzialnych sojuszników. Wtedy obrońcy miasta będą mogli skorzystać z liczebnej przewagi.
      Dziesięć minut później nadeszły wieści, że nurkowie wroga uzbrojeni w niewielkie miotacze kul ognistych przecięli łańcuchy i zerwali przegrody z bali w górze nurtu. Na machiny artyleryjskie sypały się bomby zapalające.
      -  Miałeś rację - powiedział Ghopal. - To będzie nad rzeką.
      -  Może. Gdzie są ich czarodzieje? - To przede wszystkim Mogaba musiał wiedzieć. Domyślił się już, że jeźdźcom słupów nie jest niezbędny magiczny talent. - Dopóki nie zobaczymy w akcji czarodziejów, musimy zachować sceptycyzm wobec każdej próby szturmu. Wszystko, o czym dotąd doniesiono, to jest tylko dywersja.
      -  Czy nie powinniśmy się tam udać? - zapytał Aridatha.
      -  Gdzie? Masz ochotę się założyć, że wkrótce nie doniosą nam o nowym ataku, w jakimś innym miejscu? To jest najlepsze stanowisko. Znajdujemy się w centrum. - Przyszło mu do głowy, że może być obserwowany. Że plany Kapitan zależą od jego zachowania. Bezpośrednią konsekwencją każdej jego decyzji mogło być skierowanie sił wroga w miejsce, gdzie go akurat nie będzie. Dysponując takim wywiadem, sam by tak postąpił. - Znajdujemy się w centrum. Otoczmy ciaśniejszym kordonem partie Pałacu, w których może przebywać dziewczyna. Dzięki temu będziemy mieli więcej wolnych ludzi.
      Już setki przydzielono do pilniejszych zadań, ponieważ w miarę jak szerzyły się pożary poza Pałacem, tłum gapiów zaczął topnieć. Kiedy tylko okaże się, który dokładnie punkt oporu trzeba wzmocnić, Mogaba będzie mógł posłać posiłki.
      Nadeszły wieści o zażartym ataku powietrznym na kompleks Południowej Bramy. Zmasowane salwy kul ognistych rzeźbiły w kamieniach tysiące dziur. Tak rozrzutne szafowanie ogniem zdumiewało wszystkich.
      -  Na tym to właśnie polega, zrozumcie - powiedział Mogaba. - Ta Kapitan znacznie bardziej kocha walkę niż jej poprzednicy, a kiedy już do niej przystępuje, winduje poziom przemocy tak wysoko, jak tylko się da. Chce przestraszyć wrogów, aby w ogłupieniu czekali, aż po nich przyjdzie. - Rzut oka dookoła przekonał Mogabę, że taktyka Kapitan najwyraźniej skutkuje. I ani jeden, ani drugi generał Singh nie miał ochoty na wykład z psychologii walki.
      Więc Mogaba zauważył tylko:
      -  I nasza sytuacja pozostanie niekorzystna, póki nie będziemy wiedzieli, który z próbnych szturmów zmieni się w prawdziwy atak.
      A o tym, jak podejrzewał, druga strona jeszcze również nie miała pojęcia. Zapewne Kapitan po prostu dalej próbowała odkryć, w którym miejscu inwestycja sił przyniesie największe zyski. Kapitanowie Kompanii nigdy nie lubili marnować ludzi.
      -  Niech dowódcy odcinków radzą sobie, jak potrafią. Posiłki poślemy im dopiero wówczas, gdy trzeba będzie zapobiec katastrofie. Czego oczekuję od was dwóch, to dokładnego rozeznania w nastrojach tłumu. Jak dotąd nikogo chyba nic nie obchodzi, jednak nie chcę żadnych niemiłych niespodzianek.
      Ghopal zasugerował:
      -  Zaryzykowałbym stwierdzenie, że masy są po naszej stronie. To nie my wznieciliśmy te pożary.
      Mogaba zerknął na wschód. Niebo lekko się rozjaśniło, jednak widok ten nie przyniósł mu zadowolenia. Ghopal przypomniał mu o przerażającej ilości pracy, jaka ich czeka, gdy już odeprą atak wroga. Pożary pozbawią dachu nad głową i środków do życia dziesiątki tysięcy ludzi w mieście, w którym trzecia część populacji już miała nieszczęście wieść taki żywot.
      Może jednak powinien się ulotnić i zostawić te problemy na głowie Śpioszki.
      

113. Taglios:
Szturm

      Domyśliłem się, że Śpioszka chce zdobyć Południową Bramę. Posyłała ludzi i zasoby równocześnie w rozmaite miejsca, wykorzystując bezlitośnie wszystkich, którzy zdolni byli do lotu, jednak kiedy uważniej się nad tym zastanowić, ponad połowa działań bojowych obejmowała obszar w promieniu pół mili od barbakanu. Sam barbakan straszliwie ucierpiał od ataku z powietrza. Niektóre jego partie przypominały porytą tysiącami dziur warstwę żużlu.
      Dysponowałem lepszymi informacjami niż Mogaba. Wiedziałem jednak, że Wielki Generał wkrótce się połapie. We wszystkich kwestiach militarnych wykazywał superczuły instynkt.
      Jak elastyczne były plany Kapitan? Czy była w stanie dość szybko zmienić cel ataku, kiedy Mogaba już pojmie, o co jej chodzi? Nie miałem pojęcia. Jakkolwiek skomplikowany był plan, nie zaproszono mnie, gdy go układano. Pewnie tylko Suvrin dysponował całościową wiedzą. Ale nie zakładałbym się, że tak jest. Śpioszka była równie skryta jak niegdyś ja sam.
      Widocznie to przychodzi wraz z szarżą. Moi poprzednicy zachowywali się w identyczny sposób. Któregoś dnia zwróci się to przeciwko nam.
      Minęło już południe. Przeprowadziwszy zdecydowany szturm ze wszystkich stron, przy maksymalnym wsparciu z powietrza oraz ze strony Tobo, nasze siły wdarły się do kompleksu barbakanu. Los obrońców został przypieczętowany, kiedy grupie uderzeniowej udało się dostać do środka i otworzyć zewnętrzne bramy.
      Mogaba nie reagował. Ulice wokół kompleksu opustoszały; cywile najwyraźniej doszli do wniosku, że nadeszła najlepsza chwila, by zniknąć. Poszarpane oddziały Taglian wycofały się w głąb miasta. Wciąż nie pojawił się nikt, by wesprzeć albo zluzować obrońców barbakanu. Żołnierze z Drugiej Ochotniczej Mogaby zaczynali opowiadać jakieś niestworzone rzeczy o swoim szefie.
      Coś było zdecydowanie nie w porządku. Mogaba zachowywał się nazbyt biernie. Przecież wiedział, że musi coś zrobić, zanim znowu nastanie noc, a Kompania zostanie wsparta przez Nieznane Cienie.
      Jakimś zrządzeniem losu robiliśmy dokładnie to, czego Mogaba od nas chciał, skoro nie czynił nic, aby nam to uniemożliwić.
      No tak. Można doprowadzić się do szaleństwa, próbując przemyśleć absolutnie wszystkie tego rodzaju możliwości.
      Śpioszka posłała wszystkich prócz Tobo, by wzmocnić atak na nabrzeża w górze nurtu. Najwyraźniej udało nam się w miarę łatwo uchwycić przyzwoity przyczółek i Kapitan chciała zdyskontować ten drobny triumf.
      Zaczynałem powoli podejrzewać, że Śpioszka naprawdę nie dysponowała żadnym z góry ustalonym planem ataku. Innym niż przejęcie tego, co Mogaba zechce jej oddać.
      Godzinę później, kiedy oddziały lojalistów zareagowały wreszcie na zagrożenie od strony nabrzeża, nasz atak ponownie skoncentrował się na Południowej Bramie.
      Miałem nadzieję, że wkrótce zapadnie ostateczna decyzja. Byłem już zmęczony. A wciąż jeszcze zostało wiele godzin do końca dnia.
      Za pierwszym razem odgadłem trafnie. Wybrała bramę.
      Kiedy ludzie na murach zdołali w końcu ją zdobyć, w górę poleciała flara, alarmując Kapitan i Porucznika. Brama składała się z dwu fortów i oba należało wziąć. Drugi okazał się znacznie trudniejszy do zdobycia. Tymczasem wszyscy ludzie, którzy nie byli zaangażowani w bój gdzie indziej, zebrali się na zewnątrz, gotowi do szturmu.
      Przed chwilą Śpioszka dała znak. Oficerowie wcześniej otrzymali rozkazy przedarcia się przez barbakan i marszu na centrum miasta. Mieli przewodników, którzy pokażą im drogę. Kapitan chciała jak najszybciej zdobyć Pałac. Wierzyła, że reszta Taglios nie będzie stawiać większego oporu, gdy ten symbol władzy padnie. Rozpuszczała wieści, że Prahbrindrah Drah jest już w drodze, gotów do odzyskania należnych mu dominiów.
      Gdybym to ja miał decydować, schowałbym księcia w kieszeni, gotów w każdej chwili pokazać go tłuszczy. Kazałbym mu dowodzić szturmem. Ale nie miałem już na nic wpływu.
      

114. Taglios:
Złe wieści, biała wrona

      Wieści na temat zdobycia Południowej Bramy Mogaba wysłuchał w milczeniu, z ponurą, pozbawioną wyrazu twarzą. Nie zadał żadnych pytań, po prostu popatrzył na zachód, żeby sprawdzić, ile jeszcze zostało do końca dnia. Odwrócił się do Aridathy i Ghopala. Ten ostatni nieznacznie skinął głową.
      Kiedy posłaniec odszedł, Wielki Generał zapytał:
      -  Wciąż atakują nabrzeże? Aridatha odparł:
      -  Wedle ostatnich raportów ze zdwojoną siłą.
      -  Poślij tam jeszcze jedną kompanię. Ich główne siły skierują się prosto na Pałac. Przy wsparciu całej magii, jaką dysponują. Kontratak z nabrzeża będzie miał duże szansę powodzenia.
      -  Co zdecydowałeś w sprawie najeźdźców? - zapytał Aridatha.
      -  Wszystko ustaliliśmy już wiele miesięcy temu. Wykonaj plan. Przekonamy się, jakie przyniesie efekty.
      Aridatha pokiwał głową, najwyraźniej żałując, że nie ma sposobu na ograniczenie rozlewu krwi. Przewidywał wynik konfliktu znacznie mniej pesymistycznie niż Wielki Generał. Obawiał się jednak, że cena będzie boleśnie wysoka, że zwycięstwo okaże się większym złem dla miasta jako całości.
      Mogaba rozkazał mu:
      -  Chcę, żebyś natychmiast wrócił do swojej kwatery głównej. Stamtąd będziesz dowodził oddziałami.
      -  Ale...
      -  Jeśli się nie uda i zastaną cię tutaj ze mną, zapłacisz niepotrzebną cenę. Rób jak mówię. Ghopal, przejmujesz dowodzenie w miejscu. Nikt nie ma prawa wejść do Pałacu. Nikt nie wychodzi. Jeśli wróg dotrze tak daleko, postaraj się, żeby mu powiedziano o Khadidasie i Córce Nocy. Oczekuję, że sam nie będziesz stawiał im oporu. Najlepiej przekazać tę informację dwójce w ognistych zbrojach. Stwórcy Wdów i Pożeraczowi Żywotów. Oni cię wysłuchają. Są rodzonymi rodzicami dziewczyny. Aridatha, dlaczego wciąż tu sterczysz? Masz swoje rozkazy.
      Ghopal zapytał:
      -  Co chcesz zrobić?
      -  Przygotuję kilka kontrataków, które sprawią, że ci dziwni obcy żołnierze pożałują, iż kiedykolwiek opuścili swą ojczystą krainę. - Wielki Generał promieniował bezgraniczną pewnością siebie.
      Jednak w głębi jego duszy nie było po niej śladu.
      Mimo to opuścił teren Pałacu krokiem aroganckiego zdobywcy, a w ślad za nim pospieszył tłumek łączników i adiutantów. Idąc, Mogaba wydawał kolejne rozkazy.
      Mogaba wypatrzył białą wronę przyglądającą mu się z kamiennego gzymsu. Skinął na nią.
      -  Chodź tutaj. - Poklepał własne ramię.
      Ptak skorzystał z zaproszenia, zaskakując członków orszaku. Wielki Generał zapytał:
      -  Jesteś tą, którą sądzę, że jesteś?
      

115.Taglios:
Oddział do zadań specjalnych

      Istnieją zadania zbyt doniosłe, by je powierzyć komukolwiek innemu niż członkom rodziny. Kapitanów odpowiedzialnych za Południową Bramę zawsze wyznaczano spośród krewnych Ghopala Sing-ha, chociaż formalnie wchodzili w skład Miejskich Batalionów. Ludziom tym nawet nie postałaby w głowie myśl o niedochowaniu lojalności, ponieważ zbyt mocno związali swój los z Szarymi, Wielkim Generałem i Protektoratem.
      Byli również żołnierzami na tyle zdyscyplinowanymi, by wycofać się, nie popadając w panikę. Żołnierzami, którzy przez cały czas przygotowywali siebie i swych podkomendnych na ten właśnie dzień. Chociaż pierwotnie zakładali, że to Protektorka we własnej osobie wkroczy w strefę śmierci.
      

116. Taglios:
Makabryczny los

      Przejście przez barbakan od strony wnętrza przypominało istny labirynt, chociaż w istocie zakrętów nie było więcej niż sześć. Z powietrza nie wyglądało to nawet tak źle. Póki ogromne kamienne bloki nie zaczęły sypać się ze ścian, zamykając w środku Kapitan, jej sztab i kilkunastu innych ludzi.
      Upadek kamiennych bloków automatycznie zainicjował szereg dalszych procesów. Najpierw na uwięzionych runęła ulewa zatrutych strzałek. Konie kwiczały, ludzie krzyczeli. A kiedy zniżyłem lot mego słupa, zastanawiając się, jak wydostać Kapitan z pułapki, z otworów w ścianach trysnęła wrząca oliwa.
      A więc w ten sposób chcieli się pozbyć Duszołap.
      Żar sprawił, że musiałem się wycofać. Czarny ubiór Voroshk nie bardzo sobie z nim radził.
      Śpioszka zajmowała miejsce w środku atakującej kolumny. Co oznaczało, że nasze siły zostały rozbite dokładnie na dwie połowy.
      Z pewnością wkrótce nastąpi zmasowany kontratak.
      Wepchnąłem się na miejsce obok Arkany, którą groza sytuacji wręcz sparaliżowała.
      - Weź się w garść! Chcę, żebyś znalazła Suvrina. Powiedz mu, że ja będą dowodził oddziałami w mieście. Może zbudować jakieś stopnie, żeby przeprowadzić resztę żołnierzy górą przez ten bałagan. Niech wykorzysta drewno z machin oblężniczych. Ruszaj! Szybko!
      I tym razem nawet nie musiałem jej uderzyć, żeby wyrwać z osłupienia.
      Znowu to Mogaba rozdał karty. Jednak teraz szansę ocalenia nie wyglądały dobrze.
      Powinniśmy być na to przygotowani. Przecież powiedział nam, że odpowiednie kroki zostały już podjęte.
      Czasami pozostaje się głuchym nawet na to, co zostało głośno powiedziane.
      Zanim wylądowałem, spojrzałem na słońce.
      Będziemy musieli utrzymać się stosunkowo niedługo, co stanowiło jedyny powód do umiarkowanego optymizmu.
      -  To nie potrwa długo - oznajmiłem dowódcom sił naziemnych. - Musimy zająć stanowiska, które pozwolą nam przetrwać do zapadnięcia zmroku. Kiedy nadejdzie ciemność...
      -  Nieznane Cienie.
      -  Ukryte Królestwo. Krzyki. Deszcz strzał.
      -  Uformujcie szyk kompanii pod tą ścianą - poinstruowałem ich. - Musimy panować nad tymi schodami, kiedy pozostali do nas dołączą. - Musiałem demonstrować optymizm, którego nie czułem. Jedyna nadzieja w tym, że Suvrin wywiąże się ze swej części zadania.
      Nikt nie mógł poddawać w wątpliwość odwagi żołnierzy z Hsien. Porządnie poszarpali Miejskie Bataliony. Poharatali posiłki Drugiej Ochotniczej. Na nieszczęście, Miejskie Bataliony i Druga Ochotnicza Mogaby im również spuściły niezłe lanie. Nie minęło dużo czasu, a wszystko powoli zaczynało wskazywać na to, że być może Śpioszka zdecydowała się ugryźć zbyt wielki kęs. Wielki Generał z pozoru dysponował nieograniczonymi rezerwami, chociaż nadzwyczaj oszczędnie nimi szafował.
      Tylko energicznemu wsparciu Arkany, Shukrat i Tobo zawdzięczaliśmy to, że jeszcze żyjemy.
      Kiedy Tobo doszedł na tyle do siebie, że zaczął myśleć, a nie tylko mechanicznie reagować na rozwój wydarzeń, fala przypływu przystanęła. Wreszcie przypomniał sobie, że nadaje się do czegoś więcej niż tylko ciskanie z góry kamieni i bomb zapalających. Kiedy dołączył swe czarodziejskie umiejętności do znacznie słabszych talentów obu dziewczyn, pojawiły się żądlące owady, bolesne robaki ognia, cytrynowej i limonowej barwy płatki śniegu, które trawiły zbroję oraz ciało.
      Niemniej wróg nie pozwolił nam ruszyć się z miejsca, dopóki nie nadeszła ciemność.
      Ale ciemność zawsze nadchodzi.
      

117. Taglios:
Noc i miasto

      Wielki Generał osobiście objął dowodzenie na nabrzeżnym froncie. Kiedy przybył na miejsce, prowadząc rezerwy Drugiej Ochotniczej, morale już chyba nie mogło być niższe. Pamiętający długą historię militarnych katastrof żołnierze podejrzewali, że ostateczna porażka jest nieuchronna i tylko marnuje się ich żywoty, każąc walczyć za przegraną sprawę.
      Wielki Generał osobiście pchnął swą straż przyboczną do kontrataku przeprowadzonego z taką furią i finezją, że wróg rychło stracił wszystkie przyczółki, które zdobył po dniu wyczerpujących bojów.
      Najeźdźcom brakowało wsparcia z powietrza. Wielki Generał wywnioskował z tego, że ich sytuacja pod Południową Bramą musi być rozpaczliwa.
      Komunikacja między podzielonymi siłami właściwie nie istniała. Nikt nie wiedział, jaki naprawdę jest los pozostałych. Najlepszą rzeczą, jaką można było uczynić, to stosować się ściśle do ułożonych planów i zachować nadzieję, że wrogowi pochód nie przychodzi zbyt łatwo.
      Przeciwnicy Mogaby spróbowali pchnąć do boju świeżych rekrutów. Na niewiele im się to zdało. Tamci byli zbyt nieliczni, żeby wywrzeć decydujący wpływ na losy starcia.
      Ostatni atakujący uciekli na barkach, z których przeprowadzili pierwszy desant. Barki dryfowały bezwładnie z nurtem, ponieważ żołnierzy nie zostało dość, by wiosłować pod prąd. Na dodatek wszystkie były przeładowane, jedna do tego stopnia, że nabierała wody przy najmniejszym przechyle. Długo nie utrzymała się na powierzchni.
      Mogaba zafundował sobie dłuższą przerwę. Przegnał z głowy wszystkie myśli, przymknął powieki, pozwolił, by owiał go chłodny, zimowy wiatr.
      Dopiero kiedy uspokoił się i zaczął oddychać w normalnym rytmie, poczuł się gotów na powrót zająć sprawami chwili.
      Jeszcze mógł zwyciężyć. Jeśli tylko zdoła przeprowadzić ludzi pod Południową Bramę, zmusić do porządnego wysiłku, wtedy być może zada wrogowi wystarczająco poważne straty, by stworzyć szansę przeczekania nocy. Wówczas zwycięstwo będzie jego. Nie dotrzymają pola siłom, które nazajutrz będzie w stanie cisnąć przeciwko nim.
      Otworzył oczy.
      Biała wrona przyglądała mu się z grzędy zaimprowizowanej z fragmentu pękniętego koła wozu, siedząc nie dalej niż o stopę od jego twarzy.
      Zaczęła mówić.
      Ptak okazał się znacznie lepszym łącznikiem i szpiegiem niźli wrony znane mu z dawnych czasów.
      Wielki Generał słuchał przez dłuższy czas. I zastanawiał się, czy umysł w mózgu ptaka świadom był jego nielojalności.
      On sam na pewno pierwszy nie podejmie tej kwestii.
      Wielki Generał podniósł się, nie zwracając uwagi na protesty obolałych mięśni.
      -  Sierżancie Mugwarth, proszę zanieść rozkaz. Do wszystkich oficerów. Niech poderwą każdego zdolnego do marszu żołnierza. Idziemy na pomoc Południowej Bramie.
      Wywiad powietrzny wroga doniósł o istnieniu pułapki, zanim zdążyła się zatrzasnąć. Mogaba zostawił swych żołnierzy ich dziełu i pośpieszył do Pałacu. Przybył na miejsce w chwili, gdy zmierzch zaczął znaczyć cienie czernią. Widok z wysoka ukazywał kilka wciąż szalejących pożarów. Dym i pojedyncze płomyki snuły się jeszcze po zawalonej części Pałacu.
      Czekały na niego wieści, wedle których wróg zlikwidował większość punktów oporu w dole rzeki. Walczące tam oddziały otrzymały nieoczekiwane wsparcie od żołnierzy dryfujących z prądem. Ci obcy byli naprawdę nieustępliwymi wojownikami.
      -  Wysłać posiłki? - zapytał Ghopal.
      Mogaba zastanawiał się przez chwilę. Tamci pewnie osiągnęli już granice swych możliwości.
      -  Tak, istotnie. Wszyscy ci ludzie tutaj, wokół Pałacu, są twoi, prawda?
      -  Sądziłem, że tak będzie najlepiej. Mogę im bezgranicznie ufać.
      -  Niech żołnierze Aridathy ich zluzują. Swoich poślij na nabrzeże. I zbierz po drodze wszystkich braci i kuzynów, którzy jeszcze żyją. I każ im przyjść tutaj.
      -  Co?...
      -  Zrób to. Szybko. Szybko. I chce mieć też zdobyczne miotacze kul ognistych.
      -  Wydaje mi się, że większość zużyliśmy.
      -  To znaczy, że jeszcze jakieś zostały. Chcę wszystkie.
      Ciemność nadeszła. A wkrótce po zmroku do Wielkiego Generała dotarły wieści, że wrogowie na obu swych przyczółkach postanowili przeczekać noc, miast ruszyć do ataku, wykorzystując przewagę swoich widmowych sojuszników.
      Wielki Generał nie pozwolił, by noc odebrała mu ducha. Swoim przykładem natchnął otaczających go żołnierzy. I faktycznie wszystko wskazywało na to, że duchy wroga nie miały zamiaru robić nic więcej, niż tylko krzyczeć: Buu!
      Wielki Generał zreorganizował obronę miasta, przekazując całą niemalże oficjalną odpowiedzialność w ręce Aridathy Singha. Potem poprowadził Ghopala Singha i jego uzbrojonych w miotacze kul ognistych krewnych w kierunku frontu na nabrzeżu.
      Ghopal zapytał:
      -  Co my właściwie robimy?
      -  To jest pozorny spokój - odparł Mogaba. - Tego popołudnia stracili swoją Kapitan. Pułapka w bramie spisała się na medal. Zginęli w niej również prawie wszyscy oficerowie sztabu. - Nie wyjaśnił, skąd to wie. - Będą potrzebowali czasu, żeby ustalić, kto dowodzi i co powinni teraz zrobić. Być może nawet zdecydują się odstąpić. - Zadrżał, ale powiedział sobie, że to tylko chłód powietrza.
      Jednak wiedział, że Konował nie zginął. Wiedział, że Kompania nie odstąpi. Wiedział, że dowodzenie przejmie nowy Kapitan, który podejmie dzieło starego.
      

118. Taglios:
Nowe dowództwo

      -  Nie jestem gotów do objęcia dowództwa - bronił się Suvrin.
      -  Ja jestem na to zbyt stary - odparowałem. - A jedyna oprócz mnie odpowiednio wykwalifikowana osoba leży pogrążona w śpiączce. - W ścisłym sensie tego słowa Pani nie znajdowała się w śpiączce, ale praktycznie rzecz biorąc, efekt był ten sam. Na nic nie mogła się przydać.
      Suvrin mruknął coś pod nosem.
      -  Śpioszka cię wybrała. Uznała, że sobie poradzisz. Cały czas podsuwała ci okazje do zapoznania się z robotą.
      Śpioszka stanowiła istotną część problemu. Jej śmierć, tak nagła i okrutna, poraziła wszystkich. Większość wciąż nie potrafiła przejść nad tym do porządku dziennego.
      Powiedziałem:
      -  Tracimy tylko czas. Wkrótce Synowie Umarłych zaczną się zastanawiać. A nie chcemy przecież, żeby przyszło im do głowy liczyć straty osobowe po tej stronie lśniącej równiny.
      Poczułem przelotne ukłucie pogardy dla samego siebie. Tego właśnie stylu myślenia nienawidziłem u pracodawców Kompanii. Suvrin na moment się opamiętał.
      -  Nie mamy czasy na żałobę, co? Trzeba ciągnąć to dalej. Albo odwołać całą sprawę.
      -  Nie ma się nad czym zastanawiać. Musimy walczyć. Próbowałem przesłać wiadomość do Aridathy Singha. Wydaje się dobrym człowiekiem, zdolnym postawić interes Taglios na pierwszym miejscu. Z pewnością chciałby oszczędzić miastu dalszego rozlewu krwi.
      -  Jeśli uda ci się go przekonać, że Mogaba jutro nie pożre nas żywcem. Z raportów Tobo wynika, że Wielki Generał nie ma powodów do zmartwień.
      -  Będzie miał. Kiedy już na dobre uchwycimy przyczółki, mogę posłać dziewczyny na polowanie.
      Na okrągłej twarzy Suvrina wciąż widniał ten nadęty, trochę dziecinny wyraz, który zwykle na niej gościł. Powinien się zaraz czymś zająć, a wtedy zacznie wyglądać twardo, rzeczowo jak każdy Kapitan.
      W końcu uległ skrywanym pragnieniom.
      -  W porządku. Zostanę Kapitanem. Ale zachowuję sobie prawo do rezygnacji.
      -  Świetnie. Poinformuję wszystkich, a potem pogonimy Mogabie kota. - Jednak moja nienawiść wobec Wielkiego Generała nie była już tak jadowita jak niegdyś. Ostatnimi czasy przypominała raczej niezdrowy nawyk.
      -  Jestem więc teraz Kapitanem, tak? Z pełnymi prerogatywami?
      -  Tak. - Mój ton był podejrzliwy.
      -  Wobec tego moim pierwszym rozkazem jako Kapitana jest polecenie, żebyś przestał wystawiać się na niebezpieczeństwo.
      -  Hę? Co? Ale...
      -  Konował, jesteś jedynym człowiekiem, który potrafi prowadzić Kroniki. Jesteś jedynym, który jest w stanie przeczytać większość z nich. Nie skończyłeś mnie uczyć i nie masz innego następcy. Przede wszystkim nie wolno nam stracić więzi z dziedzictwem. Przynajmniej na tym etapie. Wynika z tego, że nie pójdziesz nigdzie, gdzie ryzyko będzie zbyt wielkie.
      -  Ty sukinsynu. Zrobiłeś mnie w konia. Nie masz prawa.
      -  Jestem Kapitanem. Oczywiście że mam prawo. Właśnie z niego skorzystałem. Każę cię ubezwłasnowolnić, jeśli będzie trzeba.
      -  Nie będziesz musiał. - Ponieważ kupowałem całą mistykę Kompanii niczym religię. Ponieważ nie mogłem odmówić wykonania rozkazu, tylko dlatego, że mi się nie podobał. Ha, ha. Ile czasu zajmie mi takie jego zinterpretowanie, abym mógł jakoś go obejść w przypadku zaistnienia prawdziwej potrzeby? - Ale chcę dostać Mogabę.
      -  My go dla ciebie złapiemy. A potem będziesz mógł go obedrzeć ze skóry w dowolny sposób, jaki ci przyjdzie do głowy.
      Poszedłem więc, żeby oznajmić wszystkim, iż mamy nowego Kapitana, który natychmiast wzywa do siebie oficerów. Potem rozejrzałem się za Arkaną, która pewnie gdzieś się wylegiwała, marnując swój cenny czas na sen.
      Kiedy tak wałęsałem się dookoła, drżąc na całym ciele, ponieważ noc aż tętniła od obecności niewidzialnych istot, zdałem sobie sprawę, że Suvrin, zupełnie niechcący, wydał mi rozkazy o decydującym znaczeniu. Jeśli będę biegał w tę i we w tę, wszędzie wtykając nos, i zostanę zabity, nie tylko Kroniki umrą ze mną. Podobny los czeka ten skromniutki plan, który wymyśliłem, aby wywiązać się z naszej umowy z Shivetyą.
      Jeszcze z nikim się nim nie podzieliłem i nie zrobię tego do chwili, gdy będę pewny, że umieram.
      Nie wypowiedzianych na głos słów uśpiona Bogini nie mogła podsłuchać.
      

119. Taglios:
Posłaniec

      Prowadzona i osłaniania przez ludek ukrytego królestwa, Arkana niepostrzeżenie przedostała się na teren apartamentów Aridathy Singha, razem z latającym słupem - a w istocie mogłaby wnieść wszystko, co by jej przyszło do głowy. Generał był sam. Godzinę wcześniej wyczerpanie sprawiło, że zwalił się bez zmysłów. Troskliwi podwładni położyli go do łóżka. Potem postawili warty przy drzwiach, żeby nikt mu nie przeszkadzał.
      Arkana wleciała do środka przez otwarte okno, przyciskając się na płask do swego słupa. Nie denerwowała się szczególnie. Była przekonana, że potrafi sobie poradzić z ewentualnymi problemami, przynajmniej na czas dostateczni długi, by zdążyć uciec.
      Otrzymała rozkazy, by zmykać na pierwszy znak, że szykują się kłopoty. Wierzyła w te instrukcje z zapałem neofitki.
      Kiedy już znalazła się wewnątrz, zsiadła ze słupa i odwróciła go przodem do okna, szykując do bezzwłocznego odwrotu. Wciąż pozostawała przywiązana do niego, a więc ucieczka była możliwa, nawet jeśli nie będzie siedzieć w siodle. Nawet jeśli straci świadomość. Może nawet wówczas, gdy ktoś rzuci się na nią, próbując schwytać.
      Znalazła lampę, zapaliła ją. Potem obudziła Aridathę Singha.
      Generał miał problemy z powrotem do świata jawy. Ale obudził się w miarę cicho i ostrożnie, rozumiejąc, że sytuacja jest krytyczna. Może chodziło o Nieznane Cienie. Poczucie ich obecności było silne. Wszędzie dookoła było ich pełno.
      Usiadł, krzyżując nogi. Poruszał się powoli, trzymając dłonie na widoku. Wyraz twarzy wystarczył za wszystkie pytania.
      Arkana próbowała nie zwracać uwagi na jego wygląd. Została ostrzeżona... Nie była taką idiotką jak Gromovol.
      -  Kapitan chce wiedzieć, czy otrzymałeś wiadomość od Kronikarza. Kapitan pyta, czy jesteś gotów oszczędzić Taglios krwawych kosztów dalszej walki. - Słowa wymawiała pieczołowicie, nie chcąc zostać źle zrozumianą.
      -  Oczywiście że tak. Ale jakim sposobem mam was, ludzie, przekonać, żebyście sobie poszli? - Nie bardzo potrafił rozpoznać swego gościa, ukrytego pod grubymi fałdami ubioru Voroshk.
      -  Oto pomysł. Możesz kazać swym żołnierzom złożyć broń. - Jako jednej z Voroshk złożenie tego rodzaju propozycji obcemu przyszłoby bez najmniejszego trudu. Jednak tutaj, dziś w nocy, była tylko kolejnym zbiegiem, osobą pozbawioną korzeni. A nadto młodą dziewczyną, nie do końca pewną własnych sił. Może jednak zaufanie Konowała zostało źle ulokowane.
      Chytry staruch. Wystawił ją, wiedząc, że raczej zaryzykuje swoją wolność, niż go rozczaruje.
      To było typowe dla starych ludzi. Przynajmniej starych ludzi, jakich znała.
      Aridatha odparł:
      -  Niewiele jest rzeczy, których pragnąłbym bardziej niż zakończenia tych walk, zanim jeszcze choć jednej osobie stanie się krzywda. Ale nie ja decyduję, kiedy przychodzi do wyboru między wojną a pokojem. Wziąłem na siebie określone zobowiązania. Dałem słowo. Obecnie Taglios znajduje się pod władzą Wielkiego Generała. Jeśli on wyda rozkaz zawieszenia broni, posłucham go natychmiast.
      Nic więcej nie dodał. Wyraził się tak jasno, jak tylko potrafił. Tego jednak było dość, by wzbudzić w nim poczucie winy.
      -  Taka jest więc twoja ostateczna odpowiedź? - Pewność siebie Arkany zaczęła rosnąć.
      -  Nie widzę przed sobą innego wyjścia. Wasz Kapitan zrozumie.
      -  Twój honor zaprowadzi cię do grobu. I nikt nie będzie wyśpiewywał twej chwały. - Arkana opuściła pokoje, zanim Singh zdołał pojąć, co chciała powiedzieć. Uznał w końcu, że był to jakiś idiom obcego języka, który nie został właściwie przetłumaczony.
      W chwili obecnej Aridatha czuł niewiele mniejsze wyczerpanie niż godzinę temu. Ale przez pewien czas nie potrafił zasnąć i to nie tylko dlatego, że sypialnię wciąż wypełniała gęsta atmosfera obcej obecności. W uszach wciąż brzmiały mu ostatnie słowa gościa; myślał o ojcu. Narayanie Singhu. Człowieku nadzwyczaj honorowym, przynajmniej wedle reguł świata, w którym żył. A teraz nawet jedna dusza nie wyśpiewa jego chwały. Chyba że ukochana Bogini nuci mu teraz kołysanki, śniąc przerażające sny.
      Morderca Narayana wciąż ukrywał się gdzieś w ruinach Pałacu.
      

120. Taglios:
Thi Kim zawsze tu był

      Mogaba nie brał już tak aktywnego udziału w walce. Wytłumaczył Ghopalowi:
      -  Duch chętny, ale ciało zbyt już, cholera, stare i zmęczone. Po prostu posiedzę sobie tutaj i będę ci mówił, co masz robić. - Głównie jednak gawędził z białą wroną, która cały czas, mimo obecności nieprzyjaznych duchów, prowadziła dlań robotę wywiadowczą. Ptak całkiem wyraźnie potrafił dostrzec te widma, ponieważ ostrzegał go regularnie, kiedy należało trzymać usta zamknięte na kłódkę.
      Kiedy Mogaba sformułował przypuszczenie, że niewidzialne istoty nie na wiele przydają się najeźdźcom, wrona poinformowała go, że ludek ukrytego królestwa oddany jest tylko swemu panu. Ich udział w boju zależał wyłącznie od woli ich mesjasza, Tobo, którego darzyły czcią omalże boską jako Thi Kima, co w kanonicznej mowie kapłanów, którzy stworzyli Nieznane Cienie, oznaczało: Ten, Który Spaceruje z Umarłymi.
      Wielki Generał, zaskoczony, zapytał:
      -  Chcesz mi powiedzieć, że Thi Kim nie pochodzi z Nyueng Bao?
      Tytuł wywodził się z języka blisko spokrewnionego z mową, jaką Nyueng Bao posługiwali się cztery stulecia temu.
      -  A więc Wędrowiec Śmierci jest dzieciakiem półkrwi?
      -  Nie Wędrowiec Śmierci. Ten, Który Spaceruje z Umarłymi.
      Mogaba był zbyt zmęczony, by głębiej zastanawiać się nad tą różnicą.
      -  Leć, znajdź Aridathę Singha - powiedział. - Chcę wiedzieć, co porabia.
      Ptakowi nie podobało się, że musi słuchać rozkazów. Ale poleciał.
      Mogaba natychmiast wezwał do siebie Ghopala. Zapytał:
      -  Ile dla ciebie znaczy to miasto? - Wiedział, ale chciał to usłyszeć od tamtego.
      Ghopal wzruszył ramionami.
      -  Może nie do końca wiem, o co ci chodzi. Jak każdy, kto w nim żyje, kocham je i nienawidzę równocześnie.
      -  Nasi wrogowie zreorganizowali swoją hierarchię dowodzenia. Teraz odpoczywają. Ale podejmą dalszy szturm, kiedy ciemność będzie jeszcze na tyle głęboka, by skryć ich niewidzialnych sprzymierzeńców. Pewien jestem, że nasze siły przetrwają tę noc, zachowując dość energii na jutrzejszy kontratak. Myślę, że nazajutrz będziemy w stanie zadać im poważne straty, jednak ich przeklęci czarownicy znowu ich ocalą, a kiedy przyjdzie noc, magiczni sprzymierzeńcy skończą z nami. - Wielki Generał powiedział to wszystko, wciąż nie dysponując żadnym dowodem, że Nieznane Cienie zdolne są do morderczych czynów. - A przypuszczam, że zniszczenia, jakie w tym czasie poniesie Taglios, będą naprawdę spore. Wierzę, że ostatecznie obie strony do tego stopnia się wykrwawią, iż niezależnie od tego, kto zwycięży, nie będzie zdolny do opanowania frakcji religijnych ani nałożenia kagańca szefom gangów, kapłanom czy komu tam jeszcze, kto zechce skorzystać na panującym chaosie. Możemy nawet być świadkami zamieszek na tle religijnym.
      Ghopal w ciemnościach pokiwał głową, Mogaba nie widział jego twarzy. Jako dowódcy Szarych przypadało mu zadanie tłumienia nie uznawanych oficjalnie aspiracji. Ze szczególną zawziętością zwalczał gangi kryminalistów. Mogaba nie dociekał szczegółów, ale zdawał sobie sprawę, że coś w przeszłości Ghopala uczyniło go nieprzejednanym wrogiem nielegalnej działalności.
      -  Co mi chcesz powiedzieć? - zapytał Ghopal.
      -  Próbuję ci dać do zrozumienia, że jeśli będziemy dalej toczyli tę wojnę w dotychczasowy sposób, możemy zwyciężyć... jest to nawet bardzo prawdopodobne... ale równocześnie zniszczymy Taglios.
      A z drugiej strony, jeśli nawet przegramy i tak efektem będzie anarchia oraz zniszczenie.
      -  I?
      -  Naszych wrogów to nie obchodzi. Nie przybyli tu po to, aby przejmować się dobrem miasta. Przybyli dopaść ciebie i mnie. Oraz Khadidasa i dziewczynę. Zwłaszcza Córkę Nocy.
      Mogaba wyczuwał narastającą podejrzliwość Ghopala. Biała wrona pewnie już niedługo wróci.
      -  Sądzę, że powinniśmy oddać pole, Ghopal. I oszczędzić Taglios dalszej udręki. Garnizony wschodnich prowincji są wobec nas lojalne. Stamtąd będziemy mogli kontynuować swą walkę.
      Ghopal nie dał się zwieść. Nie podniósł również oczywistej obiekcji, że wobec wroga usadowionego w stolicy, wspartego oddziałem czarodziejów i dysponującego bogatą szkatułą niewielkie będą mieli szansę.
      Ghopal dobrze poznał swego dowódcę. Wielki Generał był nieubłaganym księciem wojny, praktycznie rzecz biorąc wyzbytym słabości. Chyba że była nią ukryta miłość do miasta, które go adoptowało, jakiej kilkukrotnie ostatnio dawał wyraz. Ghopal przekonał się, że nie ma większych kłopotów z wyobrażeniem sobie, iż Wielki Generał wybierze raczej odwrót, niż pozwoli, by w imię jego próżności Taglios zostało obrócone w ruinę. Dzisiejszy Mogaba nie był już tym aroganckim młodzieńcem, który bronił Dejagore przeciw wszystkim koszmarom, jakie ciskali nań Władcy Cienia.
      -  Dokąd pójdziemy?
      -  Do Agry. Albo może do Mukhry w Ajisthanie.
      -  Obie stanowią fortece Yehdna. Banda heretyków Shadar nie bardzo może tam liczyć na ciepłe powitanie. Zwłaszcza jeśli efektem tej wojny będzie osłabienie zasady religijnej tolerancji.
      -  To może się zdarzyć - przyznał Mogaba. - Ale nie musi.
      -  Nie wspomniałeś nic o rodzinach. - Dla Shadar rodzina liczyła się ponad wszystko. - Ja mam tylko braci i kuzynów. Jednak większość mych braci i kuzynów ma żony i dzieci.
      Mogaba powiedział:
      -  Przypuszczam, że mogą tu zostać, obciąć brody i udawać ludzi, którzy od dawna nie oglądali słońca. Posłuchaj, Ghopal. To, co teraz powiem, będzie całkowicie nie w porządku. Mam zamiar złożyć wszystko na twoje barki. Zostać i walczyć? Czy odejść i ocalić miasto?
      Jakby dla zaakcentowania jego ostatniej uwagi nad centrum miasta wzniósł się ku niebu grzyb dymu. Przez chwilę przypominał gigantyczny, rozjarzony mózg. Na jego tle przemknęły czarne sylwetki.
      Mogaba powiedział:
      - Rozejm dobiegł końca.
      

121. Taglios:
Śpiąca królewna

      Powoli dostawałem szału, zmuszony do dekowania się na tyłach, obserwując powietrzny atak na zespół budynków, o które opierał się front oddziałów uparcie blokujących nasz pochód w kierunku Pałacu. Przynieśliśmy na ten kraniec świata wiedzę o wojnie, a nasi uczniowie dobrze ją sobie przyswoili. Ci Taglianie nie chcieli się wycofać nawet w obliczu potęgi czarów i grozy Nieznanych Cieni.
      Ktoś zauważył, że w skład Miejskich Batalionów wchodzą głównie Yehdna i Shadar. Poległym w boju mężczyznom obie religie gwarantowały natychmiastowy dostęp do rzek wina i całych akrów chętnych dziewic. Choć w pierwotnym zamyśle chodziło tylko o wojowników, którzy oddadzą życie w imię Boga.
      Zastanawiałem się, jak wygląda raj Yehdna w wersji Śpioszki.
      Jak dotąd nie zdołaliśmy jeszcze zidentyfikować jej ciała. Zwłoki w przejściu zostały przeraźliwie spalone.
      - Dlaczego nie obejdziemy dookoła tych facetów? - zastanawiałem się w głos. A odpowiedź brzmiała: dlatego że nam nie pozwolą. Wzajemnie zakleszczone szyki były wręcz podręcznikowe. Jedyna droga wiodła przez nich. Lub po nich.
      Mogliśmy też nad nimi przelecieć.
      I przelecieliśmy, po dwudziestu szaleńczo odważnych Synów Umarłych na raz, z Tobo tak zmęczonym, że podczas wznoszenia ledwie widział na oczy.
      Nieznane Cienie wspomagały swego kumpla w każdy dostępny sposób, niekiedy tak otwarcie, że mogłem widzieć je wyraźnie z miejsca, gdzie się przyczaiłem, nie robiąc nic pożytecznego dla sprawy.
      W obozie za murami miasta miałem żonę. Minęło już trochę czasu, od kiedy po raz ostatni sprawdzałem, jak się czuje. W ten sposób przynajmniej mogłem udawać, że coś robię
      A więc zostawiłem mych towarzyszy broni i poszedłem odwiedzić żonę. Podczas gdy walki wciąż trwały. Walki, które bez wątpienia należały do najbardziej niezwykłych, jakie toczyliśmy w dziejach, wręcz domagające się, by ktoś był na miejscu, zanotował każdy unikalny niuans ich przebiegu i zmiennych kolei.
      Stan Pani nie uległ zmianie. Balansowała na krawędzi życia i śmierci. Wciąż mówiła przez sen. Jej widok nie wzbudził we mnie nawet iskierki nadziei. To, co usłyszałem, tylko pogłębiło poczucie bezradności. Głównie niespójne mamrotanie. Oderwane zrozumiałe słowa nie układały się w sensowną całość.
      Po kilku minutach zrozumiałem, dlaczego zawsze ociągałem się z odwiedzinami u niej - trzeba było czasu, aby umilkła rozpacz wywołana poprzednią wizytą.
      

122. Taglios:
Nieznane Cienie

      Tylko dwaj nieżonaci kuzyni Ghopala zdecydowali się opuścić miasto w towarzystwie Wielkiego Generała i dowódcy Szarych. Reszta, obciążona rodzinami, postanowiła szukać szczęścia pod władzą najeźdźców.
      Mogaba potrafił ich zrozumieć. W nadciągającym zamęcie czystek przeprowadzonych przez zwycięzców liczni jego dotychczasowi sojusznicy będą starali się przybrać inny wygląd, wtopić się w nie swoją rasę. Wielu cudownym sposobem zapomni, że w ogóle kiedykolwiek słyszało o Szarych, a co dopiero mówić o udziale w zbrodniczych aktach tych służb.
      - Tutaj - powiedział Mogaba, wchodząc jako pierwszy w stare, rozchybotane drzwi. - Powinna wystarczyć. - Wskazał osiemnastostopową łódź, którą, jeśli wnioskować po zapachu, gdzieś od początku zeszłego stulecia przywożono do miasta ryby.
      Mogaba wsiadł na pokład. Ghopal i pozostali ostrożnie podążyli za nim. Shadar mieli do wielkich akwenów wodnych mniej więcej podobny stosunek, jak kot do pełnej balii. Mogaba powiedział:
      -  Odwiążcie cumy. Wiecie, jak się wiosłuje? Ghopal stwierdził, że potrafi. Niemniej zaraz mruknął:
      -  Ale w zawodach nie miałbym szans.
      Ku zdumieniu Mogaby, udało im się bez kłopotów zdobyć łódź. Nie potrafił pojąć, dlaczego tak wielka łódź nie była zamieszkana. Przynajmniej jedna rodzina mogła na niej znaleźć schronienie. Jednak dzisiejszej nocy całe nabrzeże spowijała atmosfera opuszczenia i ciszy, jakby noce nad rzeką były zbyt straszne, by tu żyć.
      Bój, który Mogaba toczył sam ze sobą, powoli przycichał. Wciąż jednak musiał sobie przypominać, że w momencie podjęcia decyzji klamka zapadła, że za późno już, by zmienić zdanie i ulec dumnej, aroganckiej stronie swej osobowości. Owocem folgowania tym słabościom był koszmar ostatnich dni. Jakże inaczej wyglądałoby jego życie i świat w ogóle, gdyby był zdolny poskromić swe demony podczas oblężenia Dejagore.
      Za nic nie chciał dożyć swych dni jako znienawidzony, samotny starzec, któremu nie zostałoby nic prócz wspomnień z wiernej i dobrej służby u szeregu godnych najwyższej pogardy panów.
      Biała wrona znalazła ich, kiedy próbowali wykombinować, w jaki sposób podnieść łaciński żagiel. Wiatr dął już całkiem przyzwoicie, chętny ponieść ich po rzece znacznie szybciej, niż spowodowałyby to niezdarne wymachy wiosłami.
      Ptak przysiadł na olinowaniu.
      -  Co robisz? Nie pozwoliłam ci zrezygnować. Dlaczego uciekasz? Bitwa jeszcze nie jest przegrana.
      Shadar zagapili się na to widowisko. Mogaba uderzył się w piersi.
      -  Nie. Bitwa właśnie została wygrana. Tutaj. W końcu. Teraz udam się tam, gdzie nikomu nie będę mógł już wyrządzić krzywdy.
      Ghopal patrzył to na niego, to na ptaka, powoli zaczynając rozumieć, o co chodzi. Równocześnie stawał się coraz bardziej podniecony i przestraszony.
      Ptak potrafił mówić wieloma głosami, choć był przecież tylko nawiedzoną wroną.
      -  Zawróć tę łódź na brzeg. Zaraz. Nie będę tolerowała dalszego nieposłuszeństwa.
      -  Już się ciebie nie boję, stara jędzo - odparł Mogaba. - Nie masz nade mną władzy. Nie będę dłużej twoją zabawką, twoim narzędziem, ani dziś wieczorem, ani nigdy.
      -  Nie masz pojęcia, jak bardzo tego pożałujesz. Nie pozostanę uwięziona na zawsze. Kiedy wrócę, będziesz pierwszy na mej liście. Ghopal Singh. Natychmiast zawróć tę obrzydliwą balię... auu!
      Ghopal uderzył ptaka piórem wiosła. Trzepocząc skrzydłami, gubiąc lotki i wrzeszcząc, wrona zsunęła się z olinowania i wpadła do śmierdzącej, mulistej rzeki. Emerytowany komendant Szarych zauważył:
      -  Słyszeliście kiedyś, żeby ptak tak lał wodę? - Wyszczerzył się. Potem zaczął grzebać w torbie, którą przyniósł na pokład. Naprawdę musiał się napić. Jego kuzyni zmarszczyli czoła. - Co tak patrzycie, skąpiradła? Teraz jestem już wolnym człowiekiem!
      Tenor nieustającej paplaniny ptaka zmienił się nagle, przechodząc w najczystsze wronie przerażenie. W panice zatrzepotała skrzydłami, a tymczasem powierzchnia rzeki uniosła się gwałtownie.
      Powstała fala niebezpiecznie przechyliła łódź. Butelka wyślizgnęła się Ghopalowi z rąk. Jeden z jego kuzynów zamachnął się mocno wiosłem, uderzył, wybijając może galon wody z materializującej się na ich oczach istoty. Ostatecznie jednak na nic się to zdało.
      -  Jasna dupa! - powiedział Ghopal, leżąc płasko na plecach. - Co to jest, u diabła? - patrzył ponad ramieniem Mogaby.
      Na tle łuny pożarów majaczyła istota. Istota przypominająca ogromną kaczkę, jednak kaczkę, której uśmiech ukazywał paszczę pełną paskudnych, lśniących zębów. Na dodatek nie była sama.
      -  O, żesz - westchnął jeden z kuzynów Ghopala. - Są wszędzie wokół nas. Co jest grane?
      Mogaba również westchnął. Nie wyjaśnił jednak, że te potwory zapewne należą do istot, o których nikt nic nie wie, ponieważ nikomu nie dane było przeżyć spotkania z nimi, by je potem opisać.
      

123. Taglios:
Wronie gadanie

      Aridatha Singh właśnie zasypiał na powrót, kiedy obudził go przenikliwy ból, zdający się przewiercać na wylot prawą dłoń. Podskoczył, odruchowo machnął ręką. W sennym zamroczeniu ubzdurał sobie, że to lampa jakimś sposobem uroniła płonącą oliwę; wystraszył się, że posłanie może płonąć. Jednak w pomieszczeniu było ciemno.
      Więc nie ogień. Wobec tego coś musiało go ugryźć. Albo drapnąć szponami. A on to coś machinalnie cisnął na drugą stronę pomieszczenia, gdzie teraz szarpało się słabo, wydając kurczęce popiskiwania. Ci ludzie postanowili go wreszcie bezpośrednio zaatakować? Krzyknął na wartowników.
      Kiedy pokój zalało światło, zobaczył, że odwiedziła go wrona albinoska. Jeden z ludzi szybko narzucił na ptaka koc i go weń owinął. Drugi zbadał rękę Aridathy.
      -  To tylko mały, obszarpany zwierzak, generale. Powinieneś jednak pozwolić, żeby lekarz obejrzał ranę. Ptaszysko może przenosić jakieś choróbska.
      -  Poślijcie po mydło i gorącą wodę... Skóra chyba nie jest mocno uszkodzona... Co to jest?
      Spod koca owijającego ptaka dobyły się słowa.
      -  To mówi - powiedział żołnierz, tak zdumiony, że nie stać go było na nic więcej jak stwierdzenie oczywistości.
      -  Zamknij okno. Zamknij drzwi. Przyłóżcie jej, jeśli zacznie uciekać. - Przypomniał sobie teraz, że jeden z dowódców Kompanii czasami nosił kruki na ramionach. I jeden z nich był biały.
      Ptakowi zamknięto wszystkie drogi ucieczki. Aridatha zarządził:
      -  Wypuście go.
      Wrona wyglądała, jakby ktoś niedawno próbował ją utopić, a potem rozmyślił się i postanowił oskubać. Była w strasznym stanie.
      Obszarpany stwór przekrzywiał głowę w prawo i w lewo, rozglądając się po pomieszczeniu. Potem podjął wyraźny wysiłek, aby stłumić swój gniew, w jego miejsce przywołując dumę i godność.
      Aridatha doszedł do wniosku, że nie jest to chyba kruk, który towarzyszył facetowi, na którego mówili Konował. Ten wydawał się mniejszy, aczkolwiek równocześnie bardziej namacalny.
      Ptak przyjrzał się Singhowi najpierw jednym okiem, potem drugim. Wreszcie spojrzał na wartowników. Najwyraźniej na coś czekał.
      -  Jeśli masz coś do powiedzenia, mów - zaproponował Aridatha.
      -  Odeślij ich.
      -  Raczej nie. - Gestem kazał żołnierzom zająć pozycję odpowiednią, by w każdej chwili mogli poskromić ptaka.
      -  Nie jestem przyzwyczajona do...
      -  A ja nie jestem przyzwyczajony do tego, by mi ptak bezczelnie pyskował. Zakładam, że przynosisz wiadomość. Przekaż ją. Albo ukręcę ci kark i zajmę się swoimi sprawami.
      -  Obawiam się, że jeśli pożyjesz dłużej, to srodze tego pożałujesz, Aridatho Singh.
      W tej chwili, gdy głos ptaka zmienił się, Singh zrozumiał, że przemawia przezeń Protektorka. Ale przecież wrogowie pogrzebali ją pod lśniącą równiną. Czyż nie?
      -  Czekam na twoją wiadomość. Jeśli usłyszę groźbę, każę Vasudzie nadepnąć ci na głowę.
      -  Bardzo dobrze. Jeszcze popamiętasz, Aridatho Singh. Aridatho Singh, jesteś obecnie moim wicekrólem w Taglios. Mogaby i Ghopala już nie ma. Poinstruuję cię, jakie należy podjąć kroki...
      -  Przepraszam. Wielki Generał i generał Singh nie żyją?
      -  Próbowali zrobić coś głupiego. W nagrodę za ich starania widmowe stwory wroga ich pozabijały. Co czyni z ciebie...
      Aridatha odwrócił się plecami do wrony.
      -  Jitendra. Powiadom wszystkich. Chcę, żeby kompanie natychmiast zerwały kontakt bojowy z nieprzyjacielem. Jedynym wyjątkiem jest sytuacja, gdy wróg im na to nie pozwoli. I przekaż na drugą stronę frontu, że jestem gotów omówić warunki rozejmu.
      Biała wrona zaniosła się stekiem przekleństw.
      -  Narzuć znowu koc na tego stwora, Yashuda. Może później nam się do czegoś przyda, teraz jednak nie mam ochoty wysłuchiwać jego zrzędzenia.
      -  Gdybyś chciał słuchać zrzędzenia, generale, zawsze mógłbyś wziąć sobie żonę.
      

124. Taglios:
Piaszczysta łacha

      Po mieście już krążyły opowieści o tym, jak Wielki Generał poświęcił siebie, aby anulować wszystkie klątwy i przysięgi wiążące jego oraz jego sprzymierzeńców. Ponieważ chciał oszczędzić miastu dalszych zniszczeń z ręki atakujących buntowników i obcych najeźdźców. Zdumiewające. Ledwie zaczęliśmy przejmować władzę, a ludzie już tęsknili za dobrymi, starymi czasami Protektoratu.
      Trudno ich za to winić. Minęło pokolenie od czasu, kiedy Prahbrindrah Drah po raz ostatni widział na oczy stołeczne miasto.
      Zresztą niech czują, co chcą. Byle tylko nie wchodzili mi w drogę.
      Tobo i ja szybowaliśmy ponad Pałacem, przyglądając się ruinom. Z kupy głazów wciąż sączyły się ku niebu pasemka dymu. Co kilka godzin zapadał się kolejny fragment budowli. Jedną trzecią całego kompleksu stanowiły już tylko gruzy. Ta jedna trzecia obejmowała niemalże cały obecnie zamieszkiwany sektor. Może opuszczone partie zbudowano z bardziej wytrzymałego materiału. Przetrwały w końcu całe dziesięciolecia zaniedbania.
      Nawet podczas najgorszych starć ochotnicy z Miejskich Batalionów Aridathy przeszukiwali ruiny, ratując z nich ocalałych i wydobywając ciała, które potem przekazywano zrozpaczonym krewnym. Teraz praca ta trwała dalej, z tym że już z udziałem jednostek wcześniej zaangażowanych w walki. Ponadto wszędzie dookoła całe bataliony gasiły najbardziej uparte pożary, miast mierzyć się z ogniem najeźdźców.
      Zapytałem Tobo:
      -  Naprawdę sądzisz, że wciąż tam jeszcze są? - Miałem na myśli Oj Boli i Goblina.
      -  Jestem pewien. Ukryty ludek ich widział. Po prostu nie potrafili zapamiętać miejsca, gdzie się przyczaili.
      -  Jakkolwiek może się to wydawać dziwne, potrzebuję ich oboje żywych. Bez nich nie będę w stanie wywiązać się z obietnicy danej Shivetyi.
      Tobo mruknął coś pod nosem. Nie wtajemniczyłem go w moje plany. Tak naprawdę, to krąg tych, którzy je znali, ograniczał się do jednoosobowego konsylium. Złożonego ze mnie. I tak miało pozostać. Gdzie nic nie zostało głośno powiedziane, nikt niczego nie zdradzi.
      -  Myślę, że Arkana się zakochała. - Dojrzeliśmy, że dziewczyna Voroshk najwyraźniej znalazła kolejny pretekst, by poradzić się Aridathy Singha.
      Tobo znowu coś mruknął. Był już w lepszym stanie niż poprzednio, ale zwycięstwo nie przyniosło mu satysfakcji. Dużo czasu minie, zanim pogodzi się ze stratą mamy i taty.
      Zapytałem:
      -  Natrafiłeś na jakiś ślad Mogaby albo Ghopala Singha? - Aridatha mówił, że nie żyją. Twierdził, że dowiedział się tego od białej wrony, którą jednak trudno było uznać za szczególnie wiarygodnego świadka.
      Chłopak przyglądał mi się przez chwilę, nim odpowiedział:
      -  Utonęli. Próbując uciec w górę rzeki. Łodzią. Najwyraźniej przewróciła się do góry dnem.
      -  Rozumiem.
      Ton, jakim wypowiedziałem te słowa, sprawił, że spojrzał na mnie uważniej. Oczywiście nie mogłem dostrzec wyrazu jego twarzy. Pozostawała skryta w fałdach ubioru Voroshk. Podobnie jak moje oblicze. Wciąż musieliśmy przywdziewać te płaszcze, ponieważ spora część populacji nie zaakceptowała naszej władzy. Mnożyły się incydenty.
      Jednak przeważająca rzesza mieszkańców Taglios wydała zbiorowe westchnienie ulgi i zajęła się z powrotem życiowymi sprawami. Jak dotąd prawie żadne represje nie spotkały pachołków obalonego reżimu. Większość ludzi przychylała się do opinii, że Szarzy zrobili więcej dobrego niż złego, ponieważ zwalczali kryminalną zbrodnię z większą zaciekłością niźli ta, którą okazywali wrogom Wielkiego Generała i Protektorki.
      Ogólnie rzecz biorąc, ludzkim masom było całkowicie obojętne, kto rządzi Taglios oraz terytoriami powierniczymi. Osoby aktorów sceny politycznej rzadko wywierały bezpośredni wpływ na ich żywoty, o ile w ogóle.
      Ludzka rasa nigdy chyba nie przestanie mnie zadziwiać. Założyłbym się, że moich bliźnich choć odrobinę zainteresuje, co się wokół nich dzieje. Ale z bliska nic nigdy nie wygląda tak samo jak z daleka.
      Graffiti z Rajadharmą wciąż się pojawiały. Zawsze są tacy, których nie sposób zadowolić. Na murach można było również przeczytać: Thi Kim jest tutaj. Nie naciskałem dzieciaka. Nie chciał o tym rozmawiać.
      Gotów byłem przejść nad tym do porządku dziennego, mimo iż zagadka wciąż mnie niepokoiła. W jego związku z Nieznanymi Cieniami musiało być coś więcej, niźli się z pozoru zdawało.
      Zostawiłem chłopaka i okrążyłem Pałac. Na zewnętrznym perymetrze nasi ludzie zastąpili żołnierzy Miejskich Batalionów. Stali barwnym szeregiem. Lokalne oddziały uprzątały gruz, zwłaszcza na obszarach, z których przyjaciele Tobo donosili o zasypanych. Wielu wciąż żyło, uwięzionych w pomieszczeniach, które nie uległy zniszczeniu. Teraz ich głównym wrogiem było pragnienie.
      Wszystko toczyło się tak jak powinno. Przynajmniej z pozoru. Jednak czułem niedosyt. Miałem wrażenie, że gdzieś czai się zło. Czysta intuicja. Oparta na podświadomych przesłankach.
      Postanowiłem opuścić napowietrzny teren Pałacu. Po drodze pomachałem do Shukrat, która po dostarczeniu wiadomości Prahbrindrahowi Drahowi i Radishy natychmiast musiała się zobaczyć z Tobo. Kiedy dzieciaki zniknęły mi z oczu, nabrałem szybkości i ruszyłem ku rzece.
      Zacząłem od nabrzeża w dole nurtu. Powoli ruszyłem w górę rzeki. Łodzie nie wypłynęły na rzekę. Jakby walki wciąż trwały. Zadałem kilka pytań przerażonym rybakom, nie do końca pewny, czego właściwie szukam. Minęło dość czasu, by prąd zaniósł ciała i wrak aż na bagna delty.
      Albo nie.
      Tuż za łukiem północnego brzegu rozciąga się na milę długa łacha piasku. Rzeka utworzyła ją tak dawno temu, że zdążyła się już zamienić w wyspę, z trawą porastającą brzegi, krzakami i drzewami w najwyższych partiach. Przesmyk po jej północnej stronie jest wąski, płytki i zatkany błotem. Przewrócona dnem do góry łódź spoczywała u jego wylotu. Obok niej ciało mężczyzny zanurzone do połowy w mule. Kilkunastu Taglian odzianych tylko w biodrowe przepaski próbowało ustawić łódź we właściwej pozycji, przygotowując ją do ściągnięcia z łachy. Żaden z nich nie zwracał najmniejszej uwagi na zwłoki. Ale przecież należały do Shadara, oni zaś byli Gunni.
      Szabrownikom zdecydowanie nie w smak była spływająca z nieba sylwetka w rozwianych czarnych szatach. Kilku skoczyło w przesmyk i popłynęło na północny brzeg. Pozostali pospieszyli ku zaroślom na wyspie. Inni jeszcze spróbowali wrócić do łodzi, którą przypłynęli. Stała przycumowana do wyspy sto jardów dalej.
      Martwy Shadar był chyba oficerem Szarych. Pod kadłubem łodzi odkryłem kolejne ciało, również należące do Shadara. W gałęziach i nad koronami pobliskich drzew darły się wrony, rzecz ciekawa, ponieważ ostatnimi czasy rzadko je widywano.
      Przeleciałem kilka razy powoli nad łachą, przepędziłem ptaki, a potem ostrożnie opuściłem się między gałęzie.
      Mogabę rozpoznałem tylko po niezwykłej dla tych stron barwie fragmentów skóry, które jeszcze trzymały się ciała. Tożsamości zwłok Ghopala Singha mogłem się wyłącznie domyślać. Torturowano ich. Ze skrajnym okrucieństwem, długo. Mogabę pewnie nawet wiele dni. Jego ciało nie nosiło widocznych syndromów posuniętego rozkładu.
      Poleciałem w dół strumienia, skręciłem za wyspą i w końcu dołączyłem do moich ludzi. Znalazłem Arkanę.
      -  Musimy porozmawiać, adoptowana córko. - Uniosłem kciuk. Gdzieś w górze, pod jaskrawym południowym słońcem.
      Od razu zorientowała się w powadze sytuacji. Poleciała tysiąc stóp w górę, kierując się na południe, jakbyśmy naprawdę mieli zamiar na własne oczy obejrzeć postępy oddziału Prahbrindraha Draha. W rzeczy samej, na południu dawało się już dostrzec znacznych rozmiarów obłok kurzu.
      -  O co chodzi? - zapytała.
      -  Podejrzewam, że Tobo mógł wyrwać się spod kontroli. Przynajmniej częściowo, co zresztą na jedno wychodzi. Jeśli nie będziemy uważać, pożałujemy, że nie ma już matki, która by go porządnie złajała. Albo chociaż że Śpioszka czy Murgen nie żyją. Fizycznie może być już dojrzałym mężczyzną, jednak psychicznie wciąż nie radzi sobie z dorosłością. - Opowiedziałem jej, co odkryłem na piasku.
      -  Dlaczego mi o tym mówisz? Nigdy nikogo do niczego nie dopuszczasz, tato.
      -  Ponieważ widziałem, jak ci się świecą oczy do generała Singha.
      A on był towarzyszem broni Wielkiego Generała i Ghopala Singha. Jeśli Tobo rzeczywiście przewróciło się w głowie, w następnej kolejności może wziąć się za Aridathę.
      -  Dlaczego winisz Tobo?
      Przedstawiłem jej swoje rozumowanie, głównie oparte zresztą na ocenie charakteru Wielkiego Generała.
      -  Mogaba wiedział, że Aridatha będzie chciał oszczędzić Taglios skutków dalszych walk. On sam również tego chciał. Jednak nie mógł się poddać. A poczucie honoru Aridathy nie pozwalało mu opuścić Mogaby. A więc Mogaba zaaranżował całą rzecz w taki sposób, by Aridatha nie był niczym obciążony. A potem Tobo go dopadł.
      -  Nie wytłumaczyłeś, dlaczego winisz Tobo.
      -  Ponieważ tylko Tobo mógł wiedzieć, co Mogaba ma zamiar zrobić i gdzie to nastąpi. Tej nocy na rzece działy się paskudnie złe rzeczy. Wszyscy ludzie z nabrzeża uciekli i schowali się w mieście.
      -  W porządku. Załóżmy, że to prawda. Co masz zamiar zrobić?
      -  Właśnie zrobiłem. Powiedziałem ci, żebyś uważała. A teraz mam zamiar się przekonać, czy moja żona nie czuje się lepiej z rana.
      Wiedziałem, że nic takiego nie nastąpi. Powoli zaczynałem tracić nadzieję.
      

125. Taglios:
Wolne popołudnie

      Wziąłem Panią na piknik. Przy drobnej pomocy moich adoptowanych córek. W próżnej nadziei, że odrobina słońca i świeżego powietrza poskutkuje tam, gdzie nawet największe wysiłki Tobo zawodziły. Chłopak czarodziej twierdził, że powinienem uważać się za szczęściarza. Gdyby nie była Panią, a jakąś zwyczajną osobą, zginęłaby na miejscu. Zapewniał mnie nadto, że nie mamy do czynienia z tym samym zaklęciem, które zabiło Sedvoda i wciąż trzymało w objęciach Duszołap. Ja osobiście nie potrafiłem dostrzec żadnej wyraźnej różnicy - prócz tego, że Pani wciąż żyła.
      Mógł mi jedynie doradzić, żeby zapytać sprawcę, kiedy już go znajdziemy.
      Dziewczyny zostawiły mnie sam na sam z moją najdroższą. Trzymałem ją za rękę i rozwodziłem się nad tysiącem rozmaitych rzeczy: wspomnienia, aktualne sprawy, nadzieje. Podzieliłem się również moimi troskami i podejrzeniami odnośnie Tobo, co w istocie mogło nie być takie znowu bezpieczne, ponieważ nie wiedziałem, kto słucha.
      Nic, co zrobiłem, nie pomogło jej nawet odrobinę, mnie również nie zrobiło się ani trochę lżej. Toczyłem naprawdę wyczerpujący bój z rozpaczą.
      Z towarzyszeniem chrzęstu świeżo wypolerowanej zbroi przytruchtał czyściutki kapral z Hsien.
      -  Kapitan przesyła wyrazy uszanowania, proszę pana, i prosi o przybycie do Pałacu. Chyba zlokalizowali miejsce pobytu Khadidasa i Córki Nocy.
      -  Cholera! Tak. Będę tam najszybciej jak się da. Powiedz im, żeby niczego nie robili. Powiedz im, by zachowali skrajną ostrożność. Ci dwoje są śmiertelnie niebezpieczni.
      Oczywiście zdawali sobie z tego sprawę. Poza tym Tobo będzie na miejscu, żeby im przypomnieć. Jednak powtarzać nigdy nie zawadzi. Zwłaszcza kiedy pomaga to przetrwać w niebezpiecznych czasach.
      Nadbiegły Shukrat i Arkana.
      -  Co jest? - zapytała Shukrat.
      Kiedy wyjaśniłem, zdałem sobie sprawę, że między dziewczynami znacznie lepiej się chyba obecnie układa. Najwyraźniej potrafiły zapomnieć o sporach, które dzieliły je, nim trafiły w ręce Czarnej Kompanii.
      Kiedy we trójkę odwoziliśmy Panią do namiotu, zapytałem Arkanę:
      -  Masz zamiar wrócić kiedyś do domu?
      -  Co?
      -  Dom. Miejsce, gdzie się urodziłaś. Świat, który ja określam mianem Khatovaru. Chcesz kiedyś wrócić? Myślę, że mógłbym ci to załatwić.
      -  Ale tam wszystko zostało zniszczone.
      -  Wcale nie. Tak powiedzieli Pierwszy Ojciec i Nashun Badacz, ale stanowiło to tylko usprawiedliwienie dla ich tchórzostwa.
      -  Nie wiem, czy potrafię uwierzyć.
      -  Dobrze. Świetnie. Tak właśnie chciałbym wychować swe dzieciaki. Sceptycyzm. Niewiara. Wedle Shivetyi to prawda. Ale ja sam też nie jestem na sto procent pewien naszego demonicznego przyjaciela.
      -  Dlaczego mnie nie zapytałeś, czy chcę wrócić? - domagała się wyjaśnienia Shukrat.
      -  Ponieważ ty nie chcesz. Chcesz być tam, gdzie jest Tobo.
      -  Nie jest to żadną tajemnicą. Ani przestępstwem. Jednak nie straciłam jeszcze całkiem głowy. Nie jestem z tych, którzy umierają z miłości. Jeśli będziecie mieli zamiar polecieć, zawiadomcie mnie wcześniej. Wtedy postanowię, co chcę zrobić.
      

126. Taglios:
Powrót rodziny królewskiej

      Nie dotarłem do Pałacu. Zanim w ogóle wyruszyłem, Shukrat zdążyła już wrócić z poleceniem stawienia się przed Południową Bramą. Prahbrindrah Drah właśnie wjeżdżał do miasta i Suvrin chciał, żeby zorganizować powitanie człowieka, w którym kazaliśmy mieszkańcom upatrywać prawowitego władcy miasta.
      Wziąłem garstkę żołnierzy z Batalionów Miejskich oraz paru ich oficerów i poszedłem, przez całą drogę narzekając. Obawiałem się, że przyjazd księcia stanowić będzie wielkie rozczarowanie, zarówno dla niego, jak i jego siostry.
      Nie obchodzili Taglios.
      Zmobilizowałem jakichś ludzi, kazałem im zawiadomić, kogo się da, spróbować coś zorganizować.
      Efekty nie były szczególnie okazałe. Przy trasie za bramą stał rzadki tłumek widzów, spośród nich tylko ludzi naprawdę już wiekowych stać było na słabiutkie wiwaty.
      Nienawidzę marnować dobrych okazji do urządzenia pompy i widowiska. Ale z drugiej strony, nikomu jakoś szczególnie na tym nie zależało. Aridatha przysłał swoją orkiestrę wojskową, nieco za późno.
      Lepiej byłoby, gdyby tego w ogóle nie zrobił. Moim zdaniem wypadli strasznie. I nie tylko dlatego, że to, co się w tej części świata uważa za muzykę, jest mi tak obce. W końcu spędziłem tu pół życia. Zapytałem Singha:
      -  Ci goście dużo ćwiczą?
      -  Zbyt zajęci byli wojowaniem.
      Spodobała mi się postawa Aridathy. Każdy z jego ludzi najpierw miał być żołnierzem, a dopiero potem czymkolwiek innym. Singh zauważył:
      -  Niestety muszę ci powiedzieć, że książę nie sprawia szczególnie korzystnego wrażenia. Mam nadzieję, że okaże się lepszym władcą niż showmenem.
      Sam również zaczynałem wątpić, czy sprowadzenie księcia okaże się dla Taglios pomyślne. W mieście zaszły wielkie zmiany, on sam też się zmienił. Może się okazać, że nic go już z nim nie łączy.
      Wzruszyłem ramionami.
      -  Jest stary. Jeśli nie potrafi zaoferować Taglios tego, co mu potrzebne, miasto nie będzie musiało długo znosić jego rządów.
      Za dawnych lat między księciem a mną nieźle się układało. Póki nas nie zdradził. Podczas służby w charakterze oficera mojej armii cechował go głód nauki i pragnienie robienia wszystkiego w najlepszy możliwy sposób. Tak więc kiedy spotkaliśmy się pod Południową Bramą, powiedziałem mu prosto z mostu, że pierwszym rozporządzeniem nowej władzy, która obecnie spoczywa w jego rękach, musi być ustalenie powszechnie akceptowanej linii sukcesji. W przeciwnym razie po jego śmierci zapanuje chaos.
      -  Rajadharma, stary kumplu. Wykonaj swoją robotę.
       Swoją uwagą zasłużyłem sobie na zmęczone spojrzenie i niewiele więcej. Książę wydawał się zużyty, wykończony. Jego siostra miała w sobie więcej życia, mimo iż więcej lat na karku, ponieważ nie dzieliła stazy Uwięzienia z bratem. Zapewne wcześniej odejdzie z tego świata, choć znacznie później się urodziła.
      W każdym razie i tak nie mogła zostać tytularną władczynią. Sprawując przez te wszystkie lata rządy, zawsze występowała jako regentka na czas, póki prawowity władca nie powróci. Ponieważ wedle wersji oficjalnej Prahbrindrah Drah wciąż gdzieś tam żył. W tych stronach ani obyczaj, ani prawo nie pozwalały kobietom na suwerenne panowanie.
      Arkana wyszła mi na spotkanie.
      - Naprawdę znaleźli Khadidasa i Córkę Nocy, tato. - Odgrywała obecnie coraz aktywniejszą rolę w naszym teatrzyku, chętnie biorąc na siebie obowiązki mojej osobistej asystentki. Gdybym tylko potrafił ją zmusić, by nauczyła się pisać po tagliańsku... Podejrzewałem jednak, że u podstaw wszystkiego spoczywają moje częste spotkania z Aridathą Singhiem. Zauważyłem zresztą, że Singhowi też nie umknęło, jak smakowity kąsek stanowi moja dziewczynka, chociaż ochronne ubiory Voroshk bynajmniej nie uwydatniały walorów sylwetki.
      Tobo okazał dość cierpliwości, by poczekać, aż dotrę do Pałacu. Podejrzewam, że tylko z czystej grzeczności, przez wzgląd na to, iż mieliśmy do czynienia z moją rodzoną córką i byłym przyjacielem.
      Moja rodzona córka. Dorosła kobieta, której nigdy nie widziałem na oczy. Poznana niecały rok temu Arkana była mi bardziej dzieckiem. A Narayan Singh w znacznie większym stopniu był ojcem Oj Boli.
      Aridatha znajdował się na miejscu, żywo zainteresowany. Ciekawe dlaczego? Potem przypomniałem sobie, że kilkukrotnie zdarzyło mu się spotkać Oj Boli, a kobiety z jej rodziny bez większego wysiłku potrafiły każdemu dobrać się do skóry.
      Być może jednak znacznie bardziej niepokoił go Khadidas.
      Z początku książę posmutniał, kiedy znienacka wszyscy przestali nań zwracać uwagę... a potem dokładniej przyjrzał się temu, co zostało z Pałacu.
      Jęknął w głos - podręcznikowy okrzyk zawodu. Potem dramatycznie zazgrzytał zębami.
      Suvrin wkroczył do akcji. Mały tłuścioszek, jeśli tylko chciał, potrafił w kontaktach z ludźmi być śliski niczym łasica. Co może zresztą idealnie mu posłużyć w nadchodzących czasach. Odwróciłem się do Arkany, wydałem jej od dawna umówiony rozkaz. Pofrunęła do moich pokoi w budynku przeznaczonym na kwaterę główną. Kiedyś były tam baraki Szarych.
      Większość Szarych gdzieś się zapodziała. Wszyscy udawaliśmy, że nie dostrzegamy, iż w Batalionach Miejskich służy nieproporcjonalnie wielka liczba Shadar w porównaniu, powiedzmy, do czasów, gdy naparzaliśmy się z nimi na ulicach.
      Aridatha postanowił wziąć ich pod swe skrzydła. Chociaż i tak nastroje odwetowe były znacznie słabsze, niż oczekiwałem. A jeśli już, to skupiały się głównie na jednostkach.
      Na widok stanu, w jakim znajdował się Pałac, również Radisha Drah wydała przepełniony rozpaczą okrzyk. I ona, i jej brat przez kilka chwil nie potrafili wykrztusić słowa. Potem ona przerwała milczenie, ale tylko po to, by po raz kolejny głośno jęknąć.
      Zwróciłem się do Suvrina:
      -  Mam nadzieję, że nie dojdą do wniosku, iż wszystko jest naszą winą, i nie postanowią wyrównać rachunków. - Nie podejrzewałem, by mogli okazać się równie głupi, po tym przez co przeszli, odkąd zwrócili się przeciwko nam, jednak z panującymi nigdy nie wiadomo. Myślą inaczej niż normalni ludzie. Realia prawdziwego świata wydają się nie mieć do nich dostępu.
      Tu i tam znad ruin wciąż unosiły się wstążki dymu. W czasie, gdy im się przyglądałem, niewielką lawiną obruszyła się kupa gruzów. Książę zauważył:
      -  Podczas trzęsienia ziemi konstrukcja musiała ucierpieć bardziej, niż nam się wydawało.
      -  Hę? - Zdarzyło się to tak dawno temu, że zupełnie o tym zapomniałem. - Prawdopodobnie masz rację. Poza tym Protektorka przez cały czas swego panowania nawet miedziaka nie wydała na remonty. - Podszedłem do Tobo, który niecierpliwie przestępował z nogi na nogę. - Gdzie moje skarby?
      Zanim pytanie przebrzmiało, Arkana spłynęła w dół; fałdy czarnej materii jej okrycia łopotały i trzaskały na wietrze. Miała czarną włócznię i paskudny kapelusz Jednookiego. Kapelusz wciąż rozsiewał wokół siebie odrażającą woń starucha, który go nosił.
      -  Przy czerwonej fladze.
      Tyczki z kolorowymi proporcami oznaczały miejsca, gdzie Nieznane Cienie wykryły znajdujących się pod gruzami ludzi. Czerwone były tylko dwa. Wszędzie indziej straszyła czerń. Tam nie trzeba było się spieszyć z kopaniem. Wokół drugiej czerwonej szarfy trwała gorączkowa krzątanina.
      Zapytałem:
      -  Kto tam jest?
      -  Dziesięciu, dwunastu ludzi zamkniętych w jednym ze wzmocnionych pomieszczeń skarbca. Przez bambusowe rury podajemy im wodę i zupę. Wszystko będzie dobrze.
      -  Mhm. - Potrafiłem sobie wyobrazić koszmary nocne, jakie będą ich nawiedzać przez resztę życia. - Nie spuszczaj z oka tych rzeczy - nakazałem Arkanie. Przyjrzałem się kamieniom u podstawy oznaczonej na czerwono tyczki. - Tobo, myślisz, że są przytomni?
      -  Nie wydaje mi się.
      -  Ciarki mnie przechodzą na myśl, że tam siedzą i kombinują coś paskudnego na chwilę, gdy ich wykopiemy.
      Chłopak odparł:
      -  Nie możemy ich tam zostawić. Bez wody umrą.
      -  Jest to jakieś rozwiązanie. - Ale nie o takie mi chodziło. W istocie cierpiałaby tylko Oj Boli. - Suvrin, mogę? - Kiedy skinął głową, dałem znak ludziom oczekującym z boku na polecenia. Jeśli dziewczyna była przytomna, z pewnością wkrótce mogliśmy oczekiwać tych gierek z kochaj mnie. Co oznaczało, że końcówkę prac odkrywkowych mogli prowadzić tylko chronieni kostiumami Voroshk.
      Kiedy pałac runął, Khadidas i Córka Nocy wpełzli w kąt swej kryjówki. Ściany jakoś wytrzymały. Jednak już wcześniej skończyła im się woda i jedzenie.
      Moje dziecko niestety dysponowało lampą i odpowiednimi materiałami, podjęło więc próżny wysiłek dalszej transkrypcji Ksiąg Umarłych, być może w nadziei, że dzięki temu Kina zdąży urosnąć w siłę i ją wybawić. W przeciwnym razie jej widoki rysowały się marnie.
      Często zastanawiałem się nad tym, co Oj Boli musiała przejść w ciągu swego trwającego blisko ćwierć wieku życia. O tym, co jej zrobiono, i o tym, czym we własnym mniemaniu się stała. Zdolna do miłości część mej duszy podpowiadała mi, że aktem najwyższego miłosierdzia byłoby oszczędzenie jej okrucieństwa przebudzenia.
      Jednak nigdy nie wyszedłem poza sam pomysł. Żaden argument, jaki mógłbym wytoczyć, i tak nie przekona Pani o dopuszczalności takiego postępku. Tak bardzo zależało jej na posiadaniu małej Pani.
      Zobaczyłem obok siebie Radishę. Zdumiewające, jak bardzo się postarzała. Korzystała z laski.
      -  To jednak była prawda - poinformowała mnie zmęczonym głosem.
      -  Co mianowicie? - Chociaż wiedziałem, co chce powiedzieć.
      -  Nadejście Czarnej Kompanii oznaczało koniec Taglios. Po prostu nastąpił w sposób, którego sobie nie wyobrażaliśmy.
      -  Wszystko, czego chcieliśmy, to tylko przejechać spokojnie. Pokiwała głową, starając się ukryć gorycz.
      -  Uważasz, że potraktowaliśmy Taglios bezlitośnie? Zastanów się, co muszą czuć Władcy Cienia.
      -  Ale z Taglios jeszcze nie skończyliście - zauważył Prahbrindrah Drah, przyłączając się do nas. - Właśnie się dowiedziałem o Pani. Co z nią jest?
      -  Stan stabilny. - Następny mężczyzna, który w swoim czasie podkochiwał się w mojej żonie. - Ale w tej drugiej kwestii masz rację. Do pewnego stopnia. Tak długo, jak różni ludzie będą próbowali nas zrobić w konia, komuś będzie się działa krzywda. Ale to nie musiało trwać tak długo. Byliśmy blisko miejsca, do którego zmierzaliśmy. - Zrobiłem parę kroków naprzód i przemówiłem do kopiących, najpierw w mowie Synów Umarłych, potem po tagliańsku. - Jesteśmy coraz bliżej. Przestańcie pracować, dopóki nie pojawią się ludzie dysponujący ochroną. Tobo! Dziewczęta. Prawie skończyliśmy.
      Niedaleko od nas cała ceglana ściana uległa powabowi grawitacji.
      

127. Taglios:
I moja córka

      Żołnierze otworzyli niepewne przejście, przez które można się już było przecisnąć. Poprosiłem o lampę, chcąc pierwszy wejść w ciemność, jednak kiedy ją przyniesiono, Tobo wyrwał mi ją z ręki. Nie sprzeciwiałem się. Był lepiej wyposażony ode mnie.
      Kilka chwil po tym, jak chłopak pochylony zaczął się gramolić do środka, z otworu wychynął jęzor płomienia o barwie uryny. Odbił się od sylwetki Tobo, liznął blok kamienia, rozproszył. To było potężne uderzenie. Kamień stopniał. A odprysk rykoszetu sięgnął Prahbrindraha Draha.
      Efekt był paskudny. Natychmiastowy zgon.
      - To już koniec - zawołał Tobo, nieświadom katastrofy. - Niczym więcej nie dysponuje. Przegrał. Konował, pomóż mi ich wyciągnąć.
      Radisha zaniosła się szlochem.
      Chłopak natychmiast zrozumiał rozmiary katastrofy. W jednej chwili imperium tagliańskie zostało pozbawione sternika. I nie było nikogo, kto byłby uprawniony do zajęcia jego miejsca.
      -  Mogą jeszcze chwilę poczekać - powiedziałem. - Książę oberwał. Chciałbym natychmiast udzielić mu pomocy medycznej. - Może po raz kolejny da się odegrać szopkę i stworzyć wrażenie, że najwyższe władze mają się świetnie, tylko nie chcą pokazywać na oczy ludowi. Duszołap się to jakoś udawało. Wielkiemu Generałowi się udawało. Dlaczego nie miałoby się udać mojej bandzie oportunistów?
      Tym razem jednak świadków chyba było zbyt wielu, choć Suvrin i Aridatha natychmiast podchwycili zamysł, a po kilku chwilach nawet sama Radisha przyłączyła się do przedstawienia. Posunęła się nawet do tego, że groziła mi poważnymi nieprzyjemnościami, jeśli jej brat umrze.
      Zdając sobie już sprawę z grożącej politycznej katastrofy, Tobo wykonał kilka teatralnych sztuczek dla odwrócenia uwagi. Które jakoś mi umknęły, ponieważ starałem się jak najszybciej usunąć księcia z widoku publicznego. Za moimi plecami pojawiło się mnóstwo rozbłysków, wśród ruin zamigotały zmienne barwy. Obsunął się spory fragment budowli. A Shukrat pomagała Tobo wydobyć Khadidasa spod ziemi.
      Ludzie Aridathy odnieśli na bok nosze z księciem.
      Kiedy już usunęliśmy jego ciało, wraz z Arkaną zacząłem przeciskać się przez gruzy w kierunku otworu. Skinąłem na kolejnych noszowych. Istota, którą wydobyto na światło dnia, nie wydawała się groźna. Przypominała starszą, umęczoną wersję tego Goblina, którego nie było już wśród nas.
      -  Chcesz teraz te rzeczy? - zapytała Arkana.
      -  Poczekaj jeszcze chwilę. Dajcie go tutaj, chłopcy. Na nosze. Spokojnie. Spokojnie! Tobo. Możesz go obudzić? Tylko na moment! Wystarczający, żeby mnie rozpoznał i zobaczył, co robię?
      -  Mogę. Jeśli nie obawiasz się ryzyka. - Chłopak mówił głosem nieco zdławionym. Spojrzał na włócznię i wstrętny kapelusz, najwyraźniej z całej siły próbując uwierzyć, że naprawdę dysponuję sposobem dosięgnięcia Goblina zamkniętego we wnętrzu Khadidasa. Goblina, który zawsze był mu niczym wujek.
      -  O cholera! - powiedziałem. - Czekaj! Czekaj!
      -  Co?
      -  Właśnie przyszła mi do głowy nieprzyjemna myśl. Czy Kina może coś zrobić Pani, kiedy wypędzimy diabła z Goblina?
      Tobo zrobił głęboki wdech, potem powoli wypuścił powietrze z płuc.
      -  Nie wyobrażam sobie, w jaki sposób. Po co jednak ryzykować? Ona jest Matką Kłamstw. Shuke, kochanie, zrób mi przysługę. Znajdź w moim pokoju mały dywan. Zwiń go i przynieś tutaj. Przy jego pomocy ich przetransportujemy.
      Shukrat wskoczyła na swój słup i zniknęła nam z oczu. Czekając na nią, Tobo wzniósł zaimprowizowany baldachim dla ochrony Goblina przed ewentualnym deszczem, potem znowu zniknął w otworze. Nie poprosił o pomoc, a więc stałem z boku w towarzystwie Aridathy i Arkany, w środku aż się skręcając na myśl o pierwszym spotkaniu z Oj Boli.
      Zapytałem Singha:
      -  Pod gruzami wciąż się pali? Co, u diabła, może jeszcze tam płonąć?
      -  Akta z ostatnich pięciuset lat. Należące do Głównego Inspektora Archiwów. Kiedy już przystąpimy do odbudowy, będzie mnóstwo zabawy z zebraniem do kupy tych wszystkich informacji.
      Shukrat, nasze słodkie kochanie, najwyraźniej nie miała kłopotów z rozeznaniem się w kwaterach Tobo. Zanim dzieciak zdążył wyściubić nos z otworu, była już z powrotem, pod pachą ściskała zwój latającego dywanu. Z pomocą Arkany złożyła ramę, naciągnęła ściśle materię.
      Arkana wreszcie zebrała się na odwagę, by przemówić bezpośrednio do Aridathy w kwestii innej niż zawodowa.
      -  Myślisz, że będzie padać?
      Widać było, że w środku kurczy się jak ślimak posypany solą. Cała ta wewnętrzna walka, żeby się odezwać, a wszystko, na co było ją stać, to najgorszy banał. Pierwsze krople deszczu zaczęły nieregularnie kapać na ziemię już dobrą minutę temu.
      Była tylko dzieckiem.
      Khadidas zajął miejsce na latającym dywanie. A ją dwóch żołnierzy, jeden z Taglios i jeden z Hsien, wyciągnęło za kostki na światło dnia.
      -  Wszystko w porządku, tato? - zapytała Arkana, ujmując mnie pod lewe ramię.
      -  Wygląda tak samo jak Pani, kiedy pierwszy raz się spotkaliśmy. - W czasach grozy. Tutaj też panowała groza, jednak zupełnie innego rodzaju.
      -  Wobec tego za swych młodych lat twoja żona musiała naprawdę mieć paskudne obyczaje, jeśli chodzi o higienę osobistą.
      -  No, ale szybko się uczyła. Tobo, możesz zrobić tak, żeby Oj Boli się nie obudziła, póki nie będzie mi potrzebna? - Nie miałem ochoty paść ofiarą jej czarów. - I odtąd tę dwójkę należy trzymać jak najdalej od siebie. Nie chcemy przecież, żeby znowu coś wymyślili.
      -  Nie chcemy, zdecydowanie - mruknął ktoś. Shukrat, jak po chwili zdałem sobie sprawę. Shukrat zdecydowanie nie podobał się sposób, w jaki Tobo przewiercał wzrokiem Córkę Nocy.
      Druga połowa mego adoptowanego potomstwa również nieszczególnie aprobowała przeciągłe spojrzenia Aridathy Singha w tym samym kierunku.
      Tobo zawołał:
      -  Konował, może zechcesz się obudzić? Choćby na moment? Abyś mógł ją zbadać, może jej czego brakuje albo coś złamała.
      Jeden z żołnierzy miasta powiedział do drugiego, że jego zdaniem wygląda, jakby wszystko miała na swoim miejscu. Odrobina mydła i jakieś czyste ubranie...
      W życiu nie sądziłem, że jako ojciec będę musiał puszczać mimo uszu tego rodzaju uwagi.
      Facet jednak miał rację. Była ślicznym dzieckiem. Podobna do matki jak dwie krople wody. I tak jak w przypadku Pani, jej piękno wręcz narzucało się patrzącemu. Musiałem siebie samego napominać, żeby nie ulec ułudzie tego, co oglądałem, ani tego, co chciałem czuć. Nie mogłem ufać swoim emocjom. Być może wcale nie zrodziły się w mojej duszy. Matka Kłamstw jeszcze nie poddała tej rozgrywki.
      Ukląkłem przy mojej córce. Faktycznie, uczucia we mnie aż kipiały. Czułem się tak, jakbym miał tysiąc lat, a równocześnie był zupełnie bezbronny. Ogromnego wysiłku woli wymagało, by jej bodaj dotknąć.
      Jej skóra była zimna.
      Za moment zakomunikowałem:
      -  Ma mnóstwo stłuczeń i obtarć, ale żadnych poważniejszych obrażeń. Przynajmniej trwałych uszkodzeń ciała. Jest odwodniona. - Drżała za każdym razem, gdy jej dotykałem, jakbym przesuwał po jej ciele soplem lodu. - Pod opieką dojdzie do siebie. Połóżcie ją obok Pani.
      Tobo powiedział:
      -  Będzie potrzebny ktoś, kto by przy niej czuwał. Żeby czegoś nie zrobiła.
      -  Ja będę.
      -  Ja też.
      Shukrat i Arkana zgłosiły się na ochotnika.
      Cóż. Czyżby naprawdę obawiały się konkurencji ze strony stłuczonej na kwaśne jabłko, nieprzytomnej kobiety, która absolutnie nic nie wiedziała o mężczyznach?
      Założę się, że Tobo chichotał w duchu, mówiąc:
      -  W porządku, moje panie. Ustalcie sobie jakiś rozkład dyżurów. Konował, co chcesz zrobić z Goblinem?
      Suvrin wydawał się nieco podenerwowany. Wydarzenia toczyły się szybko, a nikt jakoś nie chciał ich konsultować z nowym Kapitanem Czarnej Kompanii. Jednak w sprawach dotyczących Oj Boli i Khadidasa nie był przecież żadnym ekspertem.
      -  Schowaj go gdzieś. Zanim się za niego zabiorę, muszę najpierw porządnie wypocząć. W międzyczasie będziemy potrzebowali kogoś, kto wpełznie do tej nory i wyciągnie wszystko, co Oj Boli zdążyła napisać. Najlepiej, żeby był z Hsien. Jakiś analfabeta. Nie możemy ryzykować, że te materiały zostaną przeczytane. Potem ja się nimi zajmę. Teraz jednak mam zamiar się przespać. Jestem kompletnie wyczerpany.
      

128. Taglios:
Następny Wielki Generał

      Martwiłem się. Przestępowałem z nogi na nogę niczym malutki chłopczyk podczas ceremonii ślubnej, któremu strasznie chce się siusiu. Był już następny dzień, a ja wciąż nie mogłem zacząć z Oj Boli i Khadidasem. A darowanie im i ich Bogini zbyt dużo czasu oznaczało dopraszanie się kłopotów.
      Tymczasem jednak czekały na mnie bardziej naglące obowiązki. Wojna dobiegła końca. Trzeba było zająć się posługą wobec zmarłych. I nałożyć kaganiec ogromnemu miastu, które opłakiwało swoich poległych. Jednym z pierwszych efektów niedawnej katastrofy będzie wzmożona aktywność spiskowców i konspiratorów.
      Synowie Umarłych wiedzieli, jak powinno się chować poległych towarzyszy. Bębny zawodziły i mruczały głębokim basem. Rogi wyczarowywały nastrój ponurego, zimnego i deszczowego poranka, kontrastujący z jasnym, bezchmurnym niebem. Żołnierze maszerowali w orgii jaskrawych kolorów, z tysiącem proporców powiewających nad głowami. Na mieszkańcach miasta wywarło to odpowiednie wrażenie. Odprowadzaliśmy Śpioszkę w stylu, o którym na pewno nawet nie marzyła za życia. Żegnaliśmy wielu, wielu ludzi.
      A potem odstąpiliśmy i oddaliśmy stosowne honory równie wielkiemu, nawet jeśli nie tak teatralnemu konduktowi, odprowadzającemu tych, którzy padli w obronie Protektoratu. A kiedy ceremonia dobiegła końca, razem z tagliańskimi żołnierzami pochowaliśmy Prahbrindraha Draha.
      Jego pogrzeb był największym, w jakim zdarzyło mi się kiedykolwiek uczestniczyć. Odnosiłem jednak przemożne wrażenie, że wszyscy ważniejsi ludzie miasta, którzy się nań wybrali, raczej tylko podejrzliwie popatrywali na siebie wzajem, zamiast opłakiwać władcę, nie widzianego przecież od czasów wczesnej młodości.
      Aridatha Singh cieszył się sporą popularnością wśród tych ludzi. Ponieważ Aridatha Singh zdołał zapewnić sobie lojalność niedobitków Drugiej Dywizji Ochotniczej, Szarych oraz dowódców prowincjonalnych garnizonów w pobliżu miasta. Tym samym stał się najpotężniejszym człowiekiem na Terytoriach Tagliańskich, mimo iż w istocie wcale o tę władzę nie zabiegał - był po prostu kompetentnym i miłym facetem.
      Powiadają, że potrzeba rodzi człowieka. Czasami zrządzeniem losu kompetentny, uczciwy człowiek znajdzie się we właściwym czasie na właściwym miejscu. W przeciągu omalże jednej nocy autorzy graffiti przyznali Aridacie stary tytuł Mogaby, tytuł Wielkiego Generała.
      Teraz musiał tylko uniknąć rozdrażnienia okupantów.
      Próbowałem nie spuszczać Tobo z oka, ale w przypadku dzieciaka tak utalentowanego było to niełatwe zadanie.
      

129. Taglios:
Otwarty grób, otwarte oczy

      Przewlekła ceremonia dała mi się mocno we znaki. Jedyne, czego chciałem, to dłuższej drzemki. Jednak nie miałem zamiaru podarować Królowej Ciemności ani chwili więcej.
      -  Tu je masz - poinformowała mnie Arkana kiepskim, doskonale kolokwialnym tagliańskim, wskazując osiem maleńkich baryłek. - Ośmiu różnych ludzi po kolei wpełzało na dół i każdy wpychał wszystkie papiery... co mu wpadło w ręce... do baryłki. A kiedy ostatni człowiek wyszedł, kazałam je zapieczętować. Bednarzowi analfabecie.
      -  Jesteś prawdziwym skarbem, droga córko. Panowie, zróbmy sobie ognisko. - Przyprowadziłem kilka wozów załadowanych drewnem kupionym od handlarza dostarczającego opału na pogrzebowe stosy. Mając na względzie niedawne wydarzenia, byłem zaskoczony, że cokolwiek jeszcze znalazłem.
      Wszyscy panowie słuchający mych słów wywodzili się z Hsien. Wiedzieli tylko tyle, że osiem baryłeczek zawiera nadzieje życia potwora o sercu czarniejszym niźli legendarni Władcy Cienia, którzy zostawili po sobie storturowaną Krainę Nieznanych Cieni. I nic więcej wiedzieć nie powinni.
      Stos urósł szybko, baryłki rozmieszczono równomiernie w całej jego objętości. Samotna, błąkająca się w mej głowie myśl opłakiwała los najnowszej inkarnacji Ksiąg Umarłych. Wstrętem napawała mnie sama idea palenia książek. Ale nie uczyniłem najmniejszego gestu, kiedy stos oblano oliwą, a potem skoczyły ku niemu kule ogniste.
      Moje zastrzeżenia mogły być efektem manipulacji Kiny.
      Patrzyłem, póki się nie upewniłem, że dzieło życia mej rodzonej córki bez reszty strawiły płomienie.
      W niektórych mitach Hagna, bóg ognia, jest śmiertelnym wrogiem Kiny. W innych, zwłaszcza gdy pojawia się ona jako awatar Niszczycielki, jest jej sprzymierzeńcem.
      Im dłużej zapoznawałem się z panteonem Gunni, tym większy odczuwałem zamęt.
      -  Za co się teraz zabrać? - zastanawiałem się w głos.
      Wszyscy prócz Arkany i kilku ciekawskich ulicznych dzieciaków - prawie zupełnie tutaj zdziczałych, zwanych jengali - zdążyli już odejść. Obszarpana, zamyślona biała wrona również kręciła się dookoła, ale nie miała nic do powiedzenia. Ostatnimi czasy nie opuszczała nas nawet na krok, pilnując jednak swego dzioba.
      -  Czas kogoś obudzić, tato. Twoją żonę, córkę lub Khadidasa. Przyjrzałem się robotnikom usuwającym gruz. Obecnie większość z nich stanowili cywile, pracujący pod nadzorem żołnierzy, którzy pilnowali, by nikt nie ukradł wykopanych spod ziemi skarbów.
      Ściany Pałacu przestały się zapadać. Pożary wygasły. W świadomości powszechnej utrwalało się powoli przekonanie, że na miejscu dawnego wzniesiony zostanie całkowicie nowy pałac, najpierw jednak trzeba uprzątnąć resztki starej budowli.
      Nie potrafiłem nawet wyobrazić sobie, jakie też skarby i niespodzianki ujrzą światło dzienne, jeśli zapadnie decyzja zburzenia i usunięcia gruzów tego rozkraczonego potwora. Nikt nigdy nie poznał dokładnie Pałacu. Nikt prócz dawno już nie żyjącego czarodzieja imieniem Kopeć.
      Stos pogrzebowy Ksiąg Umarłych zwabił kolejnych jengali, którzy chcieli skorzystać z odrobiny ciepła.
      Shukrat zmierzyła wściekłym wzrokiem Arkanę. Najwyraźniej tamta nie bardzo się wywiązywała z obowiązku czuwania przy Oj Boli. Ale Arkana nie dbała o to, czy Shukrat się zdenerwuje.
      Dostrzegłem zmianę w stanie zdrowia Pani. Nie wydawała się już pogrążona w śpiączce. Bardziej przypominało to normalny, głęboki sen. Szeroko otwarłem okna. Byłem zdecydowanym wyznawcą dobroczynnego wpływu świeżego powietrza. Niemalże natychmiast pojawiła się biała wrona. Zapytałem:
      -  Ile to już czasu minęło? - Skinąłem głową w stronę Oj Boli. Umyta, uczesana i odziana w przyzwoite ubranie, do złudzenia przypominała śpiącą królewnę. Unikałem dłuższego przyglądania się jej. Widok wciąż rozdzierał mi serce.
      -  Co? - zapytała Shukrat. Przed chwilą pokazała język Arkanie.
      -  Pani chrapie. Przedtem nie chrapała. - To znaczy odkąd dostała się pod władzę zaklęcia. Wcześniej regularnie chrapała każdej nocy, przynajmniej od kiedy zacząłem z nią sypiać. Ale nie wierzyła, kiedy jej o tym mówiłem.
      Shukrat powiedziała:
      -  Zaczęła niedługo po tym, jak przynieśliśmy Córkę Nocy. Ale nie zwróciłam na to szczególnej uwagi.
      -  Nie miałaś powodów. Arkana pokiwała głową.
      -  Cały czas chrapała.
      Biała wrona zachichotała z okiennego parapetu. Zapytałem:
      -  Chrapała już, gdy była dziewczynką?
      Wrona zakrakała. Dziewczęta popatrzyły na mnie, potem na ptaka. Ponieważ nie były idiotkami, zrozumiały od razu, że nie jest to zwyczajne, białe, pierzaste zwierzę o niemiłym sposobie bycia. A ponieważ dysponowały prawdziwym talentem, szybko zorientowały się, że jest to całkowicie realna wrona, w odróżnieniu od rozmaitych stworów, które zwyczajowo wędrowały po świecie bez konkretnego kształtu, trzymając się poza zasięgiem wzroku.
      -  Zakładając nawet, że tylko śpi, leży tu przecież od dawna. Można by sądzić, że powinna się już obudzić. - Delikatnie dotknąłem ramienia mej żony. Nie zareagowała. Potrząsnąłem nią, już znacznie mniej delikatnie. Jęknęła, wymamrotała coś, przewróciła się na drugi bok, skuliła. Powiedziałem:
      -  Nie rób mi tego. Czas wstawać. Dziewczyny uśmiechnęły się. Wyczuły moją ulgę. Naprawdę spała tylko, nawet jeśli trwało to już od długiego czasu i mogło potrwać jeszcze trochę.
      -  Daj spokój, kobieto! Mamy robotę do wykonania. Wyspałaś się za dziesięciu.
      -  Z pewnością wyspała się za mnie.
      Pani uchyliła powiekę. Równocześnie wymamrotała coś niezrozumiałego, co jednak brzmiało jak któraś z jej zwykłych, porannych gróźb. Powiedziałem:
      -  Długi wypoczynek w niczym nie wpłynął na poprawę jej nastroju. Przypomnę jej, kiedy następnym razem będzie się uskarżała, że to przez brak snu jest taka zła.
      -  Chcesz, żebym przyniosła kubeł zimnej wody? - zapytała Arkana. Była bezczelną, małą wiedźmą.
      -  Z pewnością kąpiel jej się przyda.
      Pani warknęła coś znowu, ale tym razem w nieporadnym wysiłku obrócenia wszystkiego w żart. Poinformowałem ją:
      -  Nawet nie próbuj być miła. - Ludzkie ciało jest tak skonstruowane, że powrót ze śpiączki w dobrym humorze stanowi fizyczną niemożliwość.
      Gardło miała suche i ściśnięte. Kiedy już temu zaradziliśmy, zapytała:
      -  Gdzie jesteśmy? Jak długo tym razem spałam? Straciłem rachubę.
      -  Piętnaście dni? Co najmniej. Pewnie więcej - odparła Shukrat. - Wyspałaś się za nas wszystkich. Byliśmy zbyt zajęci, żeby znaleźć czas na sen.
      Pani rozejrzała się wokół. Wiedziała, że obudziła się w innym miejscu. Ale ze swego posłania nie mogła dojrzeć Oj Boli. Wprowadziłem ją w aktualne wydarzenia:
      -  Wojna się skończyła. Zwyciężyliśmy. W pewnym sensie. Aridatha Singh poddał się. Zaproponowaliśmy mu dobre warunki kapitulacji.
      Pani mruknęła; jej umysł pracował wciąż jeszcze wolno.
      -  Mogaba mu na to pozwolił?
      -  Wielkiego Generała nie ma już wśród nas.
      -  Muszę z tobą na ten temat porozmawiać, tato - wtrąciła Shukrat. - Poleciałam na tę łachę.
      Dłonią dałem jej znak, by umilkła. Któryś z ukrytego ludku mógł czaić się gdzieś w pobliżu. Dalej mówiłem do Pani:
      -  Wielu ludzi nie ma już wśród żywych. Włączywszy w to nieomal wszystkich, którzy polecieli z nami do miasta tamtej nocy, gdy oberwałaś. Śpioszkę również straciliśmy, tylko później. W zasadzce. Suvrin teraz dowodzi. Poradzi sobie. Dorośnie do tego. Póki co będziemy mu pomagać.
      Arkana dodała:
      -  Nie zapomnij o księciu i generale Chu. Oraz Mihlosie. Tęsknię za nim.
      -  Ponieważ biegał za tobą z wywieszonym ozorem niczym podniecony piesek - wykrzywiła się Shukrat. - A ty mu na to spokojnie pozwalałaś.
      -  A kto specjalnie na niego wpadał, żeby patrzeć, jak podskakuje i potyka się na sam jej widok?
      -  Dziewczęta...
      -  Co?
      -  Robię się zazdrosny. Gdzie wy byłyście, kiedy miałem tyle lat co Mihlos?
      Pani wtrąciła:
      -  O czym jeszcze powinnam się dowiedzieć?
      -  Pałac zburzony. Okupujemy miasto. Obecnie rządzi nim Aridatha Singh, a na jego widok Arkana podskakuje i potyka się. Jeszcze nie wiadomo, jak będzie przebiegać sukcesja władzy. Schwytaliśmy Oj Boli i Khadidasa. Zniszczyliśmy Księgi Umarłych. Znowu. Oj Boli leży obok ciebie. Na wypadek gdybyś miała ochotę ją zobaczyć. - Wyciągnąłem dłoń, by pomóc jej wstać. Jeśli zechce. - Jest śliczna.
      -  Chcę ją zobaczyć. Ale nie wstanę o własnych siłach. Nie wydaje mi się, abym była w stanie usiedzieć dłużej bez pomocy.
      Wrona zarechotała złośliwie.
      Pani obdarzyła ptaka przeciągłym, twardym spojrzeniem. Potem mnie poczęstowała jego bliźniaczą wersją. Zapytałem:
      -  Jak twoje połączenie z Kiną?
      -  O co pytasz?
      -  Dalej jest niepewne? Wciąż istnieje? Jest silniejsze? Słabsze?
      -  Dlaczego?
      -  Ponieważ chcę wiedzieć. Dlaczego mi nie odpowiesz? Dziewczyny były najwyraźniej zaskoczone. Wyglądały, jakby nagle wolały być wszędzie, tylko nie tutaj. Trochę odsunęły się od nas.
      -  Nie przejęła nade mną władzy w czasie snu, jeśli o to ci chodzi. Jednak miałam straszliwe koszmary. Było tak, jakbym przez całą epokę musiała wędrować po krajobrazach jej wyobraźni. Jednak nie zwracała na mnie uwagi. Coś zaprzątało jej głowę. - Każdego słowa omal nie akcentowała zgrzytnięciem zębami. Nie lubiła się do tego stopnia otwierać. - Koszmary jednak minęły już dawno.
      Potrafiłem ją zrozumieć. Sam, jeśli już gotów byłbym się bodaj odrobinę odsłonić, to tylko wówczas, gdyby nikt właściwie nie zwrócił na to uwagi.
      -  Jak z twoim wyczuciem czasu? Dobrze byłoby wiedzieć, czy to wydarzenie na jawie wpłynęło na zmianę charakteru twoich snów.
      -  Wyczucie czasu? To trwało wieczność. A równocześnie nawet nie chwilę. Kina nie przeżywa czasu w taki sam sposób jak my. Przynajmniej tak sądzę. Z pewnością zaś nie ulega jego władzy. Dajmy sobie z tym spokój. Pokaż mi moje dziecko. Zanim zemdleję. - Usiłowała usiąść.
      Shukrat i Arkana wzięły ją z obu stron pod ręce i pomogły się ponieść. Arkana zapytała:
      -  Zawsze jest tak wściekła, kiedy się budzi, tato?
      -  Skoro macie stać się częścią rodziny, musicie do tego przywyknąć. Łatwiej wam pójdzie, jeśli nie będziecie tego brały na poważnie. - Zachichotałem, gdy Pani spytała mnie, co ja na to, żeby ona przestała brać mnie na poważnie. - Dzisiaj jeszcze nie jest tak źle.
      Wrona zasyczała. Najwyraźniej nie obchodziło jej, czy Pani się domyśli. W jej syku dawało się wyłowić słowa:
      -  Siostro, siostro. - Co stanowiło szyderstwo, które Pani wymyśliła całe lata temu, kiedy oglądała świat oczyma innej wrony.
      Ciekawa sprawa, te białe wrony. Od oblężenia Dejagore wciąż się koło nas jakaś kręciła, na zmianę pojawiając się i znikając. Na samym początku Murgen siedział w jej głowie. Przez większość czasu. Najwyraźniej. Ale czy za wszystkimi umysłami powodującymi białą wroną nie stała przypadkiem wola Shivetyi? Może golem jednak miał dość mocy, aby wpływać na wydarzenia poza obszarem lśniącej równiny?
      To by wiele wyjaśniało. Może nawet wcześniejsze trudności Murgena z odszukaniem swojego miejsca w czasie. Ale z tego wynikałoby dalej, że Duszołap nie była odpowiedzialna za część zbrodni, które jej przypisywaliśmy. Nie byłem do końca pewien, czy mi się to podoba.
      Ptak zaśmiał się szyderczo. Jakby potrafił czytać w moich myślach.
      Duszka zawsze miała talent do odgadywania, co mi chodzi po głowie.
      -  Murgena również straciliśmy - powiedziałem, kiedy stanęliśmy po obu stronach śpiącej dziewczyny.
      -  Domyśliłam się. Ze sposobu, w jaki powiedziałeś mi o wszystkich, którzy zginęli. Nie udało się nikomu, kto nie miał na sobie płaszcza Voroshk. Racja?
      Oprócz jednego cholernego szczęściarza z Hsien, który stał akurat za właściwą osobą w odpowiednim czasie. Szczęściarz - tak brzmi odtąd oficjalny przydomek Tam Do.
      -  To musi chyba być jakieś przekleństwo ciążące na naszej krwi - mruknęła Pani, zmuszając się, by spojrzeć na dziewczynę. - Kobiety mego rodu skazane są na spędzanie większości swego życia w pułapce snu. - Częściowo oparła się na leżącej dziewczynie, wyciągnęła dłoń, by dotknąć policzka Oj Boli. Przeszła na język Miast Klejnotów. - Moją matkę widziałam tylko w stanie uśpienia, jak ją teraz. Jej historia stanowiła asumpt do pierwszych bajek o Śpiącej Królewnie. Jednak książę nigdy się nie pojawił. Zamiast niego trafił się mój ojciec. Całkowicie odpowiadał mu stan, w jakim się znajdowała.
      W tej lakonicznej historii było coś, co wzbudzało niejasną, acz przeraźliwą grozę: świadomość, że jej matka nawet nie zdawała sobie sprawy z tego, iż poczęła dziecko.
      A my jęczymy, że świat bywa dzisiaj okrutny.
      W dawnych czasach żyli na ziemi prawdziwi giganci.
      Za pięćset lat od dziś sami będziemy gigantami.
      -  A więc to jest nasze dziecko. - Zapatrzyła się. - Poczęte na polu bitwy. - Uczucia wyraźnie odbijały się na jej twarzy. Nigdy jeszcze nie widziałem jej tak bezbronnej.
      -  To jest nasze dziecko.
      -  Powinniśmy ją obudzić?
      -  Nie sądzę. Przynajmniej nie do razu. Życie jest już dość szalone, by dopraszać się o następne kłopoty.
      Nie wyszło mi to zręcznie. Wcale, ale to wcale. Pani potrzebowała kontaktu emocjonalnego z istotą przez siebie zrodzoną. Jeśli zaś o mnie chodzi, przekonałem się, że obecnie, kiedy patrzyłem na nią, chaos uczuć gdzieś zniknął. Przypuszczam, że udało mi się uwolnić od wszystkich mogłoby-być-inaczej albo szkoda-że-tak-to-się-potoczyło.
      Po chwili wahania Pani musiała przyznać, że budzenie Oj Boli pod nieobecność Tobo nie jest najlepszym pomysłem.
      Nie zrobiła nic niestosownego, jednak dziewczyna przez czas jakiś oddychała bardziej niespokojnie.
      

130. Taglios:
Khadidas

      Tobo był na miejscu, kiedy obudziłem mojego starego przyjaciela Goblina, który mimo woli stał się naczyniem Khadidasa.
      Gdy tylko Tobo zniósł kontrolujące tamtego zaklęcia, reszta poszła łatwo. Chłopak potrząsnął Goblina za ramię. Ja stałem z boku. A kiedy tylko mały gówniarz zaczął się budzić, Tobo odsunął się, mnie zaś znienacka zdjęła groza.
      Powieki karzełka uchyliły się gwałtownie. Jednak oczy, które zza nich spojrzały, nie należały do ostrożnego małego czarodzieja. Patrzyłem prosto w dwa wielkie okruchy ciemności. Która chciała wessać mnie do środka.
      Usta Khadidasa otworzyły się, najwyraźniej chcąc wypluć jakieś przekleństwo czy bluźnierstwo. Wyciągnąłem przed siebie złachmaniony kapelusz Jednookiego. Efekt przeszedł najśmielsze oczekiwania. Ciało Goblina przeszył konwulsyjny dreszcz, jakbym zdzielił go rozgrzanym do czerwoności pogrzebaczem. Pochyliłem się i z całej siły wcisnąłem kapelusz na głowę niewolnika Kiny.
      -  Podnieś go - nakazałem Tobo, który stał przy wezgłowiu posłania Goblina, poza zasięgiem wzroku Khadidasa. Trzymałem kapelusz na miejscu, podczas gdy Tobo unosił ciało Goblina do pozycji siedzącej. - To działa. Lepiej niż oczekiwałem.
      -  Również nie podejrzewałem, że tak łatwo pójdzie.
      -  Jednooki zawsze robił się nadzwyczaj skromny, kiedy mu coś naprawdę wyszło. - W oczach Goblina zgasły iskierki paskudnego światła. Zagościła w nich pustka. Ale nie taka jak wówczas, gdy błądzi się daleko myślami. Wyglądało to tak, jakby niczego nie było w jego głowie.
      -  Teraz włócznia.
      Podałem Goblinowi włócznię. Ale naprawdę niełatwo mi było zaufać mądrości od dawna martwego człowieka, kiedy przyszło do złożenia groźnej broni w ręce diabła.
      Włócznia stała przed Goblinem, koniec opierał się o podłogę między jego nogami. Ująłem jego dłonie i oparłem na czarnym drzewcu. Potem jeszcze głębiej wcisnąłem antyczne nakrycie głowy Jednookiego na uszy Goblina. Na koniec zaś znowu schwyciłem jego ręce, zaciskając ich palce na czarnym drewnie i srebrnych inkrustacjach.
      W oczach Goblina pojawiło się życie.
      Zwróciłem się do Tobo:
      -  Nie jest to tak dramatyczne jak obserwowanie narodzin dziecka, ale coś w tym jest. - Nawet takiemu ignorantowi w sprawach magii jak ja nie trzeba było wszystkiego rysować, żeby rozumiał, iż wyczarowujemy prawdziwego Goblina.
      Goblina zdjętego taką boleścią, zdałem sobie natychmiast sprawę, że pewnie tylko Pani mogła pojąć jej bezmiar.
      Usiadłem na zydlu. Tobo zaprowadził Goblina do krzesła z wysokim oparciem, potem sam usiadł na skraju posłania. Goblin popatrywał to na jednego z nas, to na drugiego, łzy strumieniami płynęły mu z oczu, ale jakkolwiek się starał, nie potrafił wypowiedzieć słowa. Wyciągnął dłoń ku Tobo, milcząco błagając o cielesny kontakt.
      -  Trzeba uważać na ten kapelusz - powiedziałem. - Już mi nawet przyszło do głowy, żeby przybić mu go do czaszki. - Myślałem również o tym, jak wspaniałym przyjacielem okazał się Jednooki. Ponieważ przewidział taką możliwość i poświęcił ostatnie lata swego życia, aby przeciwdziałać jej konsekwencjom.
      Poczułem przelotne dławienie w gardle na myśl o tym, że nigdy nie miałem przyjaciela, który dla mnie posunąłby się tak daleko. Potem jednak przypomniałem sobie, że przecież Śpioszka przez piętnaście lat pracowała nad uwolnieniem Uwięzionych. I cóż... nie minęło nawet pięć lat, a wszyscy ci ludzie, prócz Pani i mnie, już odeszli. Leżąc na wznak. Z dymem stosów. Koniec.
      Żołnierze żyją.
      Śpioszka ani razu nie dała nikomu do zrozumienia, że uważa, iż zmarnowała życie. Jestem jednak pewien, że czasami tak myślała. Przynajmniej mając niektórych na względzie.
      Powiedziałem:
      -  Przynajmniej jedną ręką musisz wciąż trzymać włócznię, Goblin. - W istocie nie wypędziliśmy Khadidasa z jego wnętrza. Potwór wycofał się do ciemnej jamy, w której czyhał do momentu, gdy wychynął, aby przejąć władzę nad ciałem; teraz jednak uniemożliwiała mu to słaba magiczna osłona. Potwór był znacznie silniejszy od Goblina. Dużo starań będzie wymagać nieustanna walka z nim.
      -  I cóż my mamy z tobą począć? - zapytałem. Czując ukłucie winy. Ponieważ ja już wiedziałem. Miałem dla niego przygotowane miejsce w swoich planach. Planach, które mogły zmienić świat.
      -  Co sądzisz, Goblin? Pomożesz nam pomóc sobie?
      Goblin powoli odzyskiwał kontrolę nad ciałem. Udało mu się wydać z siebie słabe:
      -  No - a równocześnie skinął głową.
      -  Mam zamiar wszystko zostawić w waszych rękach, panowie - powiedział Suvrin. Skinął głową Goblinowi. - Prawie nie znałem tego człowieka. A jeśli, to głównie z perspektywy ofiary żartów, które robili sobie moim kosztem z Jednookim. Co oczywiście znaczy, że tak do końca nie mogłem pozostawać obojętny, jakbym nie próbował. Spod tej rzeczy na głowie coś mu się wylewa.
      -  Klej. A ta rzecz to jest kapelusz. Żałuj, że nie widziałeś go na Jednookim. Stary pierdziel obłożył go mnóstwem zaklęć, przygotowując do czegoś takiego jak to, co właśnie się zdarzyło.
      -  Mówiłeś mi.
      -  W porządku. Klej jest po to, żeby kapelusz nie zsunął mu się z głowy. Nawet na chwilę. Gdybyśmy potrafili wymyślić sposób, żeby mógł sam jeść i drapać się po tyłku, przykleilibyśmy również jego ręce do włóczni.
      Jest coś takiego w byciu Kapitanem, że człowiek traci poczucie humoru. Suvrinowi już to się przydarzyło. Nawet się nie uśmiechnął. Zapytał tylko:
      -  Wyciągnęliście coś z niego? Jeszcze nie? Więc kiedy?
      -  Nie mam pojęcia. Powoli dochodzi do siebie. Naprawdę powoli. Pamiętaj, że praktycznie rzecz biorąc, był martwy przez ostatnich sześć lat. Ma kłopoty z przypomnieniem sobie, jak używać swego ciała. Zwłaszcza narządów mowy. Tymczasem Khadidas wciąż w nim siedzi, próbując znowu przejąć kontrolę.
      -  A Pani?
      Bardziej troszczyłem się o moją żonę niż o Goblina. Zachowywała się dziwnie. Nie poznawałem jej. Nękały mnie wszystkie moje wcześniejsze lęki związane z jej zależnością od Kiny. Kina była mistrzynią manipulacji i dalekosiężnych planów. W głowie Kiny lęgły się knowania sięgające na całe wieki na przód i mające wiele poziomów komplikacji.
      Ale Kina nie potrafiła reagować szybko. Wszystko, co robiła, trwało nieznośnie długo. Dlatego właśnie jej najtroskliwiej wypieszczone plany przynosiły owoce dopiero po latach. Nie potrafiła poradzić sobie z raptowną odmianą losu.
      -  Pani stanowi dla mnie obecnie zagadkę - wyznałem. - Ale nie podejrzewam nic prawdziwie złego.
      Goblin coś wybełkotał. Khadidas starał się ze wszystkich sił uniemożliwić mu komunikację. Suvrin zapytał:
      -  Orientujesz się może w głównych postaciach tagliańskiej polityki?
      -  Nie mam pojęcia o ludziach. Ale ogólne zasady chyba się nie zmieniły. Przede wszystkim pamiętaj, żeby żadnego z nich nie spuszczać z oka. Możesz pogadać z Popłochem Singhiem. Jeśli przeżył ostatnią fazę walk. - Miałem niejasne wrażenie, że wpadł w tamtą zasadzkę razem ze Śpioszką. - Albo możesz po prostu poprosić Aridathę, by ci wypożyczył kilku doradców.
      Jak na Kapitana Kompanii Suvrin wydawał się zadziwiająco otwarty na sugestie innych. Poinformował mnie:
      -  Musimy wznowić nasze lekcje. Chcę poznać Kroniki. Odparłem:
      -  Na to będzie nam potrzebny dłuższy pokój. Może nawet i kilkuletni. Jeśli już o tym mowa, moglibyśmy stworzyć nową Kompanię.
      Goblin znowu coś zabełkotał, żywo kiwając głową.
      Ten karzełek był pod pewnymi względami niczym szczeniak.
      Powiedziałem Suvrinowi:
      -  Muszę porozmawiać z Goblinem na osobności. - A kiedy nasz pełen wątpliwości nowy dowódca wyszedł, dodałem: - Trzeba coś zrobić z tym Khadidasem.
      Skinienie głową.
      -  I przypuszczam, że tak to właśnie załatwimy. Chyba że jest w stanie panować nie tylko nad twoją mową. - Spojrzałem na małego czarodzieja. Nie zareagował. Zdałem sobie sprawę, że pytanie nie pozwalało na odpowiedź tak lub nie. - Jest w stanie?
      Nie.
      -  Dobra. Najważniejsze pytanie ze wszystkich. Czy Khadidas pozostaje w bezpośrednim kontakcie z Boginią?
      Nie. Tak. I wzruszenie ramion. A więc dalej graliśmy w tysiąc pytań. Ja wciąż kończyłem w ślepym zaułku, niezależnie od tego, w którą stronę się kierowałem, Goblin zaś nieustannie gulgotał zawiedziony. Jednak mimo największych wysiłków rzadko udawało mu się wydobyć z gardła coś więcej niż pojedynczą zrozumiałą sylabę.
      W końcu mimo mojej wrodzonej tępoty udało mi się rozwikłać zagadkę. Khadidas potrafił się komunikować z Boginią, ale tylko wówczas, gdy panował nad ciałem Goblina. Kiedy było jak teraz, kontakt był niemożliwy.
      Miało to sens. Poniekąd. Chociaż musiałem wszak pamiętać, że Goblin, z którym rozmawiałem, tak naprawdę był duchem, niezdolnym po śmierci do opuszczenia swego ciała, ożywionym tchnieniem Bogini.
      -  To naprawdę ważne wieści, Goblin. Mam plan. - Niełatwo mi to przyszło, ale jakoś zdołałem wydobyć jego zarys na światło dzienne z tajnego zakamarka pamięci, w nadziei, że Bogini nie może mnie podsłuchać. Mój plan w całości zależał od tego, czy właściwie zrozumiałem tego Goblina, którego znałem od tak dawna. I od tego, czy ów Goblin nie zmienił się szczególnie podczas ostatnich dwudziestu lat. Ale w tak długim okresie człowiekowi mogą przytrafić się różne rzeczy, zwłaszcza jeśli jego część spędził martwy, zniewolony przez Matkę Kłamców.
      Goblin zaakceptował mój plan, przynajmniej sądząc z pozorów. Chciał wziąć udział w jego realizacji. Wydawał się nawet rozentuzjazmowany perspektywą zatopienia włóczni Jednookiego w najczarniejszym z serc.
      Powiedziałem na koniec:
      -  Nie chcę marnować nawet jednej chwili, jeśli nie ma potrzeby. Rozumiesz?
      Skinienie głową. A nawet bełkotliwe:
      -  Tak! - Z entuzjazmem. Z widoczną skwapliwością.
      -  Niedługo wrócę. - Czułem się nieomal paskudnie, nie mówiąc martwemu człowiekowi całej prawdy.
      

131. Wokół Taglios:
Powietrzny zwiad

      Znalazłem Arkanę i zapytałem, czy nie miałaby ochoty na podniebną przejażdżkę, równocześnie znaczącym skinieniem głowy dając do zrozumienia, że właśnie tego jej potrzeba. Na użytek ciekawskich uszu wspomniałem, że chcę sprawdzić pogłoski o marszu na miasto jednostek lojalnych wobec Protektorki. Jeden oddział pokonał Main pod Vehdna-Bota. Drugi koncentrował swe siły na wschodzie, w pobliżu Mukhry w Ajisthanie - Mogaba cieszył się znaczną popularnością wśród tamtejszych plemion. Ponieważ docierające plotki sprawiały, że wielu ludzi robiło się nerwowych, nikogo nie zaskoczyło, iż chcę przyjrzeć się wszystkiemu z bliska.
      Zresztą tym również mieliśmy zamiar się zająć, ponieważ była to robota, którą należało wykonać. Po drodze jednak mogłem swobodnie porozmawiać z Arkaną.
      Odpowiedziała:
      -  Twój plan ma jedno poważne ale. Co się stanie z równiną i bramami cienia? Zapytałeś mnie kiedyś, czy chcę wrócić do domu. Doszłam do wniosku, że chciałabym, że muszę. Choćby po to, by zobaczyć, co się tam stało. Pogrzebać moich zmarłych, pewnie byś powiedział. Ale nie potrafię sobie wyobrazić, jak miałoby mi się to udać, żeby wszystkiego równocześnie nie skomplikować, skoro później najprawdopodobniej będzie to już niemożliwe.
      -  Masz rację. Ale muszę zrobić to co konieczne, najszybciej jak tylko się da. Zanim Kina się połapie. - Jeśli już wcześniej nie przewidziała takiej możliwości. Albo nie dowiedziała się o niej od Goblina. Czy Shivetyi. Albo od Pani, która przecież była dość bystra, by domyślić się, co mi chodzi po głowie. Przynajmniej czasami. - A zwłaszcza zanim zorientuje się moja żona. Albo zacznie myśleć, że ją z kimś zdradzam.
      Zbliżaliśmy się do rzeki Main, kierując ku Vehdna-Bota. Na północ od brodu, daleko od położonych na tym obszarze osad, w niebo wzbijały się kolumny dymu. Były stosunkowo nieliczne.
      Arkana powiedziała:
      -  Niewielka coś ta armia.
      -  Wygląda też na to, że bynajmniej nie śpieszy się jej do kłopotów. Przed nią jeszcze długi marsz.
      Wcale im się nie spieszyło, donikąd. Kiedy zniżyliśmy lot, aby przyjrzeć się bliżej, żołnierze rozbiegli się niczym spłoszone karaluchy.
      -  Komuś chodzi tylko o ochronę własnej dupy - powiedziałem. - Robią przedstawienie, chcąc pokazać, jak to rzekomo wiernie wypełniają obowiązki. Ta gromadka nigdy nie dotrze do Taglios.
      Polecieliśmy z powrotem w górę. Rozmawialiśmy, nie tylko o tym, co trzeba było zrobić. Arkana wydawała się obecnie rozluźniona. Chyba doszła do ładu ze złymi wspomnieniami. Niektórym udaje się to nad podziw łatwo. Inni przez resztę życia borykają się z wewnętrznymi okaleczeniami. Ale ci raczej nie zostają w służbie. Zmieniają się w eks-żołnierzy, a potem zaprzyjaźniają z winem lub makiem.
      Zapytałem o jej nogę.
      Zaśmiała się.
      -  Teraz można mnie zaliczać do grona starych ludzi. Potrafię dzięki niej przepowiadać pogodę.
      -  Reszta w porządku?
      -  Tak.
      -  Dobry jestem.
      -  Lata praktyki.
      -  W tym interesie nie da się tego uniknąć.
      Polecieliśmy z powrotem do Taglios, rozmawiając niezobowiązująco; ja myślałem o tym, że tak właśnie wszystko by wyglądało, gdyby Oj Boli wychowała się z rodzonymi rodzicami. Łudziłem się. Okłamywałem. Żadne dziecko nie byłoby tak normalne jak Arkana, gdyby miało Panią za matkę i mnie za ojca.
      Może znalazłem właściwy sposób. Należy je adoptować dopiero wówczas, gdy ważne dla kształtowania charakteru lata będą miały już za sobą.
      Mijaliśmy Taglios, zamierzając teraz skontrolować siły stacjonujące w Ajitsthanie, kiedy Arkana wypatrzyła mknącą ku nam postać w rozwianych czarnych szatach.
      -  To Shukrat.
      -  Pogodziłyście się? Naprawdę?
      -  Mniej więcej. Głównie dlatego, że mamy tu tylko siebie. Tylko my pamiętamy dom. Gdyby nie to, pewnie nawet byśmy ze sobą nie rozmawiały. Po części ma to związek ze sprawami rodzinnymi. Z rzeczami, które nasi rodzice robili sobie nawzajem. A po części dotyczy to nas. Ona jest zbyt milutka, urocza i głupia niczym wór kamieni. Ale wszystko, co musiała kiedykolwiek robić, to słodkie oczy, parę razy zakręcić tyłkiem i wyglądać na wzruszająco bezbronną.
      -  A ty byłaś tą sprytną. Zawsze sama musiałaś wszystko na własną rękę sprawdzić.
      -  Tak.
      -  Cóż, pewnie będziesz również i ładniejsza. Shukrat wkrótce zmieni się w piegowatą wiedźmę.
      Zwolniliśmy, żeby Shukrat mogła nas dogonić. Pojawiła się po mojej lewej stronie. Zapytałem:
      -  Co jest, druga córko?
      -  Konował, chciałabym z tobą pogadać o tych ludziach na wyspie. To mnie przeraża. Jak diabli. Naprawdę lubię Tobo. Bardzo. - Pewien byłem, że skryte za fałdami czarnej materii oblicze jest całkiem czerwone. Łatwo się rumieniła. - Ale nie sądzę, żebym chciała się zaangażować w związek z kimś, kto jest do takich rzeczy zdolny.
      -  Wszyscy jesteśmy do takich rzeczy zdolni, Shukrat. Wystarczy właściwe miejsce, właściwy czas i odpowiedni motyw. Tylko otaczający ludzie nas przed tym powstrzymują.
      -  Co masz na myśli?
      -  Chodzi mi o to, że Tobo na tobie zależy. Prawdopodobnie bardziej niż gotów jest przyznać. Dzieciak łatwo ulega namiętnościom. A ponieważ jest kim jest, perspektywa wielkiego zła zawsze pozostanie dlań otwarta, Shukrat. Sama rozumiesz, nikt nie rodzi się łajdakiem. Nawet Władcy Cienia. Ani moja żona bądź jej siostra. Czy wreszcie Voroshk. Jednak potęga może zmienić cię w łotra. Ponieważ wtedy nic cię nie powstrzymuje przed zrobieniem tego, co zechcesz. Wyjąwszy wewnętrzne ograniczenia. Dla Tobo przez długi czas była to miłość i szacunek dla rodziców. Kłócił się z Sahrą każdego dnia, ale nie zrobiłby nic, co mogłoby ją rozczarować. Póki żyła. Po jej zniknięciu zaporę dla mrocznych popędów jego duszy stanowił ojciec. Jednak Murgen też zginął. A więc została tylko jedna osoba, na której opinii zależy mu w wystarczającym stopniu, by nie mógł sobie całkowicie folgować.
      Shukrat musiała sobie to przemyśleć. Nie była nawet w połowie tak głupia, jak twierdziła Arkana, jednak bywały chwile, gdy jej umysł potrzebował nieco czasu na analizę bardziej skomplikowanej kwestii.
      -  Chcesz powiedzieć, że tylko ja powstrzymuję go przed zrobieniem czegoś takiego znowu?
      -  Tak. Tak sądzę. Sądzę jednak równocześnie, że musisz dać mu do zrozumienia, że wiesz o wszystkim i że nie będziesz tolerowała takiego postępowania. Nie narzekaj. Nie dąsaj się. Postaw sprawę jasno i zdecydowanie, potem się zamknij. Nie dyskutuj. Musisz nakreślić absolutną granicę, która będzie dla niego nieprzekraczalna. A potem wytrwaj przy swoim. Sama też będziesz musiała pamiętać, co zostało wtedy powiedziane.
      Shukrat pokiwała głową.
      Czekając, aż zrozumie, powiedziałem do Arkany:
      -  Może się okazać, że jestem zupełnie niezły, jeśli chodzi o udzielanie ojcowskich porad.
      -  Z pewnością twoje rady są okropnie przegadane.
      -  Wielkie dzięki.
      -  Żeby nie było nieporozumień, uważam, że miałeś rację, mówiąc jej to.
      -  Zdajesz sobie sprawę, o czym ona mówiła?
      -  Ostrzegła mnie. Na wypadek, gdyby trzeba było pilnować generała Singha. Wkrótce po tym, jak ty mi to powiedziałeś. Musiałam polecieć i zobaczyć, o co to całe zamieszanie, nieprawdaż?
      Z każdym cholernym dniem dziewczyna coraz bardziej zyskiwała w moich oczach.
      Siły gromadzące się w Mukhra stanowiły znacznie większe zagrożenie niż te spod Vehdna-Bota. Dla Aridathy oznaczało to poważne kłopoty, chyba że nowy Wielki Generał będzie w stanie przekonać wiernych sprzymierzeńców Mogaby do zawarcia pokoju.
      

132. Taglios:
Żona i dziecko

      Pani znowu siedziała obok Oj Boli. Albo pewnie raczej wciąż. Przystawiłem sobie stołek z drugiej strony.
      -  Może chcesz, żebym ja teraz z nią pobył? Będziesz mogła się zająć czymś innym, rozprostować trochę nogi. Kompania Sztandaru Zielonego Smoka przygotowuje odlotowy gulasz z jagnięciny. Nawet mnie nie pytaj, gdzie znaleźli owcę w tym domu wariatów.
      Uniosła wzrok. Na policzkach zastygły ślady łez.
      -  Pomóż mi, Konował. Nie mogę przestać myśleć, ile straciłam, kiedy Narayan Singh ją porwał. W jakim stopniu to jedno wydarzenie zmieniło całe me życie.
      Zmieniło życie nas wszystkich. Miało wpływ na losy całych ludów na tym krańcu świata i setek tysięcy z przynajmniej dwóch innych. Ale ona w tej chwili potrafiła myśleć wyłącznie o sobie.
      -  Wstawaj i wynocha stąd - nakazałem. - Idź poszukać sobie czegoś do jedzenia. Polataj trochę. Jest piękny, miły dzień. Już można sobie nawet wyobrazić, jak wszystko wkrótce się zazieleni. Idź, ciesz tym oczy. Chcę, żebyś całkowicie panowała nad sobą, zanim odlecę. Nie mam ochoty zostawiać cię tutaj w takim stanie.
      -  Zanim odlecisz? Dokąd się wybierasz?
      -  Niedługo nadejdzie czas, by zwolnić ze służby pierwszy kontyngent Synów Umarłych. Kilku z nas poleci przodem na południe, żeby przygotować drogę przez lśniącą równinę. Chłopcy przy bramie cienia muszą zacząć gromadzić zapasy. Może polecisz ze mną? Oderwiesz się na chwilę od tego wszystkiego.
      -  Nie. Nie mogłabym. Nie ma tu nikogo, kto potrafiłby się nią zająć.
      Cholera! Teraz pojąłem, jaki jest jej słaby punkt. Zobaczyłem drzwi, którymi może wejść ciemność. O ile już tego nie zrobiła.
      Jakiż ja jednak jestem bystry. Wiedziałem, jak zamknąć te drzwi. Na zawsze. I w tym momencie zdecydowałem się bezzwłocznie tego dokonać.
      -  Idź, zjedz trochę gulaszu. Pospaceruj sobie. Niech żołnierze zazdroszczą mi, że ciebie mam. - Były czasy, kiedy odnosiło się to do wszystkich. Kiedy każdy mężczyzna reagował na Panią w taki sposób, jak kobiety na Aridathę Singha. Ale te dni już przeminęły. Podobnie jak ci mężczyźni. Wszyscy prócz mnie.
      Zerknąłem na Oj Boli, potem na milczącą białą wronę stojącą na parapecie okna. To z pewnością musiało być coś we krwi.
      Biała wrona cały czas kręciła się przy nas, ale nic nie mówiła. Jak dotąd nie zdarzyło mi się zapomnieć rozejrzeć dookoła, kiedy powiedziałem coś nie przeznaczonego dla uszu postronnych. Na przyszłość jednak nie pozostawało nic innego, jak tylko zaciskać kciuki.
      Pani zadrżała.
      Powiedziałem:
      -  Jeśli zaraz się stąd nie wyniesiesz, zawołam paru chłopców i każę im cię wywlec, a w trakcie otrzymasz lanie.
      Na chwilę ta Pani, którą kochałem, wyjrzała z mrocznej jamy. Uśmiechnęła się, powiedziała:
      -  Obiecujesz? To może nawet być zabawne.
      Kiedy wyszła, ująłem dłoń Oj Boli i pogrążyłem się w rozpaczy, wynikającej poniekąd z tych samych powodów, aczkolwiek z pewnością nie tak przemożnej. Palce dziewczyny były zimne jak śmierć. Jednak oddychała.
      Białej wronie wydało się to bez reszty zabawne.
      -  Stajesz się człowiekiem obrzydliwie rodzinnym, mój kochanku. Odwarknąłem coś.
      -  Ach, wiem. Byłeś taki uparty, kiedy cię miałam w swej mocy. Ale pomyślałam sobie, że będzie zabawne, jeśli po tych wszystkich latach ktoś zarzuci ci niewierność.
      Jęknąłem.
      -  No cóż, może dla ciebie to nie jest zabawne. - A po chwili, innym, smutnym, omalże dziewczęcym głosem: - Mogło z tego wyjść coś niesamowitego.
      Bez wątpienia. I zapewne uwieńczonego śmiertelnym finałem.
      

133. Lśniący kamień:
Niebezpieczna gra

      Tylko czworo z nas poleciało na południe. Pięcioro, jeśli liczyć leniwą białą wronę z obszarpanym ogonem, która przysiadła na czubku latającego słupa Goblina. Malec leciał zupełnie sam, jednak swobodę jego ruchów ograniczały konopna lina i uprząż bezpieczeństwa, łączące go z towarzyszami lotu. Powiedzieliśmy mu, że to dla jego bezpieczeństwa, na czas, póki nie nauczy się kierować słupem, jednak nawet martwy był dość bystry, żeby nas przejrzeć. Nie chcieliśmy, by uciekł, gdyby Khadidas znowu przejął nad nim kontrolę.
      Goblin był obecnie znacznie silniejszy. Potrafił już sam o siebie zadbać, jak również wypełniać proste obowiązki. Dysponował słownikiem złożonym może z trzydziestu słów. Mógł nawet na kilka minut odłożyć włócznię Jednookiego, nie ryzykując zbudzenia drzemiącego w nim demona.
      Mknęliśmy przez niebieski przestwór, płaszcze łopotały trzydzieści jardów za naszymi plecami. Na pułapie dostatecznie niskim, by płoszyć zwierzęta domowe i dzieci, które natychmiast biegły powiedzieć o nas zdumionym rodzicom. Dziewczyny krzyczały i zanosiły się śmiechem, najwyraźniej doskonale się bawiąc. Jak każdy, kiedy nie przypadała nań kolej pilnowania Goblina.
      Wszystko wokół zwiastowało wiosnę. Dla tych dzieciaków z pewnością oznaczać będzie porę przygód.
      Wraz z wiosną przyjdzie jednak również pora deszczów. Mnóstwo wilgoci i zmienna pogoda.
      Kilkukrotnie zboczyłem nieco z prostej trasy. Raz po to, by przyjrzeć się Dejagore, gdzie życie powoli wracało do normy i nikt nie opłakiwał odejścia najsławniejszej córy miasta. Prawdopodobnie zresztą, poza żołnierzami garnizonu, nawet jeden na tysiąc mieszkańców nie miał pojęcia, że Śpioszka nazywała Dejagore domem.
      Pozostałe wycieczki podejmowałem głównie po to, by znaleźć ślady Nef w miejscach, gdzie, jak mi się wydawało, widywałem ich wcześniej. Niczego nie znalazłem.
      Ponieważ poza niewyraźnymi mgnieniami nie istniały żadne wiarygodne świadectwa obecności w świecie tych duchów lśniącej równiny, pewien byłem, że to, co widziałem, to nie były oryginały.
      Tobo wyraził przypuszczenie, że, jeśli nie była to czysta gra mej imaginacji, może widziałem po prostu jego niewidzialny ludek, próbujący przybierać nowe kształty.
      Wierzył, że niektóre z jego stworów z pewnością się o to pokuszą, choćby dla czystej zabawy. Folklor Krainy Nieznanych Cieni zdawał się potwierdzać jego przekonania. W rzeczy samej, był to jeden z ich ulubionych żartów.
      A więc najpewniej Nef stanowili znacznie mniejszy problem, niźli pierwotnie sądziłem. Mimo to problem istniał. Chyba że naprawdę zostali schwytani w pułapkę świata Voroshk.
      Przy bramie cienia Człek Panda pozbawił mnie tych próżnych nadziei.
      -  Każdej nocy się tu pojawiają, błagając i zawodząc, Kapitanie.
      -  Wygląda na to, że wy, chłopcy, nieźle się tu zadomowiliście. - Zbudowali sobie maleńkie sioło, mieli w nim sporo kobiet i zwierząt; jedne i drugie zdradzały wyraźne oznaki zaawansowanej ciąży.
      -  To najlepszy przydział, jaki kiedykolwiek mieliśmy, Kapitanie.
      -  No cóż, teraz będzie trochę roboty. - Wydałem kilka rozkazów. Potem ja i moje córki, moja kumpelka biała wrona i mój martwy przyjaciel przelecieliśmy przez bramę cienia. Chociaż nic nie widziałem, wydawało mi się, że wyczuwam obecność Nef.
      Na równinie zalegały łaty brudnego śniegu. Nawiane wiatrem, stare zaspy zgromadziły się od zachodniej strony kamiennych kolumn. W powietrzu wisiał kąsający chłód. Pogoda tu panująca musiała wywodzić się z zupełnie innego miejsca niźli mój ojczysty świat. Wręcz namacalnie czuło się aurę zaniedbania. Jakby mieszkańcy przestali troszczyć się o porządki i konieczne naprawy.
      W bezimiennej fortecy było nieco milej. Zniknął smród ludzkich odchodów. Najwyraźniej Baladitya posprzątał po poprzednich gościach Shivetyi. Ale wnętrze wypełniała za to woń rozkładającego się ciała.
      -  Będziemy potrzebowali światła - poinformowałem dziewczyny. Wciąż konkurując ze sobą w ten czy inny sposób, pospieszyły stworzyć te swoje maleńkie błędne ogniki; to chyba pierwsza sztuczka, jakiej uczą się czarodzieje.
      Natychmiast wyjaśniło się, skąd bierze się ten smród. Baladitya zasnął przy pracy i już się nie obudził. Chłodne, suche powietrze spowolniło gnicie ciała.
      Było mi smutno, ale nie byłem zdziwiony. Baladitya musiał być już stary, kiedy przyszedłem na świat.
      Arkana i Shukrat stosownymi gestami wyraziły swe współczucie.
      -  To niedobrze - mruknąłem, patrząc na szczątki kopisty. - Liczyłem, że pomoże mi porozumieć się z Shivetyą.
      Z jakiegoś miejsca w ciemnościach biała wrona powiedziała:
      -  Hej tam, żołnierzu. Masz ochotę się zabawić?
      Szukając oliwy, którą mógłbym napełnić opróżnione lampy Baladityi, odparłem:
      -  Ach, tak. Ty. Jeszcze nie wszystko stracone. Ale dalej nie ma żadnej gwarancji.
      -  Co? - Ten głos był niczym wysoki pisk. Zastanawiałem się, jak jej się udaje przemawiać tyloma głosami, mimo iż ma do dyspozycji tylko ptasi dziób.
      -  Zaufanie. - Pamiętałem jeszcze czasy, gdy każde jej słowo potrafiło mnie śmiertelnie przerazić. Przypuszczam, że wraz z pogłębianiem się znajomości przychodzi... coś innego. Teraz czułem się w jej obecności prawie swobodnie. - Dlaczego, na niebiosa, oczekujesz, że będę ufać twym słowom?
      Na mą odwagę spory wpływ miała świadomość, że spoczywa głęboko pod ziemią, uwięziona w swego rodzaju śpiączce nieśmiertelności.
      -  Shivetya nie pozwoliłby mi skłamać.
      Racja. Nazwijcie mnie cynikiem. Ale powoli rosło we mnie wrażenie, że przez te wszystkie lata golem obserwował nas znacznie uważniej niż Kina. Wrażenie, że nie sposób rozplatać nici, za pomocą których manipulowali nami ona i on. Podejrzenie, że kiedy szło o manewry mające na celu zgubienia tego świata, golem był w takim samym stopniu podstępny.
      -  Dobra. Mamy twoje słowo, tak? Mnie to wystarczy. Zaczynajmy. Czy Bogini wie, że tu jesteśmy? Czy wie, o co mi chodzi?
      -  Jej uwagę zaprząta coś innego.
      Dziewczęta zajęły się napełnieniem i zapaleniem lamp. Grzeczne dzieci. Nauczyły się, jak o siebie zadbać. I z szacunkiem oraz podziwem obserwowały swego tatę przy pracy. A po prawdzie, to pewnie zastanawiały się, co też właściwie robię, rozmawiając z wroną, która wyglądała jak dotknięta plagą. I konwersowała ze swobodą pozwalającą podejrzewać prawdziwą inteligencję w tym ptasim móżdżku.
      Powiedziałem Arkanie:
      -  Gdybyś potrafiła czytać i pisać po tagliańsku, wiedziałabyś, co się tu dzieje, ponieważ wszystko jest w Kronikach.
      -  Nie, dzięki, tato. Nawet nie mam zamiaru próbować. Wczoraj powiedziałam nie, mówię nie dzisiaj, a wszystko, co usłyszysz jutro, to znowu będzie nie. Nie mam zamiaru głębiej wnikać w te wasze sprawki, niźli się to już stało.
      Suvrin przez cały czas nic innego nie powtarzał. Suvrin, który zaczął jako jeniec wojenny. Shukrat powiedziała:
      -  O mnie możesz z góry zapomnieć.
      O Shukrat nigdy nawet nie pomyślałem. I nie pomyślałbym. Jednak sądziłem, że Arkana może się jeszcze zdecydować. Jeśli tylko da szansę tej myśli. Miała charakter odpowiedni, by stać się jedną z naszej bandy.
      -  Pora werbunku dobiegła końca? - zapytała wrona.
      -  Jak na razie. - Zerknąłem w ciemność, próbując wypatrzeć więcej szczegółów sylwetki golema. Światła jednak było za mało. Demon chyba spał.
      Albo przynajmniej zachowywał obojętność. Co mnie zdziwiło, bo przecież przyszedłem tutaj, aby go uwolnić.
      Wzruszyłem ramionami. Jego obojętność była bez znaczenia dla moich planów.
      Poszedłem po Goblina. Potem odprowadziłem go na bok, dobrze w głąb posadzki ogromnej sali Shivetyi, z dala od obcych uszu. Gdybym zabrał ze sobą lampę, mógłbym podziwiać cudowny sposób, w jaki szczegóły posadzki odwzorowują cechy samej równiny.
      Streściłem rzecz całą karzełkowi.
      -  Kina myśli bardzo wolno. Musimy wszystko zrobić, zanim się zorientuje, że już tu jesteśmy, że mamy zamiar uderzyć, że dysponujemy bronią dostatecznie potężną, aby jej zaszkodzić. - Przez cały czas naszego pobytu w tym miejscu włócznia Jednookiego lśniła. Płomyki ognia przebiegały wzdłuż drzewca, kreśląc nieprzewidywalne wzory. Krawędzie grotu jęczały, tnąc powietrze. Broń zdawała się wyczuwać, co ją czeka.
      Nikt nie mógł wątpić, że włócznia stanowiła arcydzieło, aczkolwiek sztuki szczególnego rodzaju. Nikt nie zaprzeczy, że tworząc swój majstersztyk, Jednooki wspiął się na wyżyny natchnienia nieczęste w jego długim, lecz raczej żałosnym życiu.
      Wiele arcydzieł należy do tej samej kategorii: pojedynczego triumfu geniuszu ich twórcy.
      -  Kiedy dotrzemy do bariery mroku na schodach, zacznie podejrzewać, że grozi jej niebezpieczeństwo. Będziesz musiał działać szybko. Rozpędź się, na ile to tylko będzie możliwe, żebyś wbił włócznię jak najgłębiej. Lanca Namiętności nie okazała się dosyć potężna. Ale nie wykonano jej z myślą o zabiciu boga. Natomiast włócznię Jednookiego tak. Możesz nazwać ją Zabójcą Bogów. Sam wiesz. Byłeś z nim przez większość lat, kiedy ją robił. Po przybyciu do Hsien nie zajmował się właściwie niczym innym.
      Goblin przy tym był. Ale tamten Goblin, żywy, nie zaś tylko duch schwytany w umęczone długim życiem ciało. Natomiast ten Goblin był przecież od dawna agentem potwora, którego miał obecnie zabić. Albo przynajmniej okaleczyć. A może tylko rozdrażnić.
      Podczas gdy wątpliwości opadały mnie niczym przyjaciele Tobo z ukrytego królestwa, nie przestawałem mówić, wyjaśniając mu po raz kolejny, dlaczego z nas wszystkich tylko on może przeprowadzić ostateczny atak. I naprawdę moje argumenty zdawały się go przekonywać. A może po prostu podjął już niewzruszoną decyzję, a nadzieje oraz pragnienia innych już się dlań nie liczyły.
      Goblinia istota dosiadła latającego słupa.
      Przyciągnąłem bliżej swój, abym móc porównać oznaczenia i po raz kolejny upewnić się, że wiem, na którym będzie jechał.
      -  A więc lećmy na dół - powiedziałem. - Będę zaraz za tobą. Twój słup jest zaczarowany tak, żeby wrócił sam, jeśli stracisz świadomość. - Wiedział. Był na miejscu, kiedy Shukrat o to zadbała. - Jeśli to nie zadziała, wlecę, schwycę cię i wyciągnę twój tyłek. Wziąłem dodatkowe sto jardów liny, którą mogę przyczepić do twojej uprzęży. Albo obwiązać cię nią w pasie.
      Mały człowieczek spojrzał na mnie tak, jakby uznał, że zwariowałem. Przygotował się do samobójczej misji, przekonany, że całkowita zagłada ciała stanowi jedyny sposób, w jaki może pozbyć się pasożyta i znaleźć w końcu wieczne odpoczywanie.
      Cały ten przekręt rozgrywałem wyłącznie na wyczucie. Tak naprawdę nie miałem pojęcia, czego Goblin chciał albo co miał zamiar osiągnąć w tym fałszywym życiu, które mu dano. Kiedy jeszcze był normalnym człowiekiem, również niewiele byłem w stanie o nim powiedzieć. Jedynej rzeczy, której byłem pewien, to faktu, że zmienił się w chodzącego kalekę. Życie bez Jednookiego było dlań jak życie bez jednej z kończyn.
      I naprawdę chciał zaszkodzić Kinie. W to nawet na moment nie zwątpiłem.
      Długa, trudna dyskusja skończyła się, gdy z rozdrażnieniem zdałem sobie w końcu sprawę, że Goblin wcale nie dba o to, czy go wyciągnę, kiedy sprawy potoczą się źle. Zależało mu tylko na odwodach, które zadbają o dokończenie dzieła, gdyby on zawiódł.
      Nie mam pojęcia, dlaczego tyle trudności przysporzyło mi zrozumienie i akceptacja zamiarów Goblina. Przypuszczalnie za bardzo koncentrowałem się na tym, by sprawy szły dokładnie po mojej myśli. Gdybym się dokładniej nad tym zastanowił, wiedziałbym, że już wcześniej, po trochu, Goblin mi wszystko powiedział.
      Jako że całkowicie obca jest mi chęć poświęcenia własnego życia, miałem kłopoty z ignorowaniem głosu mej cynicznej natury - zwłaszcza w odniesieniu do kogoś, kto tak jak Goblin od tak dawna żył życiem opartym na całkowitym pobłażaniu sobie.
      Goblin schwycił włócznię Jednookiego i powiedział coś, co już dawno powinienem zaproponować, a czego jednak nie zrobiłem.
      - Czas na dół, Konował. - Ujął wszystko w jednej, czystej niczym głos belcanta sentencji.
      Poklepałem się po kieszeniach. Ostatni sprawdzian. Wciąż nie byłem pewny, czy rzeczywiście jestem gotów.
      

134. Taglios:
Każdemu to, co mu się należy

      Tobo nie pilnował nikt prócz Pani, która jakoś nie potrafiła przyłożyć się do tego zadania. O Panią z kolei miał zadbać tylko ten cudowny chłopiec. On również miał inne sprawy na głowie. I zdecydowanie zbyt wiele z nich znaczyło piętno ciemności.
      Ani Shukrat, ani Konował, ani Pani od dawna nie zwracali na niego uwagi. Miejskie noce straciły swój tradycyjny urbanistyczny czar. Niektórzy ludzie porównywali nową epokę z czasami, kiedy Protektorka spuszczała na miasto swe mordercze cienie, z przyczyn nie bardziej jasnych niż te, które stały za aktualnie szalejącą grozą.
      Fakt, że w istocie zgony były obecnie nieliczne, jakoś umykał powszechnej uwadze.
      Nieznane Cienie miały świetną zabawę, do woli dręcząc mieszkańców. Podobnie jak Tobo, który właśnie odkrył, że może robić co chce.
      Sny stanowiły wyjątek.
      W snach nawiedzała go kobieta. Piękna kobieta Nyueng Bao, zdająca się być ucieleśnieniem smutku. W głębi serca doskonale zdawał sobie sprawę, że jest to jego matka taka, jaka była w młodości, zanim spotkała ojca. Zazwyczaj nie pojawiała się sama. Czasami towarzyszyła jej młoda, jeszcze nie przygięta ciężarem wieku babcia Gota. A niekiedy inna jeszcze kobieta, zawsze delikatna, zawsze z uśmiechem na twarzy, ale wykuta ze stali mocniejszej niż miecz Wujka Doja, Różdżka Popiołu. Ta kobieta, a musiała być to jego prababka, Hong Tray, nigdy się nie odzywała. Ale pełnym dezaprobaty spojrzeniem potrafiła przekazać więcej niż Sahra przy pomocy setek słów.
      Dla tych kobiet, dzięki którym istniał, które go ukształtowały, jego zemsta była nie do zaakceptowania.
      Tobo nie potrafił stwierdzić, czy to duchy przodków poruszyły jakąś jego czułą strunę - możliwość jak najbardziej dopuszczalna w wierzeniach Nyueng Bao - czy też wizje kobiet stanowiły twór rozbudzonej wyrzutami sumienia wyobraźni. Ciemność, którą w sobie nosił, na tyle już okrzepła, że nie miał najmniejszej ochoty słuchać tych głosów.
      Żadna z kobiet nie chciała być pomszczona.
      Duch Sahry ostrzegał:
      - Nie chodzi tylko o to, że wyrządzisz sobie krzywdę. Jeśli tak dalej pójdzie, wpadniesz w pułapkę bez wyjścia. Nie pozwól więc, by ból tobą rządził. Przypomnij sobie, na czym polega twe prawdziwe przeznaczenie, i pozwól, by wyniosło cię ponad chwilowe nieszczęście.
      Hong Tray przypatrywała mu się oczyma niczym chłodne kawałki marmuru, najwyraźniej również przekonana, że oto dotarł do rozstaju dróg. Że stanął przed wyborem, który ukształtuje resztę jego życia.
      Wiedział rzecz jasna, że słowa widmowych kobiet oraz same ich duchy muszą być rodzajem metafory.
      Dopiero kiedy się budził, sumienie milkło. A więc próbował unikać snu.
      Brak snu w jeszcze większym stopniu upośledził jego zdolność trzeźwego osądu.
      Doniesienia niewidzialnego ludku brzmiały zawsze tak samo: Aridatha Singh nie opuszczał swego biura. Pracował dzień i noc, rzadko pozwalając sobie na więcej niż krótką drzemkę, jakby samą siłą swej woli próbował utrzymać jedność tagliańskiego świata. Harówka ponad siły z pewnością dała mu się we znaki, zaćmiła ostrość widzenia. Większość ludzi na jego miejscu już dawno zaczęłaby podrzynać gardła, by tym sposobem przyspieszyć proces odbudowy albo chociaż dać ujście swej frustracji. Aridatha jednak tylko chłostał ludzi racjonalnymi argumentami i głosem opinii publicznej. Z nikim nie układał się w sekrecie. Pilnował, by świat się dowiedział, kiedy ktoś przedkładał własny interes nad dobro miasta.
      Imiona oportunistów podawano do publicznej wiadomości. Ludność, wytrącona z równowagi wojną i pożarami, niewiele miała tolerancji dla tradycyjnych walk frakcyjnych.
      Zdarzyło się to, co przedtem byłoby nie do pomyślenia. Kilkunastu ludzi z najwyższej kasty zostało okrutnie pobitych. W tłumie widziano Shadar, którzy zagrzewali do gwałtu. Nikt jednak się nie dziwił, a Aridatha Singh z pozoru o niczym nie miał pojęcia.
      Było już późno w nocy, jednak ludzie wciąż wchodzili i wychodzili z koszar Batalionów Miejskich, gdzie mieściła się kwatera główna Aridathy. Tymczasem wokół powoli zaczynała się gromadzić ciemna mgła. Wszystkich ogarnęła senność. W pojedynczych mgnieniach, tu i tam, dałoby się dostrzec postacie małych ludzików albo zwierzątek - gdyby ktoś nie spał.
      Na to wszystko wkroczył Tobo, tak śpiący, że dwoiło mu się w oczach, tak pewny siebie, że nie wziął latającego słupa ani nawet nie odział się w strój Voroshk. Zadufany w sobie do tego stopnia, że nie sprawdził po dwakroć doniesień Nieznanych Cieni.
      Myślał, że wejdzie do wnętrza, dopełni swej zemsty, a potem zniknie i nikt niczego się nie dowie. Los Aridathy Singha pozostanie na zawsze wielką, niewyjaśnioną tajemnicą.
      Ukryty ludek nie potrafił mu jednak nic powiedzieć o sytuacji w biurze Aridathy. Nie sposób było dostać się do wnętrza. Pomieszczenie dokładnie uszczelniono. Jednak wartownicy przed drzwiami chrapali.
      Tobo uchylił drzwi. Skrzydło poddało się niechętnie, otwierając do środka. Wszedł, wstrzymał oddech. Pod przeciwną ścianą pomieszczenia trzej mężczyźni spoczywali bezwładnie w krzesłach, złożywszy głowy na stołach.
      -  Niedobrze - mruknął Tobo, niezbyt uszczęśliwiony obecnością potencjalnych świadków.
      -  Naprawdę niedobrze - powiedział Aridatha, unosząc głowę znad blatu.
      Tobo miał jeszcze tylko tyle czasu, aby usłyszeć świst powietrza za plecami, a potem poczuł, jak coś uderzyło go w podstawę czaszki z siłą wystarczającą, by strzaskać kość. Osunął się w ciemność, myśląc tylko o tym, że został zdradzony, że wszedł w pułapkę. Nieznane Cienie rozproszyły się na wszystkie strony, zupełnie oszalałe, by zmienić Taglios w miasto koszmarów.
      Sahra, Gota i Hong Tray oczekiwały na Tobo po przeciwnej stronie snu. Od wszystkich trzech usłyszał, że sam na siebie ściągnął nieszczęście. Bez trudu mógł go uniknąć, postępując właściwie.
      Wcześniej już go ostrzegano. Nie słuchał.
      Smutek na twarzy Sahry był głębszy, niźli Tobo kiedykolwiek widział.
      

135. Taglios:
Czas szaleństwa

      Przez kilka dni po wyjeździe Konowała Pani bez trudu radziła sobie z pokusą. Powtarzała sobie, że trzeba tylko wytrzymać, póki on nie wróci. Wtedy Córka Nocy nie będzie już mesjaszem Kłamców. Będzie zwyczajną Oj Boli.
      Rozsądek podpowiadał Pani, by zachowała cierpliwość. Jednak emocjom cierpliwość jest obca. Mimo tylu wieków doświadczeń, emocje w końcu wzięły górę.
      Załamała się już po upływie czterech dni.
      Pani ukradkiem wyjrzała na korytarz, aby się upewnić, że nikt jej nie przeszkodzi, potem usiadła na stołku przy łóżku córki. Schwyciła za końce kosmyków zaklęć usypiających  pętających dziewczynę. Pracowała szybko i zręcznie. Przez cztery ostatnie dni dokładnie przyjrzała się więzom Oj Boli.
      Sploty czarów rozwijały się, jakby powodowane własną wolą.
      Posuwała się naprzód z niezwykłą dla niej, naiwną gorączkowością. Ta część jej umysłu, którą świat uczynił twardą i zgorzkniałą, kpiła z jej dziecinnych rojeń. Taki jest świat. Jej świat. Prawdziwy świat. Nie ma powodów, by oczekiwać, że przydarzy się cud.
      Powieki Oj Boli uchyliły się jednym raptownym ruchem, jakby pociągane za sznurki. Barwa się zgadzała, ale oprócz tego w niczym nie przypominały oczu, jakie miały kobiety w jej rodzinie. Nie były to też oczy Konowała. Były to oczy bardziej zimne niż oczy Pani w jej najokrutniejszej godzinie. Były to oczy gada, nagi albo bóstwa. Na moment Pani zamarła, niczym ptak schwytany w magię spojrzenia węża. Potem powiedziała:
      - Jestem jednak niepoprawną romantyczką. Istota romantyczności polega na wierze, że następnym razem będzie inaczej. - Próbowała zapanować nad dziewczyną, póki ta była jeszcze zbyt słaba, żeby coś przedsięwziąć.
      Ale otaczająca Córkę Nocy aura, w której streszczało się owo kochaj mnie, już zdążyła musnąć Panią, tak subtelnie, że ta nie zdawała sobie z tego sprawy, póki nie było za późno.
      Pani nie miała na sobie kostiumu Voroshk. Nic nie chroniło jej przed nadciągającą nawałą.
      Poczuła narastające w głębi jej ciała powolne niczym ruch lodowca drżenia. Stawały się coraz silniejsze, a tymczasem moc Bogini wypełniała Córkę Nocy. Ogarniające Panią odurzenie niosło w sobie ślad radości. Zrozumiała, że jej macierzyńskie uczucia, o których tak mało wiedziała, zostały odkryte i użyte do manipulacji nią, subtelnie, przez tak długi czas. Tak subtelnie, że niczego nie podejrzewała. Gorzej, tak subtelnie, że w istocie nie przygotowała się na żadną katastrofę.
      Niemniej była przecież kobietą o niewiarygodnie silnej woli - miała całe wieki na jej praktykę i doskonalenie.
      Zostało jej jedno wyjście.
      W okamgnieniu Pani podjęła najokrutniejszą decyzję swego życia. Wiedziała, że będzie jej zawsze żałować, ale że ten wybór na dłuższą metę okaże się mniej bolesny.
      Pani z Uroku miała za sobą stulecia praktyki w szybkim podejmowaniu strasznych decyzji i równie wiele lat na oswojenie się, jak żyd z ich konsekwencjami.
      Zza pasa wydobyła pamiątkę po krótkim okresie swego dowodzenia Czarną Kompanią. Gałka na rękojeści sztyletu była srebrną czaszką z pojedynczym rubinowym okiem. Rubin zawsze zdawał się jak żywy. Pani powoli uniosła ostrze, spojrzenia jej i Córki Nocy spotkały się. Poczucie obecności Kiny nasiliło się.
      - Kocham cię - powiedziała Pani, odpowiadając na nie zadane pytanie, które istniało tylko w sercu dziewczyny. - Zawsze będę cię kochać. Zawsze. Ale nie pozwolę, byś zrobiła to memu światu.
      Mimo wszystko Pani była w stanie tego dokonać. Zabiła już wcześniej kogoś równie sobie drogiego, kiedy nie miała jeszcze nawet tylu lat co dziewczyna leżąca pod jej nożem. I ze znacznie bardziej błahego powodu.
      Poczuła, jak nabrzmiewa w niej szaleństwo. Próbowała się skoncentrować.
      Była w stanie zabić, ponieważ wierzyła bez zastrzeżeń, że nic lepszego zrobić nie może.
      Kina i Córka Nocy wspólnie próbowały skruszyć straszliwą wolę Pani. Jednak czubek ostrza opadał ku piersi dziewczyny, nic nie mogło go zatrzymać. I w jednej chwili to Córka Nocy stała się zahipnotyzowaną ofiarą, niezdolną uwierzyć, że sztylet Pani dosięgnie jednak jej serca.
      Czubek ostrza rozciął tkaninę. Przeniknął przez nią, wszedł w ciało, potem znalazł żebro. Pani przesunęła się, aby łatwiej przepchnąć stal między kośćmi.
      Nawet nie poczuła, jak to nadchodzi. Cios, najwyraźniej wymierzony w prawą skroń, był dostatecznie silny, by odrzucić ją na kilkanaście stóp, pod ścianę. W jednej chwili ogarnęła ją ciemność. Chwilę jeszcze przed jej oczyma przesuwały się obrazy wizji, w której chciała udusić swe dziecko, miast je zakłuć.
      Kiedy jej niedoszła zabójczyni poleciała na ścianę, Córka Nocy poczuła płomień bólu rozdzierający jej piersi. Krzyknęła. Jednak rozdzierająca udręka, która nią szarpnęła, nie pochodziła z rany. W jej głowie eksplodowała czerń, nagłą falą ostrych niczym nóż odłamków, tysiącem mrocznych snów, wrzasku bardziej tnącego niźli dziesięć tysięcy obracanych na osełkach mieczy, wściekłością tak bezmierną i krwawą, że zaiste zasłużyła sobie na miano Pożeracza Światów.
      Cios był na tyle potężny, by ją poderwać do góry i cisnąć w bok. Upadła bezwładnie na rozciągnięte ciało swej rodzonej matki. Jednak nie miała o tym pojęcia. Straciła przytomność znacznie wcześniej, niż siła ciężkości dokonała swego dzieła.
      W powietrzu unosiła się woń zastarzałej śmierci i grobowej pleśni.
      

136. Bezimienna forteca:
Polowanie na boga

      Goblinowi coś nazbyt się spieszyło. Dwukrotnie musiałem krzyknąć za nim, by zwolnił. Mknął w dół mrocznej klatki schodowej w tempie, któremu nie potrafiłem sprostać. Nawet w szacie Voroshk bolesne zderzenia ze ścianami były ponad moje nerwy.
      Nie dotarliśmy nawet na poziom lodowej jaskini, w której spoczywała Duszołap, kiedy wykrzyknąłem rozkaz zatrzymania się. Dziw nad dziwy, tym razem Goblin mnie jednak usłyszał. I posłuchał. Nawet zareagował, gdy kazałem mu zawrócić.
      -  Co? - Zmienił to proste słowo w dwusyłabowy szept, dobiegający z wnętrza starego grobowca.
      -  Nie uda nam się tego zrobić w ciemnościach. Stracimy świadomość, zanim dotrzemy na dół. A w najlepszym przypadku staniemy się zbyt ogłupiali, by jasno myśleć.
      Z jego gardła wydobył się odgłos oznaczający niechętną zgodę. Sam również przeżył kilka nieprzyjemnych kolizji ze ścianą.
      -  Musimy wrócić po światło. - Dlaczego przeoczyłem coś równie oczywistego? Ponieważ, jak przypuszczam, byłem cholernie zajęty analizowaniem wszystkich subtelności i doszukiwaniem się drugiego dna.
      Przestrzeń klatki schodowej była zdecydowanie zbyt wąska, aby zawrócić latające słupy. Musieliśmy wrócić tyłem. Operacja okazała się powolna, poniżająca, czasami bolesna. A kiedy dotarliśmy wreszcie na górę, poniżeniom naszym bynajmniej nie było końca.
      Dziewczyny czekały na nas w towarzystwie białej wrony. Do tego stopnia przepełnione poczuciem własnej wyższości, że nie miałem najmniejszych kłopotów z wyobrażeniem sobie wyrazów ich twarzy, mimo iż odziane były do akcji. Arkana wymachiwała lampą.
      Przez chwilę poczułem ukłucie zupełnie bezprzedmiotowego niepokoju, ponieważ nie założyłem mojego kostiumu Pożeracza Żywotów. Wydawał się stosowny na tę okazję. Ale absolutnie niekonieczny.
      Ta zbroja nigdy nie była niczym więcej jak kostiumem.
      Teraz również Shukrat zaczęła wymachiwać trzymaną w dłoni lampą. I śmiała się w głos.
      -  Ani słowa - ostrzegłem.
      -  Czy coś mówiłam?
      -  Myślałaś, droga córeczko.
      Uniosła lampę wyżej, aby lepiej mi się przyjrzeć. Mój ubiór powoli, ale niestrudzenie pełzał po moim ciele, naprawiając poważne uszkodzenia.
      -  Ode mnie nie usłyszysz ani słowa, o starożytny. Znasz przecież swoją Shukrat. Szacunek dla starców aż do przesady. Teraz jednak będę się śmiała. I proszę, abyś nie wyciągał pochopnych wniosków i nie sądził, że śmieję się z ciebie.
      Arkana roześmiała się jeszcze bardziej donośnie. Goblin wydał z siebie szereg odgłosów, niemalże natychmiast wyczerpując zasób swego słownictwa.
      -  On ma rację. Dajcie nam te latarnie. Musimy dokończyć, cośmy zaczęli. - Miałem nadzieję, że mój idiotyczny błąd nie okaże się tym drobiazgiem, który przesądzi o porażce. I że nie była to ostatnia rzecz, o której w tępocie mej zdarzyło mi się zapomnieć.
      Goblin wziął od Shukrat lampę. Zaraz ruszył w głąb ziemi. Tym razem jednak już się tak bardzo nie spieszył. Zapewne ochłodła jego głowa, rozpalona wcześniej żądzą zemsty.
      Schwyciłem lampę Arkany. Wśród trzepotania skrzydeł biała wrona przeleciała na czubek mego latającego słupa. Zanim bodaj skończyłem jej tłumaczyć, że podróż w moim towarzystwie może nie być dobrym pomysłem, Shukrat już trzymała w dłoni następną lampę i pomagała Arkanie rozpalić kolejną.
      Dziewczyny najwyraźniej chciały zabrać się z nami.
      Kłóciłem się z nimi przez całą drogę do lodowych jaskiń. One śmiały się ze mnie. Zamknęły uszy na moje ostrzeżenia.
      Biała wrona stwierdziła, że jaskinia starożytnych będzie znakomitym miejscem na pożegnanie. Krzyknąłem za nią:
      -  Niczego tam nie dotykaj! A zwłaszcza samej siebie. - Po czym dokończyłem, mrucząc po nosem: - Czy ja nigdy się nie nauczę trzymać na wodzy mego cholernego jęzora? - Byłby to przykład wielkiej i wspaniałej ironii, gdyby dotknięcie ptaka przyniosło śmierć Duszołap po tych wszystkich latach nieustannego dopisującego jej szczęścia.
      Goblin znowu zaczął się spieszyć. Kiedy próbowałem go powściągnąć, powiedział:
      -  Z Kiną coś się dzieje! Rzuca się przez sen.
      -  Cholera!
      Dotrzymywanie tempa Goblinowi okazało się niemożliwe, póki nie dotarliśmy do czarnej bariery. Tam zawiodły go nerwy. Przystanął, wspominając grozę lat spędzonych po drugiej stronie.
      -  Goblin. Jesteśmy prawie na miejscu. Musimy to zrobić. I musimy to zrobić zaraz. - Nawet człowiek równie niewrażliwy na nadprzyrodzone wpływy jak ja mógł wyczuć bliskość Kiny i jej coraz bardziej przytomnych myśli. Co z pewnością nie było naszą winą. Jej uwaga skierowana była na co innego.
      -  Już! - powiedziałem bardziej stanowczo.
      Za nami dziewczyny coś szeptały, najwyraźniej przejęte. Wyczuwały znacznie więcej, niż ja kiedykolwiek byłbym w stanie. Nakazałem im:
      -  Wy dwie macie natychmiast wracać na górę. Gwarantuję, że będziecie mi wdzięczne. Zwłaszcza jeśli nam się nie powiedzie. Goblin.
      Zebrał się na odwagę. Albo może odwołał do pokładów swej nienawiści. Rysy jego twarzy stwardniały. Ruszył naprzód.
      -  Nie pędź tak - syknąłem scenicznym szeptem, kiedy mijał czarną barierę. - Dziewczęta, powiedziałem. Ruszajcie. Ktoś przecież musi ocaleć. - Śladem Goblina przeniknąłem przez okropną barierę, omalże nie ulegając panice. Mimo słów, które usłyszał ode mnie mały czarodziej, nie było czasu na ociąganie się czy zwłokę. Od momentu, gdy przedarliśmy się przez barierę, Kina wiedziała, że przybywamy. Jedynym naszym sprzymierzeńcem miał odtąd być jej bezwład.
      Kiedy pokonałem tę barierę, ruszyłem zaraz w kierunku przestrzeni stanowiącej przedpokój więzienia Kiny. Goblin już gotował się do szarży. Musiałem robić kilka rzeczy jednocześnie: dodawać mu odwagi, samemu przygotować się na to, co miało nastąpić, oraz wykonać przypadającą na mnie najbardziej niewdzięczną część przedsięwzięcia, która jednak była decydująca dla dzieła teocydii.
      Musiałem kontrolować cały przebieg sytuacji. Musiałem zadbać, by wszystko zostało wykonane we właściwym czasie, we właściwym porządku, dokładnie tak, jak ułożyłem to sobie w ciągu ostatnich kilku miesięcy.
      Kiedy Goblin pomknął naprzód, zająłem pozycję w miejscu, gdzie po lewej stronie posadzka łączyła się ze ścianą, potem przylgnąłem do tej ściany i modliłem się, by ubiór Voroshk zdołał ochronić i ścianę, i mnie. Wreszcie, przy świetle omalże zbyt słabym, by cokolwiek dostrzec, znalazłem odpowiednią stronę notatników Pierwszego Ojca. W warstwie ochronnej odzieży zrobiłem szczelinę na tyle tylko szeroką, żeby móc obserwować, jak Goblin pędzi wprost na Kinę i ku mojemu zaskoczeniu, wbija włócznię Jednookiego w jej skroń. Pierwotnie spodziewałem się, że będzie mierzył w serce.
      Dokończyłem inkantacji, która miała doprowadzić do eksplozji latającego słupa Goblina, a potem wraz ze swym słupem schowałem się pod płaszczem. Dopiero potem pozwoliłem sobie poczuć się niczym najpodlejsze szczurze gówno.
      Od wielu miesięcy próbowałem we własnych oczach usprawiedliwić to, co właśnie zrobiłem. I jakoś mi się udawało. Jednak teraz wszystko działo się naprawdę. A kiedy już dobiegnie końca, będę musiał żyć z konsekwencjami mej decyzji.
      Cały wszechświat zatrząsł się w posadach. Jaskinia, w której spoczywała Kina, była wielka, jednak przecież ograniczona. Przestrzeń klatki schodowej stanowiła jedyne ujście dla produktów gwałtownej eksplozji. Fala energii uderzyła w moją osłonę.
      Przylgnąłem ściśle do kamiennej ściany, skryty za licznymi warstwami materii Voroshk, podczas gdy wszechświat wył i dygotał. Przysiągłem, że jeśli Kina okaże się na tyle potężna, aby wyjść z tego bez szwanku, sam nawrócę się na wiarę w Boginię, ponieważ jedynymi istotami mocniejszymi od niej okazaliby się wówczas faceci, którzy ją uwięzili. A po nich już tysiące lat temu zaginął wszelki ślad.
      Łoskot powoli cichł. Ale ledwie zdawałem sobie z tego sprawę. Na czas jakiś zupełnie ogłuchłem od tego wycia.
      Miałem nadzieję, że dziewczęta wróciły na górę, jak im kazałem.
      Miałem nadzieję, że skutki eksplozji nie dadzą się odczuć w innych miejscach. Było to jednak mało prawdopodobne. Wcześniej przecież potężne trzęsienie ziemi rozdarło powierzchnię równiny, nie niszcząc ani lodowych jaskiń, ani niczego innego na dole.
      Uchyliłem odrobinę płaszcz Voroshk, by móc cokolwiek zobaczyć. Jeśli okaże się, że Kina ocalała i jest tylko ranna, mogę cisnąć w jej stronę mój słup i również go wysadzić. A jeśli przetrzyma drugi wybuch, doprawdy nie będzie potrzeby martwić się, czy nie czeka mnie przypadkiem atak serca lub śmierć głodowa podczas wędrówki w górę schodów.
      Osłaniająca mnie materia była tak umęczona, że dziesięć minut zabrała jej reakcja na moją myśl. Tylko skręcała się, drżała i pełgała, zajęta pracowitym samouzdrawianiem.
      Kiedy już dysponowałem dziurą, przez którą mógłbym coś zobaczyć, przekonałem się, że i tak nic nie widać. W celi Kiny wciąż płonęło intensywne jaskrawe światło. Być może nieco przyblakło, ale działo się to zbyt powoli, żebym mógł to stwierdzić.
      Minęło kolejne pół godziny, zanim mogłem dostrzec jakieś szczegóły, nie okupując tego bólem oczu. I bardzo dobrze. Tyle czasu zabrało mojemu ochronnemu ubiorowi naprawienie szkód i uspokojenie w dostatecznym stopniu, żeby pozwolił mi odkleić się od ściany.
      Te ubiory naprawdę zostały sprytnie wykonane. Dojście do siebie zabiera im tyle czasu, że człowiek nie może zrobić żadnej głupoty.
      Wsiadłem na mój słup i ruszyłem naprzód, wiedząc, że osłona nie wytrzyma kolejnego wybuchu.
      Z początku niczego nie mogłem znaleźć. Później, kiedy światło osłabło jeszcze bardziej, zacząłem odkrywać fragmenty czegoś, co mogło być zębem lub kością, powbijane w rozmaite powierzchnie. Po ciałach - czy to Goblina, czy Bogini - nie zostało nawet śladu.
      W istocie wątpiłem, by którykolwiek z tych zębów lub kości mógł należeć do zwykłego śmiertelnika. Eksplozja była zbyt potężna. Znacznie gwałtowniejsza nawet niźli ta, która zniszczyła bramę cienia Voroshk albo zainicjowała ruinę Pałacu.
      Śmierć Kiny jakimś sposobem przyczyniła się do wzmocnienia efektów eksplozji.
      Mój latający słup nie chciał do końca właściwie reagować na polecenia. Działał z opóźnieniem, nadto szarpał się w locie. Mimo wysiłków, jakie poczyniłem w celu jego ochrony, musiał zostać uszkodzony.
      Kiedy w krypcie Bogini światło osłabło dostatecznie, w miejscu gdzie wcześniej znajdowało się marmurowe łoże Kiny, zobaczyłem coś, co przypominało długiego, czarnego węża. Oprócz mnie była to jedyna rzecz w pomieszczeniu barwy innej niż biała.
      Zbliżyłem się ostrożnie. Podejrzewałem, że jest to ta kość ciemności, którą Kina nosiła pod sercem. Nadto byłem przygotowany na to, że wszystko, co zobaczę albo czego doświadczę w tym miejscu, może być złudzeniem.
      Kina była Matką Kłamstwa.
      Jedną z najsilniejszych broni Kłamców jest umiejętność przekonania człowieka, żeby we wszystko wątpił i nikomu nie ufał.
      Czarny przedmiot nie był żadnym wężem. Były to zdeformowane szczątki włóczni Jednookiego. Z katastrofy włócznia wyszła w zadziwiająco dobrym stanie. Była nieco poskręcana i powyginana, lekko nadpalona na powierzchni. Intensywny żar zniekształcił nieznacznie metalowe inkrustacje. 
      Naprawdę Jednooki musiał obłożyć tę broń mistrzowskimi zaklęciami ochronnymi.
      Wziąłem włócznię, zawróciłem, a potem upewniłem się, że jestem bezpiecznie przymocowany do latającego słupa - dopiero wtedy wydałem rozkaz zaniesienia mnie z powrotem do punktu wyjścia.
      

137. Taglios:
Melancholijna żona

      Spłynęliśmy z niebios niczym rodzina sparszywiałych sępów. Mój ubiór Voroshk jeszcze nie doszedł do siebie. Dziewczęta były bardziej nawet poszarpane niż ja. Podmuch eksplozji dogonił je, zanim zdążyły opuścić klatkę schodową. Ich ciała pokrywały niezliczone sińce.
      Prawdziwym cudem natomiast okazał się fakt, że wszystkie latające słupy ocalały z przygody, chociaż żaden całkiem bez szwanku.
      Na nasze spotkanie podniósł się zza horyzontu Gaj Przeznaczenia, niczym matka pozdrawiająca swe dzieci.
      Przez moją głowę przelatywały ostatnio dziwne myśli i obrazy. Niepokoiły mnie. Kazały mi się zastanawiać, czy Kina rzeczywiście zginęła, czy tylko gdzieś się przyczaiła.
      Shukrat żartem zauważyła, że teraz powinienem martwić się tylko o ojca i męża Kiny, którzy pewnie zechcą wyrównać rachunki. Nie śmiałem się. W moich oczach ta możliwość wydawała się znacznie bardziej realna i ponura.
      W Gaju Przeznaczenia było pusto. Przynajmniej jeśli o ludziach mowa. Jednak zdążyły się już zadomowić w nim jakieś ptaki, a w poszyciu harcowały nieliczne małe zwierzątka.
      Jak dym rozwiała się ponura atmosfera panująca niegdyś w tym miejscu.
      - Udało nam się - westchnąłem. - W końcu. Naprawdę. Nie ma już Kiny, dręczycielki świata.
      Dziewczyny zdradzały znacznie mniejsze podniecenie, ale one nigdy nie musiały żyć w cieniu Roku Czaszek.
      Biała wrona przysiadła na pobliskiej gałęzi, wyskubała sobie z ogona brudne pióro.
      -  Jesteś pewien? - Bestia miała mnóstwo zabawy, podsycając moje strachy. Zapowiadało się, że ją i mnie czeka długi, przykry związek... chyba że wywiążę się ze złożonej Shivetyi obietnicy.
      Powiedziałem:
      -  Gdybyśmy mieli w tym świecie szukać miejsca niechybnej manifestacji Kiny, znajdowałoby się ono właśnie tutaj. Od zarania kultu ten las stanowił prawie część niej samej. Niewykluczone zresztą, że właśnie w nim wszystko się zaczęło. Nie sądzę, by potrafiła się odeń uwolnić, nawet gdyby chciała.
      -  Wobec tego lećmy dalej - powiedziała Shukrat. Arkana zaśmiała się szyderczo:
      -  Nie może się doczekać widoku Tobo. - Nie chciała być złośliwa. Ale Shukrat natychmiast zrewanżowała się, wspominając o śmiesznie nieśmiałym zachowaniu Arkany w obecności Aridathy Singha. Co z kolei sprawiło, że Arkana spoważniała.
      -  Hej, tato. Jak sądzisz, co może zgon Kiny oznaczać dla Córki Nocy? - Było to stąpanie po kruchym lodzie. Jednak strapiona spojrzeniami, jakie Singh jej rzucał, nie do końca potrafiła uwierzyć, że po prostu każdy mężczyzna tak na nią reagował. - Z powrotem będzie normalna?
      Shukrat znienacka również zainteresowała się tą kwestią.
      -  Nie mam pojęcia, moja laleczko. Jednak martwię się. Od momentu poczęcia była już związana z Kiną. Przypuszczalnie śmierć Bogini będzie dla niej tym samym, czym byłoby dla któregoś z nas wyrwanie wątroby.
      Znacznie bardziej martwiłem się losem mojej żony. Utrata połączenia z Kiną może być dla niej druzgocząca. Całość własnego wizerunku, który piastowała w głębi serca, opierała się na zdolności do odgrywania roli straszliwej czarownicy. Bez Kiny, na której pasożytowała, stanie się tylko jeszcze jedną kobietą w średnim wieku, której nieuniknionym losem jest szarość i zgryzota.
      Przez całą drogę od bramy cienia pogoda była kapryśna. Bez przerwy musieliśmy uciekać przed ulewami i burzowymi frontami. Tym sposobem straciliśmy dzień,
      Wreszcie, jedyne dwadzieścia mil od celu, nie dało się już uniknąć srogiej burzy. Chyba żebyśmy polecieli bardzo wysoko, byłoby jednak straszliwie zimno i prawie nie moglibyśmy oddychać, a potem musielibyśmy spłynąć w dół, zygzakiem między masywami chmur, przez cały czas szarpani turbulencjami. Shukrat i Arkana upierały się przy unikaniu burz z piorunami. Arkana poinformowała mnie:
      -  Pomyśl, co może się wydarzyć, jeśli trafi cię piorun.
      Nie musiałem długo myśleć. Do niczyjego widoku nie spieszyło mi się tak bardzo, bym chciał ryzykować eksplozję słupa między nogami. Skierowałem się ku ziemi. Schronienia poszukaliśmy w wiosce rolniczej Gunni, której mieszkańcy przyjęli nas z takim samym trwożnym respektem, jaki okazaliby trójce nagów, złych ludzi-węży, którzy wedle mitów Gunni żyli głęboko pod ziemią, wychodząc na powierzchnię tylko po to, by przy licznych okazjach nękać ludzkość - zawsze jednak nie bliżej niż dwie, trzy wioski od miejsca, gdzie krążyła opowieść.
      Nie ukradliśmy im ani jednego dziecka czy dziewicy, żadnych świętych krów lub bodaj jednej owcy. Zainteresował mnie natomiast fakt, że ludzie ci byli w dostatecznym stopniu elastyczni religijnie, by hodować owce, a potem sprzedawać je Yehdna, wiedząc, że ci natychmiast je zarżną.
      Niedługo po północy burza skończyła się. Zostawiliśmy naszym gospodarzom dość monet, by żegnali nas błogosławieństwem. Którego bynajmniej się nie domagaliśmy.
      Burza minęła, ale zastąpiła ją uporczywa mżawka. Kostiumy Voroshk pomagały, jednak w niewielkim stopniu. Było mi zimno i paskudnie, a moja oswojona wrona - siedząca tuż przede mną, aby w ten sposób korzystać choć z częściowej ochrony płaszcza - tak dalece pogrążyła się w rozpaczy, że nie miała nawet siły się uskarżać.
      Koszary Kompanii wydawały się niezwykle ciche i równocześnie czujne. Wszędzie widać było uzbrojonych wartowników.
      -  Wygląda to tak, jakby Suvrin obawiał się ataku.
      -  Coś musiało się stać. Zawisłem nieruchomo w powietrzu.
      -  Czujecie coś, dziewczyny?
      -  Zdecydowanie coś jest nie w porządku - powiedziała Arkana. - Nie mam jednak pojęcia co.
      -    Lepiej będzie, jak się dowiemy. - Nie minęły nawet dwa tygodnie, a już wszystko poszło w diabły?
      Suvrin wyjaśnił mi. Udało mi się nad sobą zapanować i nie pobiegłem do Pani, nim nie wysłuchałem całej historii. Suvrin rzekł na koniec:
      -  Generał Singh trzyma Tobo w celi tak dokładnie odizolowanej, że Nieznane Cienie nie potrafią doń dotrzeć. Singh nikomu nie pozwala go odwiedzać. Wiemy jednak, że dzieciak jest poważnie ranny.
      -  Najwyraźniej. Inaczej nie pozwoliłby na takie traktowanie. Spróbował zrobić coś głupiego?
      -  Och, tak. A ja nie mam żadnych rycerzy, którzy byliby go w stanie uwolnić.
      -  Właśnie przybyli. Jeśli zechcesz zauważyć. Co z Panią?
      -  Nawet nie wiemy, co się stało. Nikogo nie było na miejscu. Ostatnie raporty donoszą, że odzyskała świadomość, lecz dalej pozostaje ponura i otępiała. Z dziewczyną jest gorzej. Udało ci się?
      -  Poszło jak po maśle. Tym prawdopodobnie należy tłumaczyć stan Pani i Oj Boli. - Nie rozwodziłem się nad tym dłużej. - Trochę tu strasznie.
      -  Z nocy na noc jest gorzej. Przyjaciele Tobo nie są zadowoleni. I z każdą godziną coraz bardziej się wściekają. Jednak Aridatha nic sobie z tego nie robi.
      -  Cóż, przekonamy się, co można zrobić. Ale najpierw chcę zobaczyć żonę. - Albo kobietę, która kiedyś była moją żoną.
      Wziąłem ze sobą Arkanę. Na wszelki wypadek.
      -  Nic nie mów. Trzymaj się z boku i osłaniaj mnie - nakazałem jej. Przed moimi kwaterami stał wartownik, ale najwyraźniej nie po to, by nikt ich nie opuścił. Chyba nawet nie miał odstraszać nieproszonych gości. Był dla Suvrina systemem wczesnego ostrzegania. Skinęliśmy sobie głowami. Złamał Arkanie serce, najwyraźniej nie zauważywszy, że ma przed sobą atrakcyjną młodą kobietę. Moim zdaniem mimo ubioru Voroshk dla każdego powinno być to oczywiste.
      Pani siedziała przy niewielkim stoliku. Patrzyła w przestrzeń. Najwyraźniej próbowała układać pasjansa, ale dawno temu straciła zainteresowanie tym zajęciem. W lampie stojącej na blacie oliwa już się dopalała. Kłębił się nad nią czarny dym, nikt nie zadbał o przycięcie knota.
      Na czymkolwiek spoczywał jej wzrok, pewne było, że widzi przed sobą tylko rozpacz.
      Zupełnie przestała dbać o wygląd. Położyłem dłoń na jej ramieniu.
      -  Kochana. Wróciłem.
      Nie zareagowała od razu. Kiedy rozpoznała mój głos, szarpnęła się odruchowo.
      -  Ty to zrobiłeś - powiedziała, bardziej myśląc na głos, niż zwracając się do mnie. - Ty coś zrobiłeś Kinie. - Tylko słowo ty naładowane było ludzkimi emocjami.
      Zerknąłem przez ramię na Arkanę, żeby sprawdzić, czy uważa. Chwila była krytyczna.
      -  Zabiłem ją. Zgodnie z tym, co przewidywała umowa. - Jeśli wciąż miała w sobie cząstkę Bogini, powinna zareagować.
      I zareagowała, jednak nie rzuciła się na mnie, dysząc pragnieniem zemsty, co bym wolał. Chyba.
      Po prostu zaczęła płakać.
      Nie przypomniałem jej, że przecież musiała wiedzieć, iż ten dzień nadejdzie. Zapytałem tylko:
      -  Co z Oj Boli? Jak ona to znosi?
      -  Nie mam pojęcia. Nie widziałam jej.
      -  Co? Zanim odleciałem, nie sposób było cię od niej oderwać na wystarczająco długo, byś coś zjadła.
      Tama pękła. Po policzkach popłynęły łzy. Oto miałem przed sobą kobietę, której nigdy nie widziałem, emocjonalnie popękaną niczym skórka przejrzałego owocu.
      -  Próbowałam ją zabić.
      -  Co? - Mówiła bardzo cicho.
      -  Próbowałam ją zabić, Konował! Próbowałam zamordować własną córkę! Starałam się z całych sił zatopić sztylet w jej sercu! I udałoby mi się, gdyby ktoś mnie nie znokautował.
      -  Znam cię. A więc wiem, że musiałaś mieć powód inny niż tylko przeświadczenie, że będzie to zabawne. Co się stało?
      Zaczęła bełkotać. Całe lata duszenia wszystkiego w sobie dały o sobie znać. Wewnętrzna tama pękła, słowa przelewały się nad nią.
      Czas zgadzał się z momentem mego ataku na Kinę. Gwałtowna reakcja, jaką wzbudziła w Pani Oj Boli, mogła być efektem strachu przesączającego się w jej duszę z umysłu Bogini. Zachowanie Oj Boli mogły ukształtować te same czynniki.
      Pani płakała przez długi czas. Tuliłem ją w ramionach. Bałem się o nią. Upadła tak nisko. A przez całą drogę w dół byłem dla niej tylko ciężarem.
      Naprawdę wszystko miało być moją winą? A może to tylko iskra i pasja młodzieńczych lat ustępowały miejsca martwemu sezonowi starczej rozpaczy?
      Arkana okazała się dobrą córką. Wytrzymała cierpliwie całą tę emocjonalną burzę. To dla mnie została na miejscu w czarnej godzinie życia mej żony. Kiedy wyszliśmy, podziękowałem jej z całego serca.
      -  Wciąż sądzisz, że jakoś weźmie się w garść? - zapytała.
      -  Nie mam pojęcia. Nie wiem, jak ją przekonać, że warto. Gdyby się udało, w ogóle bym się nie martwił. Ona ma żelazną wolę, tylko coś musi ją najpierw natchnąć. W obecnej sytuacji mogę jedynie próbować dalej ją kochać i żywić nadzieję, że zdarzy się coś, co rozbudzi w niej pragnienie życia.
      -  Nie mam pojęcia, czy sama byłabym w stanie znieść całkowitą bezbronność. Pewnie bym się zabiła.
      -  Z każdego tysiąca ludzi dziewięćset dziewięćdziesięciu dziewięciu przeżywa swe żywoty, nie dysponując nawet jedną milionową twej mocy. I jakoś sobie radzą.
      -  Tylko dlatego, że zupełnie nie wiedzą, co tracą. Nikt nie żałuje czegoś, czego nigdy nie posiadał.
      Tu mnie miała.
      Pełnia melancholii Pani nigdy nie będzie mi znana, ponieważ nie doświadczyłem takiego życia, jakie było jej udziałem. Podczas gdy ona znała moje aż za dobrze.
      To również mogło stanowić istotny składnik jej rozpaczy.
      

138. Taglios:
Córa marnotrawna

      Oj Boli była w znacznie gorszym stanie niż Pani. Całkowicie pogrążyła się w sobie. Strażnicy naprawdę musieli jej pilnować. Donieśli, że przez cały czas od chwili odzyskania przytomności nie robiła nic prócz wpatrywania się w pustkę. Ani razu nie odczuli pokusy, by jej służyć czy bodaj ją zgwałcić.
      Jednym ze strażników był Shadar, który towarzyszył Śpioszce od czasów Wojen Kiaulunańskich. Powiedział:
      - Suruvhija Singh i jej dzieci dbają o nią.
      Poczułem lekkie ukłucie winy. Wdowa po Iqbalu Singhu. Faworyta Śpioszki. Nie zdawałem sobie sprawy, że jej rodzina przeżyła walki na południe od miasta. Zbyt pochłaniały mnie wysiłki zadbania o innych ludzi zależnych od Kompanii.
      Córka Nocy była umyta, wyczesana i starannie odziana. Siedziała w fotelu na biegunach, stanowiącym naprawdę dziwny widok w tej części świata. Nie zdawała sobie sprawy z niczego, co działo się poza granicami jej duszy. Z otwartych ust na biały materiał sari, nieco jaśniejszy niż jej skóra, ściekała strużka śliny. Pod szyją ktoś zawiązał jej gałganek w charakterze śliniaczka.
      Jeśli już mowa o albinosach. Biała wrona dotarła na miejsce przede mną. Ale ostatnio bardzo uważała, żeby mnie nie wkurzyć.
      Podsłuchała dość, tu i tam, aby podejrzewać, że moje decyzje mogą mieć niebagatelny wpływ na jej przyszłość.
      Shivetya udzielił nam ogromnej pomocy w zamian za obietnicę, że położymy kres jego rządom nad lśniącą równiną. Miałem zamiar obietnicy tej dotrzymać. Próbuję zawsze wywiązywać się ze wszystkich obietnic złożonych przez Kompanię. Dotrzymywanie danego słowa różni nas od ludzi takich jak Radisha, którzy w niewygodnych sytuacjach będę woleli raczej wyrolować partnera.
      Dwukrotnie obszedłem Oj Boli. Nie dała najmniejszego znaku, że zdaje sobie sprawę z mojej obecności. Uklęknąłem przed nią. Jej oczy były otwarte. Źrenice niczym główki szpilek. Mimo iż poruszałem jej palcem przed nosem, nie reagowały.
      Odszedłem na bok, rozważając dostępne możliwości. Wreszcie wyprowadziłem Arkanę na korytarz, powiedziałem, czego chcę spróbować i jak mogłaby mi pomóc.
      Na powrót dołączyliśmy do Oj Boli i ptaka. Żadne z tej dwójki chyba nawet nie drgnęło podczas naszej nieobecności.
      Arkana i ja rozdzieliliśmy się, każde poruszało się powoli, jakbyśmy chcieli minąć Oj Boli, unikając zauważenia. Kiedy dotarliśmy na swoje miejsca, znieruchomieliśmy. Czekaliśmy. I czekaliśmy.
      Trudno zachować cierpliwość, kiedy jest się w wieku Arkany.
      W końcu zaczęła niecierpliwie przestępować z nogi na nogę. Co sprawiło, że powietrze poruszyło się nieznacznie; zrozumiawszy to, przestała na moment oddychać.
      Po czasie tak długim, że nawet ja zacząłem robić się niespokojny, dałem znak dziewczynie. Najlepiej jak potrafiła, zachowując całkowitą ciszę, przyklękła na jednym kolanie przy prawym biegunie fotela Oj Boli, tak aby dziewczyna nie mogła jej dojrzeć. Blisko - tamta musiała być w stanie wyczuć ciepło jej ciała. Ja postąpiłem tak samo, tyle że po drugiej stronie. Żadne z nas nie poruszyło się do chwili, gdy ból w kolanach omalże mnie nie zabił. Zachowywaliśmy się tak ostrożnie, że dziewczyna nie mogła poczuć bodaj naszych oddechów.
      Skinąłem głową.
      Arkana wyszeptała:
      -  Sza, sza - tak cicho, że ja jej nie usłyszałem. Tak cicho, że nawet ktoś, kto usłyszałby te słowa wyszeptane prosto do ucha, nie byłby w stanie ich zrozumieć.
      Nie miałem pojęcia, dlaczego to właśnie powiedziała. Pochyliłem się, aby ciepło mojego ciała uczyniło przekaz bardziej oczywistym. Znowu skinąłem głową.
      -  Sza, sza. - Nie głośniej niż przedtem. Skóra na karku Oj Boli zadrżała. Uśmiechnąłem się do Arkany, mrugnąłem. Podstępem można wiele zdziałać.
      -  Sza, sza.
      Powoli dziewczyna zaczęła odwracać głowę w kierunku Arkany, niczym dziecko niezdolne powściągnąć swej ciekawości.
      Nie chodziło o to, że udaje. Po prostu żadne konwencjonalne bodźce nie były w stanie przeniknąć przez mur jej rozpaczy.
      Podniosłem się i usunąłem na bok, aby nie była w stanie mnie zobaczyć, nie podejmując dodatkowego wysiłku.
      Arkana obrzuciła mnie spojrzeniem, w którym łatwo można było wyczytać zdziwienie. Skąd wiedziałem, iż do Oj Boli można dotrzeć? Wzruszyłem ramionami. Przypuszczam, że to po prostu intuicja. Przekonanie, że jej ciekawość da się obudzić, jeśli podrażnić ją dostatecznie subtelnym bodźcem.
      Ale co dalej? Jak przykuć jej uwagę, by znowu nie zapadła się w sobie?
      Wkrótce dziewczyna widziała i słyszała nas całkiem nieźle. Wciąż jednak nie reagowała. Dalej nie chciała odpowiadać na pytania.
      Opuściła ją wola życia. Potrafiłem zrozumieć dlaczego. W całym jej życiu nie było nic prócz Kiny oraz walki o uwolnienie Bogini. Nic prócz misji sprowadzenia na ziemię Roku Czaszek.
      Pojawiła się Suruvhija. Nie znałem jej w czasach, gdy jej mąż zaciągnął się do Kompanii. Być może wówczas była prawdziwą pięknością, choć mocno w to wątpiłem. W miarę upływu lat również nią się nie stała. Widok jej dzieci nie wzbudzał spontanicznej ochoty, by natychmiast je przytulić. Jednak byli to dobrzy ludzie, nawet jeśli smutni.
      -  Udało ci sieją obudzić! - powiedziała Suruvhija. - To świetnie.
      -  Teraz musimy tylko utrzymać ją w tym stanie. Jakieś pomysły?
      -  Dlaczego?
      Wszyscy odwróciliśmy się do dziewczyny. Zapytałem:
      -  Co?
      -  Dlaczego zakłócacie mój spokój? Uwolnijcie mnie. Nie mam powodów, by żyć. Nie istnieje dla mnie żadna przyszłość. Nie będzie już zbawienia ani zmartwychwstania. Nie nadejdzie epoka cudownego odrodzenia.
      Była już całkowicie świadoma, ale wciąż przygnębiona, pogrążona w depresji. Ukląkłem przed nią, ująłem jej dłonie, próbując podtrzymać ten gniew na otaczający świat.
      -  Co to znaczy? To, co przed chwilą powiedziałaś.
      Pytanie chyba zbiło ją z tropu. Przez kilka minut udawałem całkowitą ignorancję w kwestiach jej wiary. Miałem nadzieję, że zmuszając do wdawania się w wyjaśnienia, jakoś ją ożywię.
      Nie spotkałem jeszcze prawdziwie wierzącego, który potrafiłby oprzeć się pokusie dowiedzenia słuszności swej szczególnej prawdy. Oj Boli nie okazała się wyjątkiem, chociaż z początku szło jej ślamazarnie.
      Nie przeszkadzałem jej, póki prawie nie skończyła. Jak dotąd nie zdążyła wspomnieć o niczym, czego wcześniej już nie słyszałem, gdzieś, w jakieś interpretacji.
      -  Wybacz mi - powiedziałem. - Wydaje mi się, że czegoś nie zrozumiałem. Rok Czaszek nie miał oznaczać końca świata?
      Najstarszy chłopak Suruvhiji przyniósł jedzenie i napoje. Zadbałem, by Oj Boli została obsłużona jako pierwsza. Wypiła duszkiem chyba pintę wody, zanim mi odpowiedziała:
      -  To miał być koniec świata. Tego świata, który istnieje obecnie. To miało być oczyszczenie. Czas, kiedy zło i zepsucie zostaną usunięte, a jedynie te dusze, które mają prawdziwą szansę odkupienia, pozostaną w Kole Życia.
      Poczułem zmieszanie. Poczułem się zagubiony. Niczego nie pojmowałem. Wiedziałem, że Kłamcy chcieli przyspieszyć nadejście Roku Czaszek. Że wokół tego motywu zbudowano całą ich religię. Wiedziałem również, że większość Gunni chce czegoś zupełnie innego, ale wierzy, że nadejście Roku Czaszek jest nieuniknione. Któregoś dnia. Miał stanowić przecież jeden z Wieków Stworzenia, Czwarty Wiek, przewidziany u zarania czasu. Jednak dopiero teraz po raz pierwszy usłyszałem, że cokolwiek ma być po nim. Zwłaszcza coś najwyraźniej przyjemnego.
      Mruknąłem pod nosem:
      -  Wszelkie zło umiera tam niekończącą się śmiercią. - Potem zapytałem: - Chcesz mi powiedzieć, że głównym celem Kiny było usunięcie wszystkich ludzkich odpadków, aby tylko dobrzy i prawi ludzie mogli wejść do raju?
      Zniecierpliwiona moją tępotą, gwałtownie pokręciła głową, potem spróbowała wyjaśnić. Wyszeptałem do Arkany:
      -  Każ im sprowadzić moją żonę.
      Nie jestem tak głupi, jak tego wieczora udawałem przed moją córką, ale przyznać muszę, że nie pojąłem tego, co próbowała mi wyjaśnić. Wszelako zdałem sobie sprawę, że naprawdę wierzyła, iż zgładziwszy Kinę, odebrałem światu ostatnią szansę wyjścia z obecnej epoki grzechu i zepsucia i wkroczenia w wiek oświecenia.
      Jak mi się wydaje, dla Kiny znowu przewidziano zadanie pożarcia wszystkich demonów, tylko tym razem miały to być demony z ludzkiej rasy, które zmieniają życie i dzieje w salę tortur.
      Od początku stali za tym Panowie Światła, rozwijając nową intrygę ogólnoświatowego odkupienia. Zakładając, że nadal gdzieś tam byli.
      Przybyła Pani, w towarzystwie Bhijara. Stopniała w chwili, gdy zobaczyła, że Oj Boli jest przytomna.
      Obserwowałem zupełnie ogłupiały, jak zajęła moje miejsce na kolanach przed Córką Nocy. To była moja żona? Ta rozedrgana galareta łzawej sentymentalności, to była Pani, zdolna ongiś całe imperium natchnąć grozą swego imienia?
      Nie słuchałem dalej. Musze przyznać, że jej zachowanie wydało mi się żenujące. Ponieważ nie zdawałem sobie sprawy, ile nagromadziło się w niej rzewnych uczuć. W mojej obecności Pani zawsze trwała przy okruchach dawnego wizerunku... kiedy tylko nie gubiła się w wewnętrznych labiryntach żalu nad sobą.
      Cała scena wyraźnie bawiła Córkę Nocy. Nie wiedziała, jak to wszystko rozumieć.
      Suruvhija również chyba poczuła zażenowanie. Wygnała swoją rodzinę z pomieszczenia. Chłopcy poszli bez słowa, niezdolni wytrzymać widoku takiej ckliwości. Sama Suruvhija obrzuciła mnie jeszcze współczującym spojrzeniem, a dopiero potem zamknęła drzwi.
      Zapomniałem powiedzieć Suruvhiji, że chce mi się pić. Moje gardło było zupełnie wyschnięte. Poszedłem za nią. Przechodząc przez pokój, potknąłem się. Nie, żeby to miało jakiekolwiek znaczenie. Prawdziwym powodem wyrzutów sumienia, jakie miałem później odczuwać, była tylko moja mentalna niezgrabność.
      Wyszedłem na korytarz i zawołałem za Suruvhiją:
      - Proszę, przynieś nam jeszcze wody. Wszystkim bardzo chce się pić.
      Pokiwała głową ze zrozumieniem. Znowu najwyraźniej zażenowana, tym razem dlatego, że przebywała sam na sam z mężczyzną, który nie był jej mężem. Chciałem powiedzieć coś, żeby rozproszyć jej obawy, a wtedy Arkana mnie zawołała.
      Moment tylko zabrało mi znalezienie się w środku.
      Oj Boli zadzierzgnęła rumel, dusicielską szarfę Kłamców, wokół szyi swej matki. W jej oczach lśnił mrok resztek manifestacji Kiny. Jej siła była najwyraźniej nadnaturalna. Arkana nie potrafiła rozerwać jej uchwytu. A ta drobna blondynka nie była wcale słabiutka.
      Nie musiałem umierać, żeby trafić do piekła. W jednej chwili stanęły mi przed oczyma wszelkie udręki, jakie będę musiał wycierpieć przez resztę mego życia.
      Uderzyłem Oj Boli moją słabszą ręką. Nie poddała się. Wyprowadziłem porządny cios. Poleciała na plecy. Krew poleciała jej z nosa. Jednak nie puściła żółtego jedwabiu. Wyciągnąłem więc sztylet, który zawsze przy sobie noszę, ale którego normalnie używam do krojenia jedzenia. Wyciągnąłem ostrze, wbiłem czubek w skórę pod jej lewym okiem.
      Dalej nie chciała zrezygnować.
      Biała wrona powiedziała:
      -  Oto zemsta Kiny, Konował. Ki diabeł?
      Pani już prawie umierała.
      Dźgnąłem dziewczynę w rękę.
      Ledwie krwawiła.
      Dźgnąłem znowu, starając się trafić w staw łokcia.
      Nic.
      Próbowałem przeciąć ścięgna na jej nadgarstkach.
      Przez cały ten czas Arkana usiłowała rozerwać uścisk dziewczyny na żółtym jedwabiu, przeciąć go albo jakoś inaczej jej przeszkodzić.
      Wyprowadziłem cios tak silny, na jaki tylko mnie było stać. Kiedy on również nie przyniósł efektów, prócz tego, że głowa dziewczyny odskoczyła do tyłu, straciłem nad sobą panowanie. Jak mówi stare powiedzenie, zrobiło mi się ciemno przed oczyma.
      Do momentu, kiedy Arkana zdołała mnie wreszcie powstrzymać, zadałem własnemu dziecku ponad dwadzieścia ciosów nożem. Jednak nie zabiłem jej. Przynajmniej nie do końca. W końcu musiała zwolnić uchwyt.
      Najprawdopodobniej zbyt późno. Pani rzęziła i próbowała złapać dech, ale wciąż się krztusiła. Pochyliłem się nad nią i próbowałem oczyścić drogi oddechowe. Niestety, miała chyba uszkodzoną krtań.
      Arkana zachowała spokój. Wezwała pomoc.
      -  Skąd Oj Boli wzięła szarfę Dusicieli? - zapytałem. - Nie miała jej przed naszym odlotem na południe. - Została przecież rozebrana do naga, wyszorowana i odziana w świeże rzeczy. Potem umieszczono ją w tym pokoju. A więc ktoś musiał przynieść jej rumel. Utajony Kłamca. - Musimy się dowiedzieć, kto ją odwiedzał. - Nie chciałem, żeby się okazało, iż winna jest Suruvhija, chociaż logicznie była pierwszą podejrzaną. Wyjąwszy fakt, że była kobietą. Jak dotąd moja żona i córka stanowiły jedyne kobiety, o których wiedzieliśmy, że dopuszczono je do udziału w tajnym bractwie.
      Jednak przecież były to czasy wielkich przemian. Smutek i ociężałość myślowa Suruvhiji mogły stanowić tylko pozory. Przecież nie bez powodu nazywają ich Kłamcami.
      

Taglios:
Wielki Generał
       
      Łotr w końcu mimo wszystko nie okazał się Kłamcą. Nawet nie miał pojęcia, kim są Kłamcy. Był to syn Suruvhiji, Bhijar, którego Oj Boli tknęła swym zaklęciem kochaj mnie, naginając do swej woli, kiedy nikogo nie było w pobliżu. Posłała go do zakonspirowanego członka bractwa Dusicieli. Zdobył szarfę. Wszystko zdarzyło się, gdy pozostawaliśmy w powietrzu, wracając z lśniącej równiny.
      Chłopaka spotkała tylko taka kara, jaką matka uznała za wskazaną. Jednak Kłamca, który dostarczył rumel, wkrótce udał się na spotkanie swej Bogini. Wraz z paroma przyjaciółmi. Nie będzie litości dla Dusicieli, póki ostatni nie opuści tego świata.
      Kiedy pozostali prowadzili śledztwo, na mnie spoczęło zadanie opieki nad Panią i Oj Boli. Wkrótce zdałem sobie sprawę, że moje umiejętności żadnej z nich nie uratują. Wezwałem najlepszych lekarzy z Krainy Nieznanych Cieni. Jak jeden mąż powiedzieli mi to, czego wcale nie chciałem usłyszeć.
      Dla obu kobiet czary pozostawały jedynym ratunkiem. A Tobo był jedynym człowiekiem, który dysponował odpowiednią mocą. Arkana i Shukrat nie na wiele potrafiły się przydać. Zbyt mało wiedziały o sztuce uzdrawiania.
      Powiedziałem, zwracając się do Suvrina:
      -  Niezależnie od osobistych powodów, chłopak jest jednym z nas. Nie możemy dopuścić, by gnił w tagliańskiej celi.
      Suvrin miał w sobie trochę nazbyt dużo z polityka. Zbyt łatwo godził się ze stratą jednostki, by tylko zbiorowość mogła spać spokojnie. Za wszelką cenę chciał uniknąć konfrontacji z Aridathą Singhiem.
      Ciągnąłem dalej:
      -  Naprawdę powinieneś wgłębić się w Kroniki, Kapitanie. Musisz bez reszty pojąć, co znaczy być towarzyszem broni Czarnej Kompanii.
      -  Może. A póki tego nie zrobię, będę o wszystkim decydował po swojemu.
      Nie kłóciłem się. Nie oczekiwałem innej odpowiedzi. Na zewnątrz czekała Shukrat. Spojrzała na mnie, pokręciłem głową. Rzuciła zaklęcie sprowadzające sen na ludzi, których Suvrin wysłał za mną. Zaklęcie zadziałało wręcz idealnie.
      Shukrat i ja poszliśmy poszukać Wielkiego Generała.
      Arkana uprzejmie zgodziła się osłaniać nas z powietrza.
      Mieliśmy zamiar uwolnić Tobo.
      Jedyną wadą całego planu była nieznajomość miejsca, w którym go przetrzymują.
      Musieliśmy więc zapytać o to Aridathę. Zachowując wszelako znacznie dalej posuniętą ostrożność niźli Tobo, gdy dokonał ataku na kwatery Wielkiego Generała. Shukrat przygotowała teren swoim zaklęciem nasennym. Wszystko szło tak gładko, że niełatwo przyszło mi nie zacząć zaraz krakać i wszędzie węszyć pułapki.
      Bezwładne ciało rosłego Singha niełatwo było ruszyć. Przynajmniej przysporzyło to sporo trudności staremu, kulawemu człowiekowi i drobnej nastolatce. Niemniej zanim ktokolwiek za nim zatęsknił, udało nam się umieścić go na moim latającym słupie, a potem unieść go wysoko, poprzez chmury, w blask księżyca.
      Kazałem Shukrat go obudzić.
      -  Musimy pogadać, Aridatha. A kiedy będę mówił, ty masz milczeć. Ponieważ do ziemi jest ponad mila drogi.
      Singh był człowiekiem opanowanym. Wziął się w garść.
      -  Czego chcesz?
      -  Tobo. Gdzie on jest? Pytam, licząc, że wciąż zależy ci na losie Taglios. I zdajesz sobie sprawę, jakie nieszczęścia mogą sprowadzić na miasto nowe walki.
      Singh nic nie odpowiedział. Kontynuowałem więc:
      -  Jak dotąd wychodzi ci nieźle jazda na tym tygrysie. Ale z pewnością wstąpi w niego na powrót dziki duch, jeśli twoja dupa spadnie z milowej wysokości na ziemię.
      Przez chwilę zastanawiał się, podejrzewając, że być może wcale nie blefuję.
      -  W ten sposób możesz wywołać nową wojnę.
      -  To ty możesz wywołać nową wojnę.
      -  On próbował mnie zamordować.
      -  Nie zrobi tego po raz drugi - zapewniła go Shukrat. - Tobo i ja będziemy musieli sobie parę rzeczy wyjaśnić. Kiedy już skończymy, Tobo raz na zawsze przestanie robić głupie rzeczy. - W jej głosie nie było słychać nawet śladu wątpliwości. Wszystko wskazywało na to, że Tobo naprawdę czekała niespodzianka. Powiedziałem:
      -  Żeby do końca rozproszyć twoje wątpliwości... naprawdę nie obchodzi mnie, czy znowu zaczniemy walczyć z twoimi ludźmi. Nie bardzo mam już po co żyć. Mogę bez skrupułów zrównać Taglios z powierzchnią ziemi. W przeciwieństwie do niektórych, wcale nie kocham tego miasta. Nie zrobiło nic, by zdobyć sobie me serce.
      Arkana dodała:
      -  Jeśli on cię zabije, nie zostanie nikt, kto mógłby zająć się Radishą. - Wbrew sile tradycji Radisha została jednak regentką, ponieważ Aridatha nalegał. Uparł się. A nikt jakoś nie miał ochoty kłócić się z Wielkim Generałem. Nawet w odległych prowincjach opór wobec nowej władzy wyraźnie słabł, jakby ludziom nie chciało się już dłużej wadzić o przestarzałe polityczne sprawy, skoro wszędzie indziej wszystko szło świetnie.
      Arkany nic nie obchodziło dobro Radishy. Chciała tylko, żeby Aridatha wyszedł cało z tej przygody.
      -  Powiedz nam tylko, gdzie jest Tobo - powiedziałem. - Shukrat i ja go wyciągniemy. - Wolno, wolniutko przechylałem mój latający słup naprzód. Jakby szczęśliwym zrządzeniem losu w chmurach poniżej rozwarła się szczelina, przez którą można było dostrzec blask księżycowej poświaty igrający na powierzchni rzeki. A kiedy Aridatha naprawdę pojął, jak wysoko się znajduje, przeżył na naszych oczach gwałtowny atak lęku wysokości. Okazał się on jednym z tych strachów, nad którymi rozum nie ma władzy.
      Postawiliśmy go na północnym brzegu rzeki. Arkana została z nim. Zastanawiałem się, czy starczy jej nerwów, by mimo wszystko zdradzić uczucia, jakie wobec niego żywiła.
      

140. Taglios:
Operacja na otwartym mózgu

      Zanim Tobo pomoże mi uratować moje kobiety, ja, z pomocą najlepszych lekarzy i chirurgów Synów Umarłych, musiałem uleczyć jego kontuzję głowy. Tagliańscy pogromcy nic dlań nie zrobili. Przebył już dwie trzecie drogi do samotnego grobu.
      Kompanii nie towarzyszyli już żadni Nyueng Bao. Garstka, która dotarła do Taglios, wkrótce potem wykradła się na swe rodzime bagna.
      W przypadku Tobo konieczna była precyzyjna operacja chirurgiczna, która pozwoli oczyścić powierzchnię jego mózgu z delikatnych odprysków kości. Większość roboty wykonałem własnoręcznie, pozostali chirurdzy zastępowali mi brakującą dłoń. Operacja trwała dwanaście godzin. Shukrat towarzyszyła nam w każdej sekundzie. Czasami zdawało mi się, że duch matki chłopaka zagląda mi przez ramię.
      Kiedy już skończyliśmy, zemdlałem, wyczerpawszy wcześniej wszystkie emocjonalne i fizyczne rezerwy. Jakaś poczciwa dusza zadbała, by zapakowano mnie do łóżka.
      

141. Taglios:
Sprawy rodzinne

      Musiało być już popołudnie. Typowa dla tej pory roku burza przetoczyła się nad koszarami Szarych. Donośny łomot ulewy pochłonął wszystkie dźwięki. Powietrze było rześkie, wręcz zimne. Przypominałem sobie, żeby cieszyć się chłodem, póki jeszcze można. Gdy przeminą deszcze, upał powróci. A powietrze stanie się tak wilgotne, że można w nim będzie gotować warzywa.
      Po chwili porywisty wiatr zaczął napierać i szarpać baraki koszar, towarzyszył mu całkiem inny, głęboki huk. Z nieba runął grad. Gęsty i ciężki. Wkrótce ulice wypełnią się tagliańskimi dziećmi zbierającymi lód. Któreś z pewnością zostanie poważnie poranione przez padające z nieba kule. Często się tak działo.
      Shukrat weszła do środka. Nie wyglądała na uszczęśliwioną. Suruvhija szła w ślad za nią, niosąc jedzenie i picie.
      Zapytałem:
      -  Jest źle, tak? Wdała się infekcja?
      Shukrat przez chwilę nie potrafiła zrozumieć, o co mi chodzi.
      -  Aha. Nie. Z Tobo wszystko dobrze. Jakiś czas temu nawet na chwilę odzyskał przytomność.
      Więc tak. Ze sposobu, w jaki omijała drażliwy temat, wywnioskowałem łatwo, co stanowi prawdziwy problem.
      Kiedy podskoczyłem na posłaniu, w pośpiechu omalże się nie nadwerężając, ona warknęła:
      -  Spokojnie! Taka gorączkowość na nic się nie przyda. - A kiedy jakoś nie potrafiłem się uspokoić na tyle, by ją usatysfakcjonować, dodała: - Nikomu nie będziesz w stanie pomóc, jeśli będziesz zbyt roztrzęsiony.
      Miała rację. Taki stary facet jak ja, do tego parający się takim zawodem, miał mnóstwo okazji, by pojąć tę prawdę. Nie tylko strach, ale również większość pozostałych emocji zabija rozum. Robimy głupie rzeczy, kiedy pozwalamy emocjom przejąć nad sobą władzę. A potem przez resztę naszych dni musimy żyć z ich konsekwencjami.
      Wziąłem parę głębokich oddechów, napiłem się zimnej wody. Przypominałem sobie, że potrafię znieść nawet najgorsze wieści, ponieważ przez całe życie miałem do czynienia tylko z takimi.
      -  Prowadź - nakazałem Shukrat.
      Żołnierze żyją. Złe wieści stanowią część życia.
      Kiedy przybyłem na miejsce, Arkana oraz biała wrona były z Panią i Oj Boli. Suruvhija wyprzedziła mnie. Natychmiast jednak wyślizgnęła się z pokoju, przedtem poczęstowawszy wymruczanymi wyrazami wdzięczności za oszczędzenie jej synowi najgorszych konsekwencji głupich postępków.
      Pod względem fizycznym też nie był to dla mnie dobry dzień. Powinienem chyba skorzystać z laski.
      Obie kobiety leżały na wznak, całkowicie nieruchomo. Natychmiast zacząłem podejrzewać, na czym może polegać kryzys. Wrona przechadzała się w tę i we w tę po półce nad posłaniem Pani. Arkana przysiadła na krześle obok mej córki.
      Najpierw podszedłem do żony.
      Pani oddychała. Słabo. I najwyraźniej każdy oddech przychodził jej z wysiłkiem, rzęziła i walczyła o każde tchnienie. Jęknąłem.
      -  Być może będę musiał otworzyć jej tchawicę poniżej zatoru. - Zabieg może uratować jej życie, ale na srogą próbę wystawi jej próżność. Efekt końcowy nigdy nie jest szczególnie piękny.
      Przystępując do oględzin dziewczyny, czułem ulgę. A równocześnie ukłucie winy, ponieważ tej ulgi było aż tyle. Żołnierze żyją.
      Oj Boli odeszła. Nastąpiło to właściwie przed chwilą. Poczułem się tak, jakbym otrzymał cios w głowę. Arkana powiedziała:
      -  Cały czas ktoś z nią był, tato. Po prostu chyba nie chciała żyć dalej. - Podsunęła mi krzesło.
      -  Och, tyle zrozumiałem. Nie widziała powodów, żeby ciągnąć to dalej. Odebraliśmy jej wszystko, co miało dla niej sens. Ale mieć tutaj wiedzę o tym, że ona chce umrzeć - postukałem się w skroń - w niczym nie umniejsza krwawienia tutaj - uderzyłem się w pierś. Wziąłem długi oddech, potem głośno wypuściłem powietrze z płuc. - Powiedzcie Suruvhiji, że może wrócić.
      Kiedy drobna kobieta Shadar znalazła się w pomieszczeniu, powiedziałem jej:
      -  Kup tyle lodu, ile tylko znajdziesz. Chcę przechować w nim ciało mojej córki. - Dotknąłem dłoni Oj Boli. Wciąż była znacznie cieplejsza niż otoczenie.
      Shukrat zapytała:
      -  Co jest? Co chcesz zrobić?
      -  Zamierzam ją pochować w lodowych jaskiniach. - Musieliśmy wrócić na równinę, aby przeprowadzić Synów Umarłych z powrotem i wywiązać się z obietnicy danej Shivetyi. Może lepiej zrobić to wcześniej niż później.
      Biała wrona wydała cichy odgłos, chcąc zwrócić moją uwagę. Powiedziałem:
      -  Ona zajmuje pierwsze miejsce w mym sercu. Jeśli tego będzie trzeba, aby ją uratować, położę ją z tobą na dole.
      Suruvhija odeszła. Miałem nadzieję, że nie spotkają jej żadne przykrości podczas kupowania lodu. Jeśli nie wydadzą jej pieniędzy ze szkatuły, skończy się na tym, że połamię parę kości.
      Nawet nie zastanowiłem się nad tym, jak będąc jeszcze Kapitanem, zareagowałbym na podwładnego zachowującego się w ten sposób. Nieśmiertelne słowa brzmią: wtedy było zupełnie inaczej.
      Pierwsza porcja lodu przybyła wkrótce. Oj Boli wybrała sobie na śmierć idealną chwilę i porę roku. Opakowaliśmy ją w ćwierć tony gradowych kul i grube koce, które zaszyliśmy szczelnie. Latający słup Pani, wzięty na hol przez Arkanę, akurat był w stanie unieść ciężar.
      Gryzłem się. Z jednej strony bardzo chciałem umieścić dziewczynę w bezpiecznej jaskini, nim natura dokona swego dzieła. Z drugiej jednak nie chciałem spuszczać z oka Tobo i mojej żony, to bowiem oznaczałoby kuszenie losu.
      Shukrat zapewniła mnie:
      -  Jestem pewna, że z Tobo wszystko będzie w porządku. Kiedy tylko trochę dojdzie do siebie, każę mu zająć się Panią. Jeśli do tego czasu nie wrócisz. Teraz leć. Zrób, co musisz zrobić.
      -  Lećmy, tato - powiedziała Arkana. - Kiedy znajdziemy się wysoko, lód będzie się topił znacznie wolniej.
      -  No, tak. Shukrat. Jeśli coś się stanie... kup więcej lodu. Przywieź ją na równinę. Może Shivetya będzie w stanie coś zaradzić.
      Zanim wylecieliśmy, odwiedziłem Suvrina, aby wiedział, co się dzieje i co robić, jeśli tym razem zrządzeniem losu Konował nie powróci.
      Nawet gdy leci się z wiatrem, droga z Taglios do bezimiennej fortecy zajmuje sporo czasu. Wydaje się on wiecznością, kiedy za towarzysza podróży ma się niepokój. Biała wrona na nic nie mogła się przydać, prócz tylko tego, że mogła stanowić żelazną rację żywnościową. Arkana jako posłuszna córka starała się jak mogła, jednak była po prostu zbyt młoda. Większość poglądów wyrażanych przez nią w rozmowach, w które chętnie się wdawała, brzmiała w moich uszach nazbyt naiwnie czy wręcz tak głupawo, że naprawdę trudno mi było przypomnieć sobie czasy, gdy byłem w jej wieku, wciąż idealistycznie nastawiony, biorący się z życiem za bary, wierzący, że prawda i sprawiedliwość muszą w końcu zatriumfować.
      Jednak zachowałem swą opinię dla siebie. Po wszystkim, co dotąd przeszła, Arkana nie zasłużyła sobie na to, by jej odrodzony optymizm został zdławiony przez nowy napływ gorzkiego cynizmu.
      Być może młodzieńcza płytkość emocjonalna stanowi użyteczną tarczę ochronną. Dzięki niej mogła strząsnąć z siebie efekty traumy. Znałem już wcześniej takich ludzi, ludzi żyjących tylko chwilą obecną.
      

142. Lśniący kamień:
Gorzki deser

      Wkrótce po tym, jak umieściliśmy Oj Boli w jaskini starożytnych, ledwie kilka jardów od jej ciotki, naszły mnie przerażające myśli.
      Przede wszystkim zdenerwowało mnie wrażenie, że kiedy wnosiliśmy i sadowiliśmy dziewczynę, a Arkana pod dyktando białej wrony rzucała zaklęcia stazy, wzrok uwięzionej Duszołap wodził za mną wszędzie.
      Wpadałem w paranoję.
      Duszołap panowała nad ptakiem i znała na wylot czary konieczne do zamknięcia kogoś w lodowej jaskini - albo do uwolnienia więźnia. Więc mogła uwolnić samą siebie.
      Kiedy myśl ta mnie uderzyła, ptaka akurat nie było w pobliżu. W przeciwnym razie pewnie zorientowałaby się, że zdałem sobie sprawę z tej możliwości. Zanim jednak wrona wróciła, zdołałem się opanować.
      Stałem w słabym, bladym, zimnym świetle, które wydawało się docierać zewsząd równocześnie, i patrzyłem przez długi czas, tak naprawdę nic nie widząc. Moje dziecko. Trudno uwierzyć.
      - Nigdy nie dane mi było cię poznać, kochanie. - Łza spłynęła mi po policzku. Myślałem o tych wszystkich zimnych, twardych mężczyznach, których znałem w życiu, i zastanawiałem się, co by sobie o mnie pomyśleli teraz, widząc, jak zmieniłem się w sentymentalnego starca.
      Pewnie by zazdrościli, że udało mi się przeżyć dość długo, by się zestarzeć.
      Biała wrona przyleciała, trzepocząc skrzydłami, z miejsca, w którym była. Wylądowała na moim ramieniu. Pióra uderzyły mnie w twarz, boleśnie.
      -  Cholera jasna! - Przedtem sobie na to nie pozwalała.
      Nie mam pojęcia, jak długo nurzałem się w żalu nad sobą, póki ptak mnie nie ocucił. Znacznie dłużej, niż mi się wówczas zdawało. Wrona sprowadziła mnie z powrotem do świata prawdziwych wyzwań i głębokiego bólu.
      -  Arkana. Lepiej będzie, jak od razu wrócimy. - Zanim dotrzemy do Taglios, rozłąka z żoną wydłuży się do ponad tygodnia.
      Miała jednak potrwać znacznie dłużej. Arkana nie odpowiedziała.
      -  Arkana?
      Arkany nigdzie nie było.
      Latających słupów również nie było.
      Emocje zabijają rozum.
      Zamartwiając się o moje kobiety, zapomniałem, że moja adoptowana córka była jedyną z Voroshk, która potrafiła myśleć. Tą, która sama o sobie powiedziała, że zyska na czasie i wybierze właściwą chwilę.
      Jak się wydawało, chwila nadeszła i przeminęła. W jaskini na dole nie było nikogo prócz mnie i złachmanionego białego ptaka.
      Nie była tak bez reszty okrutna. Wzięła klucz do bramy cienia, aby kulawy starzec nie mógł się wydostać z równiny, jednak nie widziała potrzeby, by zmuszać go do pokonania całej drogi na górę. Latający słup zostawiła dostatecznie daleko, by dać sobie kilka godzin przewagi. Żebym nie miał szans jej dogonić.
      Manna Shivetyi stanowi dietę dość męczącą niezależnie od tego, jak człowiek dobrze czułby się przez kilka pierwszych godzin po jej spożyciu. Litość nad sobą i samooskarżenia można traktować jako gorzki deser. A wrona, opętana przez ducha najstarszego i najdroższego wroga, nie bardzo stanowi materiał na idealnego towarzysza odosobnienia.
      Kiedy gniew mi minął, a jego miejsce zajęła desperacja, obsłużyłem się materiałami piśmienniczymi Baladityi i zasiadłem do aktualizacji Kronik.
      Miejsce to poniekąd znajdowało się poza czasem, tak więc nie mam pojęcia, jak długo to trwało. Z pozoru znacznie dłużej, niźli naprawdę było. Zaczynałem się martwić, ponieważ nikt nie przybył, by sprawdzić, co się z nami stało. Bałem się, iż należy z tego wnosić, że nikogo takiego nie ma już wśród żywych. Najbardziej prawdopodobne osoby, które mógł obchodzić nasz los, to byli Tobo i Pani.
      Ale Shukrat przecież była zdrowa. Dlaczego ona się nie pokazała?
      Nie mając nikogo innego pod ręką, częściej rozmawiałem z białą wroną. A w miarę upływu czasu w coraz większym stopniu czyniłem to po to, by zagłuszyć wzbierającą rozpacz.
      Shivetya obserwował mnie ze swego wielkiego drewnianego tronu, najwyraźniej ubawiony mą niedolą. Podczas gdy mnie bawiła sytuacja Duszołap.
      Dysponowała wiedzą potrzebną do wydostania się z lodowej jaskini. Po prostu brakowało jej sprawnych rąk. Pomyślałem, że to doprawdy rozkoszne.
      Spałem po raz piąty czy szósty od początku mego odosobnienia, kiedy wrócili Nef, najpierw pojawiając się w snach.
      

143. Bezimienna forteca:
Sypiając z demonem

      Duszołap wciąż mi przypominała, że pozostaje w kontakcie z demonem. Że tak naprawdę, póki jest związana z białą wroną, stanowi tylko narzędzie Shivetyi. Z początku informacja ta nie wydawała mi się godna uwagi czy bodaj szczególnie istotna, póki nie przeżyłem wizyty Washene, Washane i Washone.
      W przeszłości nie bywałem szczególnie wrażliwy na ich obecność. Lepiej znałem ich z opisów niż z bezpośredniego doświadczenia. Czas spędzony z nimi teraz przyniósł wyjaśnienie, dlaczego tak się działo.
      Ich brzydota nawiedzała moje sny, ale towarzyszyło jej poczucie obecności nie większe niż w przypadku Nieznanych Cieni. Złote błyski odrażających, ukształtowanych w pyski bestii masek w kąciku sennego oka oraz pojedyncze, rozproszone sylaby usiłowań komunikacyjnych stanowiły wszystko, co pamiętałem po przebudzeniu - spocony, drżący i pełen nieokreślonej grozy.
      Utkwione we mnie spojrzenie Shivetyi wydawało się jeszcze bardziej rozbawione niż dotąd.
      Wkrótce przekonałem się, że istnieją granice jego rozbawienia.
      Złożyłem mu obietnicę. Potrafił zajrzeć do wnętrza mej duszy i stwierdzić, iż zamierzałem jej dotrzymać. Ale widział również, że zamierzałem zwlekać, póki nie uporządkuję własnego życia.
      Zachowywał cierpliwość przez dziesięć tysięcy lat. A teraz, znienacka, cierpliwość jego zaczęła się wyczerpywać.
      Najpierw zdałem sobie z tego sprawę we śnie. Nocą, podczas której Nef omalże nie przedostali się na stronę jawy, moje sny wypełniło wrażenie obecności, która wcisnęła się w nie niczym wieloryb w stado delfinów. Wielka, niewidzialna istota podeszła do mnie jak ciemność we własnej osobie, nie towarzyszyło jej jednak nawet najlżejsze wrażenie zła. Tylko poczucie ogromu, powolności.
      Wiedziałem, o co chodzi, i rozumiałem, że próbuje nawiązać ze mną bezpośredni kontakt umysłowy, jak wcześniej z innymi. Jednak moje myśli otaczała gruba skorupa. Idee z trudem przez nią przenikały.
      Dobrze że Goblina i Jednookiego nie ma już z nami. Przez całe godziny śmialiby się z takiej puenty jak ta.
      Wystarczyło jednak, że kilka razy jeszcze przespałem się w jego obecności, a mój umysł zaczął przypominać sito. Shivetya i ja żartowaliśmy ze sobą serdecznie niczym starzy kumple. Biała wrona została odsunięta na bok, ponieważ nie musiała dłużej służyć jako tłumacz. Przypuszczam, że czystej siły mentalnej demonowi dostawało dość, by z każdym nawiązać kontakt.
      Uczyłem się od golema w taki sposób, jak przede mną uczył się Baladitya. Uczyłem się, stając częścią żywych snów demona, w których przeszłość była nieomal nieodróżnialna od teraźniejszości. Gdzie cudowny orszak scen z historii równiny oraz dziejów połączonych z nią światów zostały w całości przechowane przez pamięć, z dokładnością taką, na jakiej Shivetyi ongiś zależało. Dużo było tam o Czarnej Kompanii. Wybrał Kompanię jako narzędzie swego wyzwolenia już bardzo dawno temu, na długo przedtem, nim Kina zdecydowała się uczynić z Pani agenta w szeregach wroga oraz naczynie, z którego pocznie się Córka Nocy, by zwieńczyć dzieło jej uwolnienia. Na długo przedtem, zanim ktokolwiek z nas, w najbardziej nawet odległy sposób zdawał sobie sprawę z pułapek czyhających na nas po drodze do Khatovaru. Jednak Shivetya wybrał lepiej od Kiny. Bogini nie przyjrzała się nazbyt dokładnie charakterowi Pani. Pani była zbyt egoistyczna i uparta, aby na dłużej stać się czyimkolwiek narzędziem.
      Została nas wówczas tylko siódemka, kiedy coś kazało mi podjąć decyzję powrotu historyczną trasą Kompanii. A z tej siódemki zostałem teraz tylko ja.
      Żołnierze żyją.
      Los Czarnej Kompanii spoczywa obecnie w rękach Suvrina. Kompanii, jaką się obecnie stała. Kieruje się teraz na południe, syta zemsty, planując pokonanie lśniącej równiny i powrót do Krainy Nieznanych Cieni. Służy w niej obecnie tylko garstka Taglian, Dejagoran i Sangelis, którzy tęsknić będą za naszym światem. Kompania stanie się nowym tworem w nowym świecie. A pulchny Suvrin będzie kowalem jej losu.
      Nigdy wcześniej nie służył w Kompanii nikt, kto przeżyłby dość długo, by zobaczyć, jak ogromne zmiany przydarzają się nawet oddziałowi zdecydowanemu za wszelką cenę nie utracić kontaktu z przeszłością.
      Kiedy myślami zbaczałem na te ponure manowce, w mojej głowie rozsypywały się iskierki rozbawienia Shivetyi. Ponieważ zmiany te były prawie niezauważalne, kiedy porównać je z tym, czego on był świadkiem podczas swego żywota. Widział, jak imperia, cywilizacje, całe rasy pojawiały się i odchodziły. Pamiętał samych bogów, odrażających budowniczych równiny, oraz wszystkie potęgi, które przejmowały nad nią władzę, a potem zmieniały ją, by wreszcie również przeminąć. Pamiętał nawet czasy, kiedy nie był samotny w bezimiennej fortecy, czasy, kiedy jego oddanie obowiązkom kazało towarzyszom przykuć go do tronu, gdyż był to jedyny sposób, by mogli odejść, nie obawiając się sprzeciwu z jego strony.
      W końcu zacząłem powoli pojmować, co też przytrafiło się Murgenowi tak dawno temu, kiedy zaczął mieć kłopoty z odnalezieniem swego miejsca w czasie. Murgen poniekąd był szalony, Duszołap też maczała w tym palce - były to czasy, kiedy Duszołap nauczyła się, jak przenikać na równinę - nadto Murgen nawet przez chwilę nie miał pojęcia, co się z nim dzieje, jednak to Shivetya stał za wszystkim, pieczołowicie przygotowując sobie sposób odejścia na emeryturę. I, rzecz jasna, Shivetya nie postrzegał czasu tak jak większość z nas. Jeśli akurat nikt z nas nie domagał się skupienia jego uwagi na teraźniejszości, wędrował myślami gdzie indziej, kiedy indziej, raczej przeżywając na powrót wskrzeszoną rzeczywistość, niż zwyczajnie wspominając.
      Bogowie, jak ja mu zazdrościłem! Dysponował wiedzą o całych dziejach szesnastu światów. Nie musiał badać źródeł historycznych i tworzyć interpretacji, lecz zwyczajnie mógł przeżywać chwile, ku którym pchnął go kaprys.
      Miałem pytanie. Pytanie nadzwyczajnej wagi, jeśli miałem myśleć o uwolnieniu demona. Musi odpowiedzieć na nie w sposób, który mnie zadowoli, jeżeli chce, żebym wywiązał się ze swojej części umowy.
      Co się stanie z lśniącą równiną, kiedy jego zabraknie?
      

144. Bezimienna forteca:
Opowieść Arkany

      Shivetya nigdy nie był tak potężny jak Kina, ale znacznie mocniej stał na swych mentalnych nogach. Śpiącej Bogini zabrało lata całe wpłynięcie na zewnętrzny świat w stopniu dostatecznym, by wywołać poważną paranoję na tle Czarnej Kompanii. Shivetya potrzebował na to tylko kilku tygodni. Nie potrwałoby to nawet tak długo, gdyby nie zdecydował się sięgnąć po osobę o skorupie umysłowej grubszej nawet niż moja. Mianowicie Shukrat.
      Demon jakoś nie miał ochoty kontaktować się z Tobo. Tobo wcześniej był jego dobrym kumplem, ale jego zachowanie ostatnimi czasy wskazywało na potencjalnie niebezpieczne cechy charakteru.
      Do Shukrat zaczęło w końcu docierać, że przedłużająca się nieobecność Arkany i jej ukochanego przybranego ojca może oznaczać problemy. Ale mimo że zaczęła się o nas martwić, nie chciała opuszczać Tobo. Tobo był znacznie mniej popularny wśród Synów Umarłych niźli wśród Nieznanych Cieni. Żołnierze z Hsien być może wcale nie zechcą dać z siebie wszystkiego, żeby pomóc mu wrócić do zdrowia.
      Stan zdrowia chłopaka na przemian to polepszał się, to pogarszał. Marsz armii nie wychodził mu na dobre.
      Shivetya był w stanie ukazać mi postępy pochodu Kompanii na południe. I czynił to regularnie. Ale nie chciałem przyglądać się Pani. Było z nią znacznie gorzej niż z Tobo. A ponieważ bezsilność doprowadzała mnie do szaleństwa, zwyczajnie unikałem widoku, który sprawiał mi tyle bólu. Czasami naprawdę jest tak, że co z oczu, to z serca.
      Pozostawała jeszcze Arkana.
      Ucieczka drobnej blondyneczki pozostawała w całkowitej zgodzie z jej jasno wyłożoną filozofią życiową. Do domu, do świata Voroshk. Wykorzystała klucz, który przywieźliśmy, aby wydostać się z równiny. Ponieważ Shivetya szczególnie o to zadbał, zniszczona niegdyś brama cienia prowadząca do świata Voroshk obecnie była już nieomal całkowicie sprawna.
      W rodzimym świecie Arkany trwała wojna z cieniami, ale obecnie przybrała charakter sporadycznych konfliktów. Cienie zostały zdziesiątkowane. Voroshk ponieśli podobne straty. Ich świat uległ prawie całkowitej zagładzie. Nawet jeden na stu wieśniaków nie ocalał z inwazji przeprowadzonej z takim entuzjazmem, że dziś na równinie nie sposób było właściwie spotkać cienia.
      Cienie zabijają. Wolą ludzi, ale mogą żerować na wszystkich istotach żywych. Nawet tych, które mieszkają pod kamieniami. Ludzie są dostatecznie sprytni, by wymyślić sposoby przetrwania nocy. Zwierzęta nie bardzo to potrafią.
      Nieliczni ocaleli w świecie Voroshk głodowali. Stracili tyle zwierząt pociągowych, że uprawa roli powoli stawała się niemożliwa. Zwierzęta domowe właściwie wyginęły - jeśli nie zabiły ich cienie, dokonali tego sami Voroshk. Bowiem przedstawiciele klasy rządzącej nie mieli zamiaru dzielić ze swym ludem tych samych niedoli.
      Arkana poleciała tam, przyjrzała się wszystkiemu, zmieniła decyzję. Nie tego chciała. Ale zwlekała zbyt długo.
      Dostrzeżono ją. Rodzina natychmiast rzuciła się w pogoń. Dopadli ją, a potem pozbawili latającego słupa oraz ubioru. Stała się więźniem swych krewnych, którzy natychmiast znaleźli dla niej miejsce w szeroko zakrojonych planach rozrodczych.
      Po katastrofie bramy cienia Voroshk pozostały nieliczne tylko kobiety w wieku rozrodczym.
      Arkanę wybrano, by została królową całej nowej rasy.
      Aby przeżyć, musiała się zgodzić. Po raz kolejny trzeba było grać na zwłokę. Jej wujowie skonfiskowali klucz do bram cienia, ale nie zdawali sobie sprawy, czym on jest. Ona zaś nie mówiła. Byli to przecież ludzie, którzy chętnie opuszczą świat, na który sprowadzili katastrofę, i natychmiast wyruszą na poszukiwanie nowych perspektyw podboju. To znacznie łatwiejsze niż odbudowa.
      Miło było się przekonać, że Shivetya dysponował wystarczającą mocą, aby zmusić zniszczoną bramę cienia do naprawy, jednak wynikały z tego konsekwencje, w myśl których nieczynne bramy stanowiły owoc świadomego zaniedbania. W rzeczy samej, mając na względzie to, co Tobo i Suvrin wynieśli ze swoich wypraw, wszystkie bramy cienia były w jakiś tam sposób uszkodzone.
      W dzisiejszych czasach Shivetya za nikim szczególnie nie przepadał.
      Pozwoliłem, by się dowiedział:
      - Mam jeszcze kilka rzeczy do zrobienia. - Ponieważ mój umysł nie stanowił już dlań tajemnicy, wiedział o tym z góry. I zostało mu jeszcze trochę cierpliwości.
      Bardzo pobłażliwy wspólnik, ten stary diabeł.
      

145. Lśniący kamień:
I wtedy przybyła Shukrat

      Shukrat przybyła, kiedy spałem, wleciała do środka przez dziurę w dachu. Moje myśli była tak splątane z umysłem Shivetyi, że zdawałem sobie sprawę z jej obecności, aczkolwiek nie bardzo potrafiłem się nią przejąć. Moja przyjaciółka, biała wrona, przyleciała i zajęła się nieprzyjemnym obowiązkiem budzenia. Usiadłem, częstując ptaka jedną czy dwiema stosownymi inwektywami.
      -  Po prostu starałam się na coś przydać. Ostatnimi czasy strasznie mnie zaniedbujesz.
      -  Zabawne, jak uwięzienie ogranicza dostępne możliwości, nieprawdaż? Kółko się zamyka i te rzeczy, co? Ale wciąż możemy być przyjaciółmi, no nie? Cześć, bystra córeczko. W końcu tu dotarłaś.
      Shukrat była wyczerpana, ale dziarska.
      -  A więc co się stało, tato? Gdzie jest Arkana?
      -  No cóż. Arkana się znarowiła, uciekła do domu i teraz siedzi po kolana w gównie. - Wyjaśniłem.
      Reakcja Shukrat było następująca:
      -  Fuj!
      -  Hej, sama możesz tam zostać najładniejszą z całej wsi, jeśli tylko dasz im szansę.
      -  Niech tylko spróbują. A pożałują. Nie cały czas spędzony z Tobo zmarnowałam na zabawy. Ale skąd wiesz o tym wszystkim, skoro ona zabrała twój klucz i nie mogłeś przecież zobaczyć tego na własne oczy?
      -  Shivetya i ja poznaliśmy się bliżej. Niewiele więcej jest tu do roboty, kiedy tak siedzisz, czekając, aż twoja wolniejsza w pomyślunku córeczka zacznie się zastanawiać, czy przypadkiem jej tatuś nie popadł w jakieś kłopoty.
      -  Widzę, że sporo napisałeś.
      -  Powoli zaczyna mi brakować czasu, córeczko - powiedziałem, zdradzając jej sekret, którym nigdy nie podzieliłem się z żoną. - I tak miałem dotąd dużo szczęścia, że prawo średniej statystycznej jakoś o mnie zapomniało. Każdy dzień mogę uważać za podarowany. Pozostało tylko jedno ryzyko, które gotów jestem podjąć. A więc zanim coś mi się przydarzy, chcę uporządkować to wszystko. Mam zamiar wykitować, wiedząc, że zrobiłem to, czego mogła ode mnie chcieć Kompania, i jeszcze coś. - Lęk, że nie zostało mi już dużo czasu, w coraz większym stopniu opadał mnie od czasu naszego powrotu z Krainy Nieznanych Cieni. Po powrocie do bezimiennej fortecy zmienił się w prawdziwą obsesję.
      Podczas gdy rozmawialiśmy, Shukrat nie przerywała zwykłych u końca podróży czynności, rozpakowując swój latający słup. Cisnęła na ziemię spory konopny worek, który zachrzęścił, potem powiedziała:
      -  Pozwól mi najpierw trochę odpocząć, a potem polecimy uratować Pryszczatą Dupeczkę. Nie dlatego, żeby mnie obchodziło, co oni z nią zrobią, rozumiesz. Po prostu w charakterze przysługi dla kochanego tatusia.
      -  Rozumiem. I doceniam. Może ona któregoś dnia zrewanżuje ci się tym samym.
      -  O tak, ale byłoby fajnie.
      -  Co jest w worku?
      Z początku pewnie zamierzała zachowywać się tajemniczo, szybko jednak zrozumiała, że nie ma na to czasu.
      -  Muszle ślimaków. Tobo nie chciał, bym poleciała bez ochrony. Martwi się o mnie.
      -  Co z nim?
      -  Miewa dobre i złe dni. Więcej tych drugich. Zarówno jeśli mowa o stanie zdrowia, jak i duszy. Trochę mnie to przeraża. Nikt nie potrafi mi powiedzieć, czy wyjdzie z tego. Albo czy będzie równie normalny jak przedtem. Obawiam się, że wszystko może zależeć od jego matki.
      -  Co? Sahra się odnalazła?
      -  Nie. Ona jest nieodwołalnie martwa. Tak myślę. Ale jej duch oraz duch jej matki i jej babki wciąż wędrują za nim wszędzie. Widzi je za każdym razem, gdy męczy go gorączka. Mówią do niego. Karcą go, jak twierdzi. Nie podoba mu się to. Ale, moim zdaniem, jak cholera powinien ich słuchać. Ponieważ ma te maligny. Za każdym razem, gdy próbuje zrobić coś, co nie podobałoby się jego matce, kiedy jeszcze żyła. Nawet jeśli zapomni tylko o umyciu zębów.
      -  Naprawdę wierzysz, że nawiedzają go jego przodkinie?
      -  Nie ma znaczenia, w co ja wierzę, tato. On wierzy. Nawet kiedy nie ma gorączki i jest całkowicie przytomny, powiada, że matka zostanie z nim do czasu, póki już dłużej nie będzie mu potrzebna. Dopiero wtedy odejdzie wolna, mogąc połączyć się z Murgenem. Tobo naprawdę nie cierpi myśli o własnej niedojrzałości i o tym, że to przez niego ona nie może dołączyć do pozostałych. A Sahra najwyraźniej równie nie cierpi jego niedojrzałości, ponieważ wolałaby być gdzie indziej, a nie opiekować się dorosłym skądinąd mężczyzną.
      -  Dlaczego odnoszę wrażenie, że chodzi tu o coś więcej?
      -  Ponieważ masz rację. Jest coś więcej. On sądzi, że ich cierpliwość może się wreszcie skończyć. I że zawloką go ze sobą.
      -  To znaczy zabiją go?
      -  Nie! Przecież chodzi o jego matkę, tato. Nie zabije go. Zabierze ze sobą. Pozbawiwszy ciała. Tak, jak wedle tego co mówią, przydarzało się jego ojcu. Tylko że one nie pozwolą mu wrócić. Jeśli tak się stanie, ciało w końcu umrze. Ale zanim zaczniesz się upierać, że Sahra nie dopuści, by jej chłopiec umarł, musisz pamiętać, że duch nie jest już Sahrą, którą znałeś. Ta Sahra przez jakiś czas przebywała po drugiej stronie, prowadzając się z duchami, które były tam dłużej niż ona. A jeden z tych duchów zdolny był dostrzec potencjał Tobo dużo wcześniej, niż Murgen i Sahra w ogóle się spotkali.
      Brzmiało to w moich uszach, jakby naprawdę Shukrat uwierzyła we wszystko, co powiedział jej Tobo.
      -  W porządku. Odpocznij, dziewczyno. Ja tymczasem wymyślę jakiś plan.
      Oto ja. Pełen siły mężczyzna. Starszy niż ziemia, kulejący, niedowidzący na jedno oko, pozbawiony sprawności w ręce, na dodatek potrafi czytać i pisać, ale mimo to bez reszty męski.
      

146. Świat Voroshk:
Warownia Rhuknavr

      Bramy cienia Voroshk strzeżono z drugiej strony. Wujkowie Shukrat mieli nadzieję, że ona również odnajdzie drogę do domu, i najwyraźniej zależało im na kolejnym materiale rozpłodowym.
      Nie bardzo się staraliśmy, żeby uniknąć dostrzeżenia przez wartowników. Jednak na miejsce dotarliśmy nocą, a Shukrat puściła przodem swoich najbardziej niezwykłych pomocników, żeby odwrócili ich uwagę.
      Tobo był hojny, kiedy przydzielał jej Nieznane Cienie do towarzystwa w dalekiej podróży. Zupełnie inaczej postąpił ze mną, gdy dał mi te niewydarzone kruki, których nigdy nie było w pobliżu i których już od miesięcy nie widziałem. Przydzielił jej kilka największych, najmroczniejszych, najbystrzejszych Cieni, które pozostaną przy niej i zrobią, co im każe.
      Czarne Ogary tak zadręczyły dwóch obserwatorów, że nie unieśli się w powietrze, póki Shukrat i ja nie pokonaliśmy bramy i nie opanowaliśmy sytuacji. Shukrat udało się uśpić oboje, mimo niezwykłego podniecenia, w jakie wprawiły ich Nieznane Cienie.
      Nie minęło dużo czasu, a zrozumieliśmy przyczyny.
      -  To są jeszcze dzieci! - powiedziałem, rozdziewając jedno. - Ten nie może mieć więcej niż jedenaście czy dwanaście lat.
      Ten, którego rozebrała Shukrat, był jeszcze młodszy.
      -  To są młodsi bracia Tologeva. Ktoś musi być naprawdę w rozpaczliwej sytuacji, jeśli wysyła dzieciaki tak młode, kiedy cienie wciąż włóczą się dookoła.
      Uznałem, że to świetnie. Z im mniejszą mieliśmy mieć do czynienia liczbą Voroshk, tym lepiej.
      Dwóch chłopców zostawiliśmy własnemu losowi, wcześniej jednak lokując ich w koronach drzew. Skonfiskowaliśmy ich słupy i ubiory.
      To był długi lot. Za dnia staraliśmy się nie rzucać w oczy. Po drodze Shukrat pokazywała mi ruiny Khatovaru. Jakoś brakowało mi ochoty na ich zwiedzanie. Zresztą nie było czasu. Moje ciało dyktowało własne warunki. Musiałem wziąć się w garść, póki nie uwolnimy Arkany.
      Biała wrona szydziła ze mnie, wciąż oskarżając o zdradę Pani. Nie potrafiła uwierzyć, że nigdy tego nie zrobiłem. Wreszcie przestałem się z nią kłócić. Wciąż była zła, że nie udało jej się odbić mnie siostrze.
      Arkanę przetrzymywano w pomniejszej fortecy Voroshk zwanej Rhuknavr. Na niskim pułapie podlecieliśmy na milę do warowni, potem poczekaliśmy do północy, wisząc w powietrzu pośród koron drzew, które już były stare, gdy Khatovar upadł. Zastawiliśmy kilkanaście pułapek na cienie, które Shukrat wykonała wedle instrukcji Shivetyi. Jednak kiedy uwolniła Nieznane Cienie, pułapki okazały się niepotrzebne.
      Stosując się do moich nalegań, Shukrat dwa razy upewniła się, że Nieznane Cienie jasno pojęły, iż będziemy wojować z ludźmi, którzy mają spore doświadczenie w zwalczaniu stworów mroku. Ich przewaga nad zabójczymi cieniami polegała na tym, że nie były tylko strzępami głodu i nienawiści. Były chytre i paskudne, zdolne do myślenia, aczkolwiek zupełnie pozbawione zmysłu współpracy. Zapytałem Shukrat:
      -  Sądzisz, że za dnia nie mielibyśmy więcej szans, kiedy za murami osłabnie dyscyplina?
      -  Aż tacy czujni być nie mogą. Od dawna już nic się nie zdarzyło.
      -  Skąd wiesz?
      -  Wiem. Obecnie znajduję się dość blisko, by ich wyczuć. - Co zapewne oznaczało, że już nie chciała się ze mną dzielić tym, co Nieznane Cienie szeptały jej do ucha.
      -  Hm? Znajdujesz się dostatecznie blisko, żeby oni ciebie również wyczuli?
      -  Nie. Ponieważ jestem sama. I ponieważ jestem odziana. I ponieważ nie wiedzą o mej obecności.
      -  Rozumiem. - Jeśli nie chodziło o naszych niewidzialnych przyjaciół, to pewnie działało mniej więcej w ten sposób, w jaki ja kontaktowałem się z Shivetyą. - Ptak. Uwaga. - Nie było moim zwyczajem marnowanie jakichkolwiek dostępnych zasobów. Biała wrona mogła się na niejedno przydać. - A więc gdzie jest moja druga córeczka, Shukrat? Postaraj się określić to jak najbardziej precyzyjnie, ponieważ skrzydlata przyjaciółka musi się tam dostać, uprzedzić o naszej wizycie i pozwolić przygotować się do drogi.
      Wrona zakrakała, jakby właśnie dostrzegła węża wpełzającego do jej gniazda. Protest był tak zapalczywy, że otaczająca nas noc zamilkła przestraszona.
      -  Masz szczęście, że nikt na tych terenach nie rozumie po tagliańsku. O co chodzi z tymi wrzaskami? Do ilu już miejsc potrafiłaś się zakraść?
      Wrona nie przestawała narzekać. Narzekania sprowadzały się do tego, że wtedy było inaczej. Różnica pewnie polegała na tym, od kogo wyszedł pomysł. Rozumiała, że powoli między mną a Shivetyą robi się nieprzyjemnie, a golem mógł mieć wiele do powiedzenia na temat tego, czy kiedykolwiek opuści jaskinię starożytnych. Jednak kiedy już dała upust swej złości, gotowa była do lotu.
      Kazałem Shukrat opisać wnętrze Rhuknavr najlepiej jak potrafi. Z czego nie było wiele pożytku. Nie była tu od dziesięciu lat. Wrona będzie musiała zlokalizować miejsce pobytu Arkany, kierując się własnym sprytem. Shukrat nie potrafiła jej namierzyć.
      Powiedziałem:
      -  Przekaż jej tylko, że przybywamy i że powinna być gotowa. I jeszcze, jeśli jej się uda, niech rzuci zaklęcie sprowadzające sen na każdego, kto znajdzie się w jej pobliżu.
      Wrona odleciała. My czekaliśmy. Popatrzyłem na niebo. Stanowiło znacznie dziwniejszy widok niż to nad Krainą Nieznanych Cieni. Najwyraźniej ten świat nie miał żadnego większego księżyca. A przynajmniej żaden nie świecił na niebie ani dziś, ani żadnej z poprzednich nocy, jakie tu spędziłem. Jednak było tu mnóstwo małych księżyców, największy być może rozmiarów piątej części naszego. Wszystkie te księżyce zdawały się strasznie spieszyć, mknąc tu i tam po niebie. Kiedy wspomniałem o tym Shukrat, zaczęła opowiadać mi o zupełnie unikalnej astrologii, która rządziła ich światem, a która opierała się na ruchach tych księżyców. Nawet po całych stuleciach obserwacji księżyce potrafiły czasem sprawić niespodziankę.
      -  Kiedy byłam mała, dwa z nich zderzyły się ze sobą. Odtąd żaden już nie poruszał się tym samym torem. A odłamki przez całe lata spadały w dół. Niecałe sto mil stąd jest miejsce, gdzie uderzył naprawdę wielki kawałek. Przebywałam akurat w Junkledesag, które znajduje się jeszcze osiemdziesiąt mil dalej, a i tak było to straszne. Trzęsienia ziemi i łoskot, jakby zbliżał się koniec świata. Na niebie płonął ogień, który zgasł dopiero następnej nocy. Było tak, jakby eksplodował jeden z rheitgeistiden, tylko że milion razy gorzej. W ziemi powstała wielka dziura. Teraz jest w niej jezioro.
      Biała wrona sfrunęła z mroków nocy.
      -  Załatwione.
      -  Poszło łatwiej niż myślałaś, co? Ptak mruknął coś niechętnie.
      -  Prowadź więc, nieustraszony pierzasty odkrywco.
      Następna faza operacji była całkowicie wyzuta z dramatycznych efektów. W Rhuknavr znajdowało się jedynie trzech lub czterech prawdziwych Voroshk. Zachowując się tak po ludzku, że nie mam pojęcia, czemu tego nie przewidziałem, niewielka grupa ocalałych ukrywała przed resztą powrót Arkany. Dla tej nieznacznej przewagi, jaką dawało posiadanie zdolnej do rozrodu kobiety.
      Latające słupy zostawiliśmy przytulone do muru fortecy obok nie oszklonego okna na końcu korytarza. Jego wnętrze było zbyt ciasne, żeby w nim latać. Wrona pokazała nam drogę do apartamentów Arkany. Nigdzie nie było krat, jednak dostrzegliśmy śpiącego wartownika - nie z Voroshk - który bezwładnie rozkraczył się na stołku w korytarzu. Wciąż zachowywano pozory, że Arkana jest tylko gościem.
      Dziewczyna rzuciła mi się w ramiona, gdy tylko weszliśmy do pokoju.
      -  Wiedziałam, że mnie nie zostawisz.
      -  Naprawdę?
      -  Miałam nadzieję. W porządku? Przepraszam. Zachowałam się głupio. Chciałam tylko... musiałam... Dziękuję. Dziękuję. Dziękuję.
      -  Dlaczego nie zostawić rozmów na czas, kiedy już stąd odlecimy? Specjalnie wysłałem naprzód ptaka, żebyś była gotowa. - Stwór, o którym mowa, wyleciał z pomieszczenia przez małe okienko.
      Schwyciła swoje różności. Niewiele ich było.
      -  Nie mam pojęcia, gdzie schowali mój rheitgeistide oraz shefaepoke.
      -  Coś dla ciebie przywieźliśmy. Idziemy.
      Wszystko szło dobrze do czasu, aż nie zaczęliśmy wyślizgiwać się przez okno. Wtedy jakieś dziecko, wciąż jeszcze przecierając zaspane oczy, wyszło na korytarz, zapewne zbudzone hałasem. Dziewczynka. Patrzyła na nas przez moment, potem osunęła się na posadzkę, tknięta zaklęciem jednej z dziewczyn.
      Nic się nie stało. Jednak z czasem dziewczynka powie komuś. Chyba że jest lunatyczką.
      Byliśmy już bezpiecznie wysoko, zmierzając na południe, kiedy zapytałem Arkanę:
      -  Jesteś w ciąży? Nie obraziła się.
      -  Nie. Jeszcze nie uzgodnili, kto ma być pierwszy. Chociaż za każdym razem, gdy odwracałam wzrok, ktoś próbował wślizgnąć mi się do łóżka. Jakby uważali, że nie potrafię im odmówić. Rozdałam tyle siniaków, że nawet Gromovol potrafiłby pojąć, że komuś może stać się krzywda... ale ci chłopcy byli prawdziwymi optymistami.
      Dostatecznie długo trzymała się z chłopakami, którzy wiedzieli, jak zniechęcić gościa, który sądził, że dziewczyna jest łatwą zdobyczą. Powiedziałem:
      -  Sądzę, że możemy podziękować któremuś bogu za tę drobną łaskę.
      -  Możesz podziękować Arkanie, że nie miała zamiaru się w to bawić.
      -  Oto mój delikatny kwiatuszek.
      Wkrótce po wschodzie słońca Shukrat dostrzegła siedem lub osiem migotliwych czarnych punktów, podskakujących w powietrzu daleko za naszymi plecami.
      -  Ścigają nas, tato. Sprawdziłem.
      -  Wznieśmy się na nieco wyższy pułap, wówczas będziemy w stanie zachować bezpieczną odległość.
      Dziewczęta zgodziły się. Ale Arkana dodała:
      -  W Rhuknavr nie było tylu członków Rodziny. Musieli posłać po pomoc do Junkledesag albo do Drasivrad. Przy życiu nie pozostało nas więcej niż piętnaścioro czy szesnaścioro.
      Powiedziałem:
      -  Tak na wypadek, gdyby zaczęli nas doganiać, czy macie coś przeciwko dalszym ofiarom?
      Arkana obrzuciła mnie nieszczęśliwym spojrzeniem. Mimo wielu godzin spędzonych w powietrzu jeszcze nie do końca skrywał ją ubiór zabrany jednemu z chłopców czuwających przy bramie. Trudno się przyzwoicie ubrać, jeśli pędzi się na jednym z tych słupów i na dodatek, próbując uniknąć zauważenia, lawiruje między koronami drzew. Nie wspominając już o tym, że zanim go wdziała, musiała przekonać ubiór, iż należy teraz do niej, nie zaś do tamtego chłopca.
      -  Jak mógłbyś tego dokonać, tato? - W jej głosie brzmiała podejrzliwość. I słusznie.
      -  W ten sam sposób, w jaki dostałem Kinę. Ale to wy będziecie musiały podać mi imiona. - Miałem ze sobą księgę Pierwszego Ojca. Nauczyłem się już na tyle języka Voroshk, by zastosować kody, które zmiotą tych gości z nieboskłonu. Tylko musiałem wiedzieć, kogo zmienię w chmurę pyłu.
      -  Nie rób tego. Przynajmniej dopóki nie będziesz musiał. Zastanawiałem się przez chwilę. Potem powiedziałem:
      -  Jeśli wy potraficie im wybaczyć, to ja również mogę.
      -  W końcu nic mi nie zrobili.
      Zrobiliby, ale nie wgłębiałem się w tę kwestię. Oba te dzieciaki były zbyt skłonne do wybaczania i rozumienia, żeby miało im to wyjść na dobre. Ci chłopcy za naszymi plecami zrobiliby im obu wiele bardzo przykrych rzeczy, gdyby tylko dać im szansę. Znałem takich. Byłem jednym z nich.
      Tylko dla osobistej przyjemności, kiedy dziewczęta nie zwracały na mnie uwagi, wypowiedziałem kody, które zniszczą latający słup Arkany. Znajdowaliśmy się zbyt daleko od Rhuknavr, żebym mógł powiedzieć, czy coś z tego wyszło. Potem jednak zrobiło mi się przykro. Ponieważ przypomniałem sobie tę zaspaną dziewczynkę w korytarzu.
      Przez jakiś czas będzie mnie nawiedzać jej obraz.
      Pościg znajdował się bliżej niż powinien, jeśli mieliśmy myśleć o przedostaniu się przez bramę bez kłopotów. Myśl o tamtym kluczu napawała mnie pewnym niepokojem, przypuszczalnie dlatego, że tak bardzo się spieszyłem.
      -  Teraz co? - zapytała Shukrat, kiedy byliśmy już bezpiecznie daleko od ludzi i nagich chłopców przeklinających nas z drugiej strony bariery.
      Odparłem:
      -  Przypuszczam, że wy dwie powinnyście dołączyć do armii. Ja zostanę tutaj. Na równinie. Z Shivetyą. Mam robotę do wykonania. Obietnicę, której muszę dotrzymać.
      Żadne z nas nie odezwało się słowem, póki nie dotarliśmy do bezimiennej fortecy. Potem Shukrat zapytała:
      -  Co z Panią?
      -  Jeśli będzie w odpowiednim stanie, możecie ją do mnie przywieźć i zrobię wszystko, żeby jej pomóc. Jeśli nie, zostawcie ją. Jej głównym problemem jest to, że nikt jej nie może pomóc.
      Obie dziewczyny spojrzały na mnie, jakby ich oczom ukazał się naprawdę śmierdzący potwór, wyłaniający się pośrodku króliczej farmy i rozrywający futerko na delikatnych gardziołkach.
      -  Posłuchajcie, kocham moją żonę jak jasna cholera. Nie potrafię wam tego wyjaśnić. Ale prawda jest taka, że pozostało mi tylko to uczucie. Ona jest szalona. Wedle wszystkich norm, wyjąwszy jej własne. I nie potrafię nic zrobić, żeby to zmienić. Gdybyście znały Kroniki, wiedziałybyście, o czym mówię. Arkana wykrzywiła się.
      -  Nigdy się nie poddajesz, co? Tym razem przyłapała mnie.
      -  Tak naprawdę to nie o to chodzi. Nie myślałem w tej chwili, żeby zwerbować kogoś na stanowisko Kronikarza. Próbowałem wyjaśnić naturę związków z moją żoną.
      Ale czy naprawdę sam wiedziałem, o co chodziło? Nawet po tych wszystkich latach? A zwłaszcza, czy ona wiedziała?
      Wszystko to zdawało się tracić na znaczeniu w miarę jak zbliżaliśmy się do bezimiennej fortecy.
      

147. Bezimienna forteca:
Odkładam pióro

      Stałem przed golemem Shivetyą, nurzając się w jego lekkim zniecierpliwieniu. Sam również czułem się podobnie. Jednak sprawy świata wciąż zaprzątały mój umysł.
      Te partie dogmatyki Gunni posiadają solidne podstawy empiryczne. Przed osiągnięciem bodaj najniższego poziomu duchowej koncentracji trzeba się nauczyć, jak odsuwać od siebie pokusy świata. Wszelkie pokusy. Od razu. Nieważne o co chodzi. W przeciwnym razie zawsze będzie się mieć do czynienia z tą jedną najważniejszą rzeczą, z którą należy się uporać, zanim można ruszyć naprzód.
      Moim najważniejszym problemem była Pani. Moja żona. Której życie wciąż chwiało się na skraju przepaści, nigdy nie ześlizgując się w otchłań. Było dla mnie oczywiste, że jedynym brakującym panaceum była jej wola życia. A biała wrona całkowicie się ze mną zgadzała.
      - Pozwól mi nad nią popracować - poinformował mnie ptak. - Dziesięć minut i wkurzę ją do tego stopnia, że zacznie góry przesuwać, by tylko mnie dopaść i spuścić mi lanie.
      - Bez wątpienia. Ale wolę, by rzeczy toczyły się swoim torem. Chyba że miałoby to potrwać naprawdę za długo.
      Wydawało się, że Suvrinowi chyba wieczność zajmie ta droga na południe. Choć przecież i tak wędrował znacznie krótszą marszrutą, niźli wcześniej szliśmy na północ. Nikt nie próbował utrudniać mu pochodu.
      Zabijałem czas, wędrując po niezmierzonych przestrzeniach cudów pamięci Shivetyi -jednak unikałem wszystkiego, co miało związek z Khatovarem. Khatovar zostawiłem sobie na deser, kiedy już nic nie będzie mnie rozpraszało. Khatovar był daniem specjalnym, przeznaczonym do skosztowania w chwili, gdy będzie można docenić pełnię jego smaku.
      W końcu uległem nieuchronnemu i posłałem dziewczyny, żeby przywiozły Panią. Może mój wielki kumpel na drewnianym tronie podrzuci mi parę wskazówek, jak skłonić ją, by na powrót zechciała żyć.
      Nef pojawili się nieomal w tej samej chwili, gdy dziewczyny przemknęły przez otwór w dachu. Byli w ponurych nastrojach, skorzy do kłótni, a ponieważ nie potrafiłem się z nimi dogadać, niemalże natychmiast opanowały mnie równie mroczne uczucia. Pobiegłem po włócznię Jednookiego. Jeśli dała sobie radę z Boginią, powinna wystarczyć przeciwko trzem nieprzyjemnym, złośliwym widmom.
      Shivetya powstrzymał mnie. On potrafił się porozumieć z Nef. Przekonał mnie, że sobie z nimi poradzi, po prostu tłumacząc, co tutaj robimy. Jego wyzwolenie nie będzie dla nich oznaczać zagłady. W rzeczy samej, czekał ich nowy etap istnienia. Mieli zająć się zarządzaniem lśniącą równiną. Czekało ich sprzątanie i mnóstwo zadań wymagających bezpośredniego nadzoru.
      Shivetya i ja byliśmy już tak blisko połączeni, że obecnie niemalże do woli mogłem przyglądać się jego oczami mentalnemu wizerunkowi równiny oraz reszty świata. Przez chwilę obserwowałem, jak dziewczyny lecą na północ, od czasu do czasu pozwalając sobie na przyjemność podniebnych ewolucji.
      Przespałem kilka godzin. A może tydzień. Kiedy się obudziłem, podniosłem lampę i podszedłem do tronu. W drugą rękę, tę słabszą, wziąłem włócznię Jednookiego. Potem Shivetya i ja patrzyliśmy sobie długo w oczy.
      -  Już czas? - zapytałem. A po sekundzie: - Sądzisz, że jesteśmy sobie w stanie już poradzić bez sztyletów? Tak? Wobec tego jeszcze jedna rzecz. Muszę zostawić kartkę dla moich dziewczyn.
      Wyszedł mi z tego cały list. Nigdy nie ufajcie Kronikarzowi.
      Bardzo wyraźna myśl:
      Skończyłeś już? Pewien jesteś, że skończyłeś?
      -  Już czas.
      Moi drużbowie, Nef, wychynęli z ciemności. Wydawali się znacznie bardziej materialni niż kiedykolwiek wcześniej. Obecnie już mnie lubią.
      Odkładam pióro.
      

148. Lśniąca równina:
I córki czasu

       Z daleka zobaczyłyśmy światła. O co chodzi? Na lśniącej równinie nie ma żadnych świateł. Wspięłyśmy się na wysokość tysiąca stóp. Wtedy światła zgasły, wyjąwszy snop jasności wylewający się przez dziurę w kopule skrywającej tron demona. Zanim jednak dotarłyśmy na miejsce, on również zniknął.
      Potem byłyśmy zbyt zajęte holowaniem Pani i Tobo przez dziurę, żeby czymkolwiek jeszcze się przejmować. Rheitgeistiden naprawdę potrafią sprawić mnóstwo kłopotów, kiedy ich pasażerowie nie współpracują.
      Wylądowawszy na posadzce, znalazłyśmy tylko jedną palącą się lampę, przy biurku starego - to znaczy tego uczonego z Taglios. Konował zostawił nam kartkę. Bystry stary pierdziel spisał ją w naszym języku. Może nie do końca płynnym, ale wystarczająco sprawnie użytym, żeby wszystko pojąć.
      Przypuszczam, że naprawdę miał tę żyłkę do języków, którą zawsze się chwalił.
      Arkana podniosła lampę i zapaliła od niej parę następnych. Poszłyśmy poszukać Konowała. Arkana powiedziała:
      -  Wiesz, zawsze sobie z nas kpił, ale po jakimś czasie naprawdę zaczęłam odnosić wrażenie, że jest moim ojcem. - Nigdy nie rozmawiałyśmy o naszych rodzonych ojcach. Między nami a nimi nigdy się nie układało.
      -  No. Dbał o ciebie. Może bardziej niż ci się wydaje.
      -  O ciebie też.
      Znalazłyśmy Konowała siedzącego obok drewnianego tronu.
      -  Hej. Wciąż oddycha.
      -  Nie sądzę... Cholera. Patrz. Te wszystkie noże wyszły z ciała demona. - Zaiste, leżały rozrzucone po całej posadzce.
      I dopiero wtedy, gdy powieki demona odemknęły się, a równocześnie otworzyły się oczy Konowała i w obu parach widać było kompletne ogłupienie, dopiero wtedy tak naprawdę zrozumiałam, co Konował próbował nam powiedzieć w swoim liście. Nie było to jakieś mętne religijne pożegnanie, po prostu nie starczyło mu właściwych słów, by przekazać, że w myśl umowy z demonem mieli się zamienić miejscami. Tak więc Shivetya będzie żył, póki nie umrze ciało Konowała, Konował zaś zmieni się w wielkiego, starego, mądrego węża morskiego, nurkującego w głębinach oceanu dziejów. Tym sposobem obaj trafią do nieba. I Nef będą zadowoleni. Równina będzie dalej funkcjonować. A biała wrona nie przestanie się wściekać, jak teraz, siedząc na ramieniu Konowała. Potem jednak Arkana i ja wdałyśmy się natychmiast w kłótnię, której z nas przypadnie dzieło kontynuacji Kronik, ponieważ obie ze wszystkich rzeczy na świecie najbardziej nienawidzimy pisania.
      Przyszło więc nam robić to na zmianę. Przynajmniej wtedy, kiedy ta mała wiedźma zdołała się na tyle oderwać od Tobo, by wziąć pióro do ręki i wywiązać się ze swej części obowiązków.
      Kwestia, o której zapomniała napisać, przypuszczalnie dlatego, że jest zbyt tępa, by zdać sobie z niej sprawę, to fakt, iż Pani dochodzi do siebie. Niedawno widziałam, jak czarowała maleńkie płomyki. Przypuszczam, że gdyby istniał jakiś sposób uprawiania miłości z tym wielkim monstrum, robiłaby to trzy razy dziennie. Ponieważ z niego właśnie czerpie swą moc. Jest to z pewnością największy i najbardziej upragniony dar, jaki kiedykolwiek jej ofiarował, dzięki niemu będzie tym wszystkim, czym chciała zawsze być. Może nawet na powrót zmieni się w młodą, piękną i romantycznie smutną dawną Panią z Uroku.
      Wtedy jednak on z pewnością będzie musiał uwolnić Duszołap, choćby tylko po to, by przywrócić w świecie równowagę.
      Zastanawiam się, czy przypadkiem nie miał racji, kiedy twierdził, że za sto lat od dzisiaj będziemy bogami w ludzkiej pamięci.
      I zastanawiam się, co w końcu zrobi ze swoją córką. Rodzoną córką. Osobiście uważam, że dla niej nie ma nadziei, ponieważ w niej nie ma nadziei, myślę jednak równocześnie, że jeśli da się znaleźć jej najdrobniejszą iskierkę, tato ją znajdzie.
      Suvrin powoli zaczyna się niecierpliwić. Chciałby, żeby go już zawieźć pod bramę cienia Hsien. Nie jest wprawdzie Aridathą Singhiem, ale może jakoś ujdzie.
      Przypuszczam, że już najwyższy czas, aby przyjrzeć się naszemu nowemu światu. Ostoja Kruków. Kraina Nieznanych Cieni. Shukrat mówi, że słowa te trącają w jej duszy jakąś strunę. Że brzmią niczym nazwa domu.
      Ja uważam, że dom nosi się w sercu. Jestem jak ślimak wywrócony na nice.
      A teraz już kolej cholernej Shukrat, żeby dalej pisać. Tej małej, śliskiej, leniwej wiedźmy.
      
      Wiatr nigdy nie cichnie nad równiną. Mamrocze ponad szarym kamieniem, niosąc pyt z odległych krain i omiatając nim kolumny pomników. Żyją na niej jeszcze nieliczne cienie, ale są słabe, nieśmiałe i beznadziejnie zagubione.
      Jest to nieśmiertelność szczególnego rodzaju.
      Pamięć jest bowiem rodzajem nieśmiertelności.
      Nocą, kiedy wiatr ustaje i cisza owłada równiną lśniącego kamienia, wspominam. A oni wszyscy ożywają na powrót.
      Żołnierze żyją. I zastanawiają się dlaczego.
