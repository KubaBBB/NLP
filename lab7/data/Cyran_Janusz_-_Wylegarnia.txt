Autor: Janusz Cyran
Tytul: Wylęgarnia

Z "NF" 2/93

Niewelt patrzył mrużąc oczy na drgające od gorąca powietrze 
nad szosą. Ziewnął.
   - Znów jesteś niewyspany? - powiedziała Kamila. Spojrzał 
na nią. W jej oczach ukrytych za słonecznymi okularami o 
dziwnym kształcie nie dostrzegł nagany. Kamila nigdy o nic 
nie miała pretensji, przyjmowała go dokładnie takim, jakim 
był, z pogodną obojętnością, nie wymagając niczego i niczego 
się nie spodziewając. Był jej za to nieskończenie wdzięczny 
i czuł się w jej obecności odprężony i spokojny.
   - Jasne, że się nie wyspałem. Wiesz, jak nie cierpię 
poniedziałków.
   Kamila uśmiechnęła się. Prowadziła samochód pewnie i 
ostrożnie; patrzył z przyjemnością na jej twarz, która tak 
rzadko ujawniała emocje. Miała krótko ostrzyżone włosy, a 
jej ubranie pachniało dobrym proszkiem do prania, co 
przypomniało mu o nie zmienianej od tygodnia koszuli. Na 
półeczce z przodu leżało kolorowe czasopismo. Niewelt 
przejrzał je. Był to magazyn dla dziewczyn. Prócz reportażu 
z ośrodka opieki nad narkomanami można było tam przeczytać, 
jak pielęgnować pupę, by wyglądała atrakcyjnie, jakie kolory 
dżinsów będą najmodniejsze tej jesieni i co zrobić, by 
wygrać konkurs piękności. Niewelt zatrzymał się na chwilę 
nad artykułem o marzeniach erotycznych nastolatków.
   Kamila zerknęła w jego stronę.
   - Znalazłeś coś ciekawego?
   - O tak! Wiesz, o czym marzą skrycie dziewczyny?
   Zaśmiała się.
   - Kupujesz coś takiego? Zadziwiasz mnie.
   - Nie, nie kupiłam tego czasopisma. Zostawiła je 
dziewczyna, którą wczoraj podwoziłam.
   Odłożył czasopismo na półkę i przeciągnął się.
   - Przypuszczam, że wiesz już wszystko na temat tych 
zakładów?
   - A ja przypuszczam, że nawet nie zajrzałeś do 
dokumentów, które dostaliśmy?
   Wzruszył ramionami.
   - Coś tam czytałem. Zakłady w Zorau należą do Siemensa. 
Produkcja sieci neuronowych oraz oprogramowania. Zakłady 
zatrudniają dwadzieścia pięć osób. W ostatnich dwóch 
miesiącach miały tam miejsce trzy śmiertelne wypadki. No i 
teraz ta katastrofa. Dwie osoby zostały ciężko ranne. Coś 
zupełnie niezwykłego jak na tego typu fabrykę.
   - Wiesz, jak zginęli ci trzej pracownicy?
   - Nie, nie doczytałem.
   - Pierwszy został rozjechany przez zakładową
kolejkę. W jego krwi stwierdzono znaczną zawartość 
alkoholu. Drugi w niewyjaśnionych okolicznościach zatrzasnął 
się w hermetycznej komorze, która wypełniana jest w cyklu 
produkcyjnym wodorem i udusił się. Trzeci uległ śmiertelnemu 
porażeniu prądem elektrycznym. Dyrektor zakładów, Robert 
Ingram, skarżył się zwierzchnikom na rozluźnienie 
dyscypliny i nieprzestrzeganie podstawowych zasad 
bezpieczeństwa przez część pracowników. Twierdzi, że to, co 
się zdarzyło w zeszłym tygodniu, potwierdza jego opinię.
   - Do diabła, jakim cudem brak dyscypliny mógł spowodować 
zawalenie się dwóch wielkich hal?
   Zatrzymali się na parkingu przed piętrowym budynkiem 
administracyjnym zakładów. Dyrektor Ingram był już 
uprzedzony.
   - Państwo jesteście z Inspekcji Przemysłowej?
   Pewny siebie, łysiejący, inteligencja przeciętna, brzydka 
brodawka na lewym policzku, otyły i ociężały - oczy Niewelta 
rejestrowały postać dyrektora ze znudzeniem i niechęcią.
   - Tak - powiedziała Kamila.
   - Niech państwo usiądą na chwilę. Poprosimy głównego 
inżyniera i kierownika laboratorium selekcji.
   Dyrektor nacisnął klawisz na biurku i wezwał dwóch 
pracowników.
   - Rozumiem, że ci dwaj faceci są tu poza panem 
najważniejsi? - powiedział Niewelt.
   Dyrektor uśmiechnął się do niego. Był trochę zaskoczony 
tonem Niewelta.
   - Można tak powiedzieć - Ingram myślał przez chwilę o 
czymś przykrym. - Mieliśmy już tu policję, prokuratora i 
ludzi z Urzędu Ochrony Pracy. Nie doszukali się żadnych 
niedociągnięć z naszej strony.
   - Dawno jest pan tu dyrektorem? - zapytał Niewelt.
   Ingram spochmurniał.
   - Od trzech lat.
   Nieciekawy typ - pomyślał Niewelt. Czuł, jak wycieka z 
niego energia i ogarnia go znużenie. Tacy ludzie jak Ingram 
powodowali, że z całą mocą odczuwał bydlęcą stronę 
człowieka. Patrzył na zestaw odruchów warunkowych Ingrama, 
widział jego myszkujące oczy i nie słyszał tego, co tamten 
mówił. Na szczęście Kamila odpowiadała zdawkowo na pytania 
dyrektora.
   Do gabinetu weszło dwóch mężczyzn.
   - Główny inżynier, Stanisław Ryglewicz. Kierownik 
laboratorium Ryszard Wizner.
   Ryglewicz - niski, korpulentny wesołek, natura otwarta i 
bezproblemowa. Wzrok Niewelta zatrzymał się na Wiznerze.
   - Myślę, że powinniśmy zobaczyć hale, które uległy 
zniszczeniu - powiedziała Kamila.
   - Są już właściwie całkowicie wyremontowane - zagruchał 
Ryglewicz. - Za tydzień wznawiamy produkcję. Trwa jeszcze 
naprawa linii montażowej i testy konstrukcji, ale nie ma już 
żadnych widocznych śladów zniszczeń.
   - Mimo to prosimy, by oprowadzili nas panowie po obu 
halach.
   Niewelt patrzył z zaciekawieniem na Wiznera. Był 
szczupły, miał wystające kości policzkowe i smutne 
spojrzenie. Kiedy ich oczy spotkały się, Niewelt poczuł, jak 
powraca jego ciekawość. Patrzył w głąb ciemnej studni, na 
której dnie połyskiwało coś niepokojącego. Uśmiechnął się z 
zadowoleniem.
   - Tak, bardzo prosimy, by oprowadzili nas panowie po tych 
halach - powiedział Niewelt i zachichotał. Wszyscy prócz 
Kamili poczuli się nieswojo. Kamila była przyzwyczajona do 
tego, że Niewelt wybuchał denerwującym chichotem w najmniej 
odpowiednich momentach.
   W hali słychać było burczenie automatów, które 
przykucnęły przy taśmie montażowej. Ich metalowe kadłuby 
trwały pochylone nieruchomo nad elementami maszyn. Co jakiś 
czas któryś z automatów przechodził w inne miejsce.
   - Jak mogło dojść do tego, że zawaliły się wsporniki 
hali? - zapytała Kamila.
   - Nie wykryliśmy żadnych wad konstrukcyjnych ani 
materiałowych - powiedział Ryglewicz. - W czasie wypadku 
liczniki zarejestrowały znaczne zwiększenie poboru mocy. 
Wydaje się, że powodem zniszczenia hal były silne drgania 
mechaniczne, które wywołały rezonans całej konstrukcji.
   - Taką przyczynę podają wszystkie raporty - powiedziała 
Kamila do Niewelta.
   - Czy w poprzednich wypadkach, wtedy, kiedy ginęli 
ludzie, pobór mocy także rósł? - Niewelt zadał to pytanie 
bez specjalnego zapału.
   - Tak. Jednak wzrost był kilkadziesiąt razy mniejszy niż 
ostatnim razem.
   Obejrzeli jeszcze drugą halę, która wyglądała 
identycznie, a potem rozmawiali przez godzinę w gabinecie 
dyrektora, przeglądali wykresy i zdjęcia. Niewelt szybko 
poczuł się zmęczony. Kiedy wracali do Katowic, zdrzemnął 
się. Przyśniła mu się matka. Był małym chłopcem i patrzył, 
jak jego suczka rodzi małe pieski.
   - Wiesz, mamo, widziałem, skąd one wychodzą! - 
zawołał z entuzjazmem. Matka nie powiedziała nic, 
spojrzała tylko na niego z tą samą wrogą dezaprobatą jak 
wtedy, kiedy użył słowa "sutki", a ona powiedziała surowo: 
"Nie używaj takich wyrazów". Tak właśnie powiedziała - nie 
"brzydkich", ale "takich". "Dlaczego?". Był zdziwiony i 
zmieszany. "Dlatego, że to grzech" - powiedziała ściszonym 
głosem. Poczuł się zawstydzony.
   - Jesteśmy na miejscu - Kamila obudziła go. Była tak samo 
świeża jak rano.
   - Ciągle cię podziwiam, Kamilo - powiedział szczerze i 
ziewnął.

Wizner był niespokojny i kiedy jego żona razem z dwójką 
dzieci wyszła na miasto, zamknął się w swoim pokoju i 
uklęknął przed krzyżem wiszącym na ścianie nad łóżkiem. 
Przymknął oczy i złożył ręce do modlitwy. Przez długi czas 
nie nadchodziły żadne słowa, widział tylko obrazy, które 
budziły w nim niepokój i lęk, widział szyderczą, wyjątkowo 
nieznośną twarz człowieka z Inspekcji Przemysłowej (czy aby 
na pewno ta para, która ich dzisiaj odwiedziła, była z 
Inspekcji Przemysłowej? Miał co do tego poważne 
wątpliwości). Wreszcie niezdarnie, raniąc swoją własną 
wrażliwość, zaczął składać zdania.
   "Panie, nie znam Twoich zamysłów, ale staram Ci się 
służyć tak, jak najlepiej potrafię. Wiem tylko, że grzech, 
jakkolwiek długo będzie się panoszył, wreszcie zostanie 
przez Ciebie ukarany. Świat jest pełen grzechu, aby Ty 
przyjdziesz i ukażesz wszystkim światło prawdy. Czy wybrałeś 
mnie, niegodnego i pełnego złych myśli, abym otworzył Ci 
bramę? Oświeć mnie, ukaż mi właściwą chwilę. Czy już 
nadeszła? Czy już pora, abym uwolnił Twojego anioła? Proszę 
Cię, Panie, oświeć mój słaby umysł".
   Potem w jego umyśle zapadła cisza. Znów nie było słów. 
Nie było też żadnych zrozumiałych obrazów. Kolorowe, 
pulsujące plamy, rozwijające się, spiralne wzory. Wielkie, 
czerwone, wschodzące słońce.
   Samochód Niewelta zepsuł się i tego dnia musiał pojechać 
z katowickiego urzędu do Zorau pociągiem. Był piękny, 
słoneczny dzień i Niewelt czuł się wspaniale. Gwizdał jakąś 
wesołą melodię.
   Jak zawsze sprawił to przypadek. Był tak pochłonięty 
swoimi myślami, że przez dobre kilka minut nie zauważył 
dziewczyny siedzącej przy oknie po drugiej stronie 
przedziału.
   Miała na sobie kwieciste, obcisłe spodnie z dominującym 
kolorem ciemnowiśniowym i jednolicie ciemnozieloną bluzkę z 
dość grubego, miękkiego materiału. Miała pomalowane na 
niebiesko powieki i drobne, wysokie usta. Patrzył przez 
chwilę na jej ładne stopy obute w czarne buciki na 
szpilkach, potem poszukał piersi ukrytych w fałdach luźnej 
bluzki. Wyczuła, że patrzy na nią i rzuciła mu niechętne 
spojrzenie. Niewelt oderwał od niej wzrok. Przestał gwizdać. 
Melodia przemieniła się i przeniosła do wnętrza jego głowy. 
Czuł mrowienie na całej powierzchni skóry, muzyka wzmagała 
się i unosiła go w górę. "Och", pomyślał. "Och".
   Zerknął na dziewczynę. Jej oczy były wyzywające, 
trochę bezczelne, takie, jakie lubił. Na wysuwanym stoliczku 
leżało przed nią kolorowe czasopismo kobiece. Znów spojrzała 
z dezaprobatą. Niewelt usiłował opanować wzmagającą
się w głowie muzykę, która zagłuszała wszystkie myśli. 
Usiłował też uświadomić sobie, co to za muzyka. Był pewien, 
że bardzo dobrze ją zna. Wyjął z teczki pióro i notes. 
Zastanawiał się przez chwilę, patrząc na przesuwający się za 
oknem letni krajobraz. Miał dostatecznie dużo czasu. 
Wreszcie napisał: "Tylko ból, jaki odczuwam patrząc na Panią 
- bo tak Pani jest odległa i nieznajoma - usprawiedliwia 
moją zuchwałość". Przyjrzał się krytycznie zdaniu na kartce. 
Nikt teraz tak nie pisał i nie mówił; było to pretensjonalne 
i właściwie w złym smaku (muzyka była coraz głośniejsza). 
Jednakże całkowicie prawdziwe. Śmieszne i znakomite. Nie był 
pewny, czy dziewczyna zrozumie dobrze znaczenie słowa 
"zuchwałość", więc na następnej stronie notesu przepisał 
zdanie zamieniając "zuchwałość" na "bezczelność", chociaż to 
słowo nie podobało mu się; było chyba zbyt wulgarne. Wyrwał 
kartkę z notesu, wstał i stawiając kroki w rytmie pulsującej 
muzyki podszedł do dziewczyny i położył karteczkę na leżącym 
na stoliczku magazynie. Zdążył przeczytać kilka tytułów na 
pierwszej stronie czasopisma i napełniło go to obrzydzeniem. 
Nie patrzył na dziewczynę, póki nie wrócił na swoje miejsce.
   Dziewczyna nie zastanawiając się długo podniosła 
karteczkę i przeczytała ją. Spojrzała na niego. W jej lekko 
bezczelnych oczach (tak, właśnie bezczelnych!) było 
zdziwienie. Niewelt pochylił się znów nad notesem. "Czy 
słyszy Pani tę muzykę? Czas, który tak nagle stał się 
litościwy? Bo muzyka jest czasem, który stał się łaskawy i 
litościwy". Znów podszedł do dziewczyny, ale tym razem nie 
wrócił na swoje miejsce. Położył drugą karteczkę obok
pierwszej i usiadł naprzeciwko. Dziewczyna siedziała bez 
ruchu patrząc na niego podejrzliwie. Niewelt wziął 
karteczkę, musnął jej brzegiem dłoń dziewczyny spoczywającą 
na udzie i położył karteczkę na siedzeniu ze skaju.
   - Czy jest pan niemową? - zapytała dziewczyna.
   "Nie. Jestem nieśmiały" - znów napisał to na karteczce.
   - Akurat! Właśnie widzę, jaki pan nieśmiały! - dziewczyna 
zaśmiała się kpiąco. Ton jej głosu świadczył, że jest bardzo 
pewna siebie.
   Uśmiechnął się. Muzyka w jego głowie nie ustawała. 
Założył nogę na nogę i z uśmiechem, z przechyloną głową, 
przypatrywał się dziewczynie. Czekał teraz na jej ruch. 
Przypomniał sobie ten ciemny pokój pełny papierosowego dymu. 
Był małym chłopcem i siedział razem z Felicją pod stołem 
nakrytym ceratą. Milczeli oboje i patrzyli sobie w oczy. 
Oczy Felicji błyszczały, tak samo jak teraz oczy tej 
dziewczyny. Felicja miała związane z tyłu ręce.
   - Dlaczego pan na mnie tak patrzy? - powiedziała 
dziewczyna. Niewelt potrząsnął tylko przecząco głową.
   Przymknął oczy. Patrzył teraz z fascynacją na księdza w 
czarnej sutannie stojącego na ambonie. "Młodzież jest coraz 
wyższa i głupsza!"
   Szamotał się z wściekłością przygnieciony ciężarem 
Zbyszka, czując na twarzy jego odrażający oddech.
   Było gorąco, przetarł czoło chustką.
   - Dlaczego pan na mnie tak patrzy?
   "Przypomina mi Pani o czymś. Nie potrafię się temu 
oprzeć. Dokąd Pani jedzie?"
   Przez chwilę zastanawiała się.
   - Wysiadam w Ples.
   "Zatem muzyka wkrótce ucichnie i światło znów przygaśnie. 
Jeśli zjawi się Pani w sobotę o czternastej na stacji 
kolejowej w Ples, to usłyszę muzykę jeszcze raz. Bardzo tego 
pragnę".
   Dziewczyna milczała. Była lekko zarumieniona. Wysiadła na 
stacji w Ples i szybko poszła w swoją stronę, a kiedy pociąg 
ruszył, muzyka w głowie Niewelta ucichła. Nie zabrała żadnej 
z karteczek. Leżały na półeczce i siedzeniu. Zebrał je 
starannie, złożył i schował do kieszeni. Dopiero potem 
zaczęły drżeć mu ręce. Zacisnął dłonie w pięści i uderzał 
tyłem głowy o ścianę wagonu. Przestał dopiero wtedy, kiedy 
wszedł konduktor. Ze spokojem podał mu bilet. Na dworcu w 
Zorau podarł karteczki i wyrzucił do kosza na śmieci.

Niewelt wszedł do pracowni Wiznera gwiżdżąc pod nosem. 
Był w świetnym humorze.
   - Lubi pan pracować popołudniami? - zapytał Wiznera, 
który patrzył na niego z osłupieniem. Siedział przy konsoli 
operatorskiej. Na stoliku obok leżała maska wizyjna. Na 
dużym ekranie przed konsolą odbywał się właśnie powolny 
proces powstawania złożonej, trójwymiarowej struktury.
   - Czasami pracuję w nadgodzinach - powiedział Wizner.
   - Ja też uważam, że praca jest najważniejsza - zaśmiał 
się Niewelt. - Dowiedziałem się, że będzie pan dzisiaj 
pracował po południu i przyjechałem, by porozmawiać z panem.
   - O czym? - Wizner nie wyglądał na zachwyconego.
   - O pańskiej pracy, oczywiście. Muszę powiedzieć, że 
dotąd nie zrozumiałem dobrze, co tutaj wyprawiacie - 
rozejrzał się po pracowni i zobaczył w kącie krzesło. 
Przyniósł je i postawił obok stolika naprzeciw fotela 
Wiznera.
   - Proszę pytać. Co chciałby pan wiedzieć?
   - Sieci neuronowe i wszelkiego rodzaju mikroukłady 
elektroniczne nie są waszym głównym produktem? Produkujecie 
też oprogramowanie?
   - Tak. Wytwarzamy aktywne moduły programowe.
   - Hodowla informacji, tak to czasem nazywają?
   Wizner skinął głową.
   - Laboratorium selekcji dysponuje pięcioma dużymi 
środowiskami sprzętowymi. Do tych środowisk wprowadza się 
zarodkowe procedury o interesujących nas cechach. Na 
wszystkie środowiska oddziałuje czynnik losowy. Zmienia on 
fragmenty kodu procedur zarodkowych - jest to odpowiednik 
czynników mutagennych w środowisku naturalnym. Procedury 
zarodkowe oddziałują ze środowiskiem, z innymi procedurami, 
z produktami swego działania i czasami same z sobą. Odbywa 
się coś w rodzaju naturalnej selekcji, w wyniku której 
powstają bardzo złożone struktury. Rozwijające się w ten 
sposób programy współzawodniczą o wielkość zajmowanego 
środowiska i o jego zasoby.
   - To jakby model ewolucji naturalnej?
   - Właśnie tak. Nie jest nic szczególnego w tym, że udaje 
się wygenerować takie dynamiczne, złożone struktury, które 
wydają się zawierać więcej informacji niż procedury 
zarodkowe. Zadziwiające jest to, że udało się stworzyć 
narzędzia śledzenia owych struktur i że daje się wyodrębnić 
niektóre ich części, które są użyteczne i mogą być 
wykorzystane w różnych dziedzinach. To jakby hodowla 
prymitywnych organizmów w retortach. Trzymając się tego 
porównania można powiedzieć, że po jakimś czasie bada się 
pod mikroskopem, co tam w środku się wykluło, i prawie 
zawsze udaje się znaleźć jakieś komórki czy organy, które 
można amputować i wszczepić już działającym hybrydom. W ten 
sposób powstają bardzo złożone systemy. Może pan teraz 
zrozumieć, dlaczego w żargonie nazywamy środowiska 
sprzętowe, w których przebiega ta sztuczna ewolucja - 
wylęgarniami.
   - Fascynujące! - wykrzyknął Niewelt. - Ale pewnie tak 
stworzone struktury nie dają się w pełni kontrolować?
   - To prawda. Zakres naszej kontroli nad funkcjonowaniem 
rośliny czy bakterii jest mniejszy niż nad prostą maszyną, 
ale też nie jesteśmy w stanie sprawić, by prosta maszyna, 
taka, której działanie całkowicie rozumiemy, była w stanie 
odtwarzać funkcje tych pierwszych. A najważniejsze jest to, 
że przecież bardzo rzadko potrzebna nam jest całkowita 
kontrola nad działaniem wykorzystywanych przez nas struktur. 
Nie można, ale i nie trzeba rozumieć roślin, by 
móc je z powodzeniem i pożytkiem uprawiać.
   - Pięknie pan to powiedział! - Niewelt przez sekundę 
wahał się, czy Wizner dostrzegł słabą nutę szyderstwa w jego 
głosie. - Ile osób zajmuje się tu wylęgarniami?
   - Pięć. Jedna osoba dla każdego środowiska.
   - To musi być piekielnie trudna praca?
   Wizner pokręcił przecząco głową.
   - Praca jest w dużym stopniu zautomatyzowana. Środowisko 
jest skanowane przez wyspecjalizowane programy śledzące.
   Niewelt zerknął w bok. Barwna struktura rozlała się 
już na prawie cały ekran.
   - Dlaczego środowiska nie są połączone? Przecież przez 
połączenie ich zasobów można by uzyskać lepsze warunki 
rozwoju tych zarodkowych struktur?
   - To prawda. Istnieje jednak próg komplikacji 
ewoluujących struktur. Nawet ma swoją nazwę, próg Stocka. Po 
przekroczeniu określonej wielkości zasobów środowiska 
rozwijające się struktury zmieniają się tak szybko i w tak 
złożony sposób, że znane nam metody śledzenia okazują się 
nieprzydatne. Po prostu przestajemy zupełnie rozumieć, co 
dzieje się w wylęgarni.
   - Czy wie pan, z czym mi się to wszystko kojarzy? Pewien 
facet, John Horton Conway z Uniwersytetu Cambridge wymyślił 
grę o nazwie "Game of Life". Czy słyszał pan o tym?
   - Nie, niestety.
   - To było dawno temu. Opis gry pojawił się w artykule 
Martina Gardnera w "Scientific America" w październiku 1970 
roku. Weźmy pole podzielone na kwadraty jak szachownica. 
Każdy kwadrat może być podświetlony - powiemy wtedy, że żyje 
w nim komórka. Gra odbywa się w cyklach. Jeśli w poprzednim 
cyklu kwadrat był zapalony, czyli komórka była żywa, to 
komórka przetrwa, jeśli ma dwóch lub trzech sąsiadów. 
Inaczej zginie z samotności lub przeludnienia. Jeśli dany 
kwadrat w poprzednim cyklu był martwy, to zostanie 
zasiedlony, jeśli ma dokładnie trzech sąsiadów. W przeciwnym 
razie pozostanie martwy. Jak widać, gra jest lokalna zarówno w 
czasie - bo tylko stan poprzedniego cyklu ma wpływ na cykl 
bieżący, jak i w przestrzeni, bo tylko bezpośredni sąsiedzi 
każdego kwadratu określają, czy jest on zapalony, czy też 
nie. Tworzono komputerowe symulacje tej gry. Okazało się, że 
te proste reguły prowadzą do generowania bardzo złożonych, 
dynamicznych struktur, które wzajemnie na siebie 
oddziaływały i wykazywały pewną stabilność. Różni badacze 
"Game of Life" dopracowali się intuicyjnego rozumienia 
procesów, które rozwijały się na dużych planszach pomiędzy 
tymi świetlnymi tworami. Niektórzy z nich spekulowali na 
temat tego, czy na dostatecznie wielkich planszach nie 
mogłyby powstać twory tak złożone, że przypominałyby myślące 
istoty. Istoty myślące o sensie życia i o swoim twórcy.
   - Tak, teraz coś sobie przypominam - powiedział Wizner. 
Patrzył na Niewelta z nieruchomą twarzą.
   - Jak panu się podoba ta historyjka? Co pan o tym myśli?
   - Rozumiem, że pyta pan, czy sądzę, że jest możliwe, że 
tu, w wylęgarni, mogłyby powstać takie istoty?
   Niewelt nie powiedział nic. Patrzył na Wiznera z lekko 
kpiącym uśmiechem.
   - Być może - powiedział wreszcie Wizner. - Nic o tym nie 
wiemy. Nawet gdyby tak było, to nie bylibyśmy w stanie 
niczego o nich się dowiedzieć. Struktury, które powstają w 
wylęgarni, są naprawdę bardzo skomplikowane. Umiemy śledzić 
tylko ich najprostsze funkcje, a i to metodami dającymi 
wyłącznie przybliżone pojęcie o tym, co naprawdę zachodzi. 
Niewiele wiemy, a poza tym nie ma wiele punktów stycznych 
naszego świata i świata wylęgarni. Takie żyjące w wylęgarni 
istoty nie umiałyby "wyjrzeć" na zewnątrz. Żadne "zewnątrz" 
dla nich by nie istniało. Nie, to nie do pomyślenia.
   - Nawet w czasie długich, bezsennych nocy?
   Wizner wzruszył ramionami. Odwrócił wzrok od Niewelta i 
zaczął patrzeć na kolorowy ekran. Wielka, ośmiornicowata 
struktura zaczęła pękać na dziesiątki mniejszych.

Niewelt czekał na Kamilę przy stoliku kawiarni na rynku 
katowickim. Zapadał już wieczór. Skąd wzięło się u niego i 
co mogło oznaczać tak doskonałe samopoczucie? Powietrze było 
nagrzane, pachnące latem i mokrym brukiem, bo przed chwilą 
spadł mały deszczyk. Zjadł dużą porcję lodów, spojrzał na 
zegarek i wyciągnął z teczki gazetę. Jego uwagę przyciągnął 
artykuł o seksualnym wychowaniu dzieci. Autorka była 
rzeczniczką bardziej nowoczesnego podejścia. Wspominała z
rozbawieniem swoje zdziwienie, kiedy powiedziano jej, że 
plemniki nie przechodzą po prześcieradle od tatusia do 
mamusi. Stwierdziła, że należy o wszystkim rozmawiać z 
dziećmi w sposób naturalny i nieskrępowany. Mali chłopcy 
bawią się zupełnie niewinnie swoimi siusiakami wysiusiując 
wzorki na ziemi. Jest też rzeczą zupełnie naturalne 
niekrycie się ze swoją nagością przed dziećmi. Przypominała 
sobie z melancholią, jak była zakłopotana, kiedy jej syn, 
jeszcze niemowlak, miał wzwód, co było przecież tylko 
odruchem fizjologicznym. Zaproponowała też inny sposób 
mówienia dzieciom o tym, jak plemniki przechodzą od tatusia 
do mamusi. Otóż można po prostu powiedzieć, że tatuś włożył 
swojego siusiaka do cipki mamusi.
   Niewelt podarł gazetę z wściekłością i wyrzucił do kosza. 
Wtedy nadeszła Kamila.
   - Cześć. Długo czekasz?
   - Och, nie - widok Kamili w jej starej, lekko wytartej 
kamizelce sprawił mu ulgę. Poczuł teraz, że bardzo ją lubi. 
Wieczór był przyjemny i przed kawiarnią zapaliły się lampy.
   - Rozmawiałeś z Wiznerem?
   - Tak. Ale on nie jest bardzo rozmowny. A jak tobie 
poszło?
   - Przesiedziałam trzy dni przy terminalu. Przejrzałam 
kilka bibliotek. Efekt progowy Stocka.
   - Znam to. Możesz iść dalej.
   - Najnowsze odkrycie. Po przekroczeniu progu Stocka 
powstają metastruktury, które wymykają się spod kontroli. 
Podzielenie środowiska na mniejsze moduły powoduje rozpad 
tych struktur, ale nie ulegają one całkowitemu zniszczeniu. 
Jeśli składowe środowiska nie są całkowicie zerwane, to po 
ponownym połączeniu metastruktury odtwarzają się. Zachowują 
całą gamę swoich charakterystyk. Tak jak człowiek, który 
zapada w sen, a potem budzi się na powrót.
   - Podoba mi się to porównanie. Stajesz się poetką, 
Kamilo! Co się dzieje z twoją rzeczowością?
   - To nie moje porównanie. Tak napisał autor tego 
odkrycia. Jakiś Amerykanin, nie pamiętam nazwiska.
   - Szkoda, naprawdę szkoda - Niewelt roześmiał się. - 
Gdybyś jeszcze od czasu do czasu miewała przypływy 
poetyckiego natchnienia, to zakochałbym się w tobie.
   Kelner przyniósł kawę dla Kamili.
   - Obawiam się, że ten Amerykanin nie jest prawdziwym 
odkrywcą efektu - powiedział Niewelt patrząc, jak Kamila 
nabija sobie fajkę.
   - Wizner? - Kamila popatrzyła na niego z zaciekawieniem.
   Niewelt kiwnął głową i zachichotał z zadowoleniem.

W sobotę Niewelt pojechał pociągiem do Ples. Nie był pewien, 
czy dziewczyna zjawi się na stacji i prawdę 
mówiąc było mu to obojętne. Czuł, że ma już Wiznera w ręku i 
planował zakończenie całej sprawy. Wyobrażał sobie, jak 
poprowadzi go na sznurku, potulnego i oszołomionego, aż na 
miejsce kaźni. Odczuwał przy tym rozkosz i wdychał głęboko 
powietrze. Jednak w miarę zbliżania się do Ples coraz 
częściej przypominał sobie twarz dziewczyny. Kiedy pociąg 
zaczął hamować, wyszedł z przedziału i podszedł do drzwi. 
Pociąg zatrzymał się. Dziewczyna siedziała na ławce czytając 
gazetę. Była ubrana tak samo jak ostatnim razem. Niewelt 
wyskoczył z pociągu i podszedł do niej.
   - Dzień dobry - powiedział.
   Dziewczyna podniosła wzrok.
   - Ach, to pan. Odzyskał pan głos?
   - Cieszę się, że pani przyszła.
   Uchwycił ją za ramię.
   - Chodźmy, pociąg zaraz odjeżdża.
   - Dokąd chce pan jechać? - dziewczyna szła z nim bez 
entuzjazmu.
   Weszli do wagonu.
   - Nie wiem - Niewelt uśmiechnął się. - Dokądkolwiek.
   - Zachowujesz się dziwnie - powiedziała dziewczyna.
   Zwróciła się do niego per ty. Niewelt uznał to za 
pomyślną okoliczność. Pociąg ruszył.
   - Nie byłem pewny, czy przyjdziesz - powiedział cicho.
   - Właściwie to przypadek, że się tu znalazłam.
   Niewelt uśmiechnął się lekko.
   - Dokąd chcesz jechać?
   - Chciałem, żebyśmy znaleźli się choć przez chwilę znów w 
tej samej sytuacji, siedząc naprzeciw siebie w wagonie 
jadącego pociągu. Aby grała znów ta muzyka.
   - Słyszysz muzykę?
   Zastanowił się. Potrząsnął głową ze smutkiem.
   - Nie, w tej chwili nie słyszę muzyki. Wiesz, cierpię na 
obsesję mijającego czasu. Cierpię myśląc o tym, że tamta 
chwila już się nie powtórzy. Ale to banalne uczucie.
   Dziewczyna nie wyglądała na zanadto znudzoną.
   - Jak się nazywasz?
   Wzruszył ramionami.
   - Oczywiście dowiesz się, ale nie chciałbym o tym mówić 
już teraz. Niech jeszcze trwa ta chwila. Nic jeszcze o sobie 
nie wiemy.
   Spojrzała przez okno.
   - Znam ten las. Jest tu bardzo pięknie.
   Pociąg zatrzymał się na małej stacyjce w lesie. Niewelt 
zobaczył napis na budyneczku. Radostowice.
   Jak wszystko dobrze się układa, pomyślał ze zdziwieniem.
   - Byłaś już w tym lesie?
   - O tak.
   - Wyjdźmy tu. Teraz już wiem, że jechaliśmy po to, byś 
pokazała mi ten las.
   Dziewczyna zaśmiała się. Wysiedli. Pociąg odjechał, było 
pusto i cicho. Minęli budynek stacji, a potem poszli 
asfaltową drogą w głąb lasu. Było ciepło, powietrze nasycone 
było parą i leśnymi zapachami.  
   - Skąd znasz ten las? Zbierałaś tu maliny?
   - Nie - dziewczyna znów zaśmiała się. Miała bardzo 
dźwięczny głos. - Zbierałam jagody.
   - Opowiem ci o czymś - powiedział Niewelt. Asfalt 
skończył się, szli teraz wysypaną żwirem polną drogą 
biegnącą sosnowym lasem.
   - Pamiętam, że kiedy byłem dzieckiem, częściej 
przebywałem w towarzystwie dziewczynek niż innych chłopców.
   - To chyba nie będzie ciekawa historia.
   - Być może. Starałem się je zrozumieć, choć szło mi to 
dość kiepsko. Wszystko widziały trochę inaczej i trudno było 
się z nimi bawić.
   - Trzeba było bawić się w doktora - powiedziała 
dziewczyna.
   Niewelt milczał przez chwilę zrażony jej dowcipem.
   - Nie potrafię już sobie dokładnie przypomnieć, jak to 
było za pierwszym razem, ale zdarzyło się kiedyś, że z jedną 
z moich koleżanek wpadliśmy na dziwny pomysł. Mieliśmy spory 
kawałek sznura. Zabawa polegała na tym, że wiązaliśmy się, 
najpierw ona mnie, potem ja ją. Trzeba było związać partnera 
tak, aby nie potrafił się uwolnić ani poruszać rękoma i 
nogami.
   Weszli w boczną ścieżkę. Po obu jej stronach rosły 
wysokie rośliny o drobnych, ciemnozielonych liściach. 
Dziewczyna milczała.
   - Byliśmy małymi dziećmi. Siedzieliśmy pod stołem, ona 
skrępowana, zupełnie bezradna, a ja naprzeciw niej patrzyłem 
na jej bezradność i poczucie zupełnego podporządkowania, 
które w niej narastało. Było mi dobrze. Znacznie później 
dowiedziałem się, że kochankowie niekiedy praktykują 
wiązanie partnera dla osiągnięcia pełniejszej satysfakcji. 
Robiłem to wiele razy jako dziecko, ale kiedy zacząłem 
dojrzewać, przestałem.  
   - Wstrętny, mały lubieżnik.
   - Kiedyś, znacznie później, zrobiłem to z dorosłą 
kobietą. 
   Weszli na śliczną polanę porośniętą wysoką, kwitnącą 
trawą. Wokół rosły sosny jak smukłe kolumny w zielonej 
świątyni. Niewelt był zachwycony.
   - Piękne miejsce!
   - I jak było z tą kobietą?
   - Kiedy związałem ją, oczekiwała, że zrobię coś 
nadzwyczajnego, ale ja tylko patrzyłem na nią, a potem 
rozwiązałem.
   Zatrzymali się. Dziewczyna patrzyła na Niewelta z uwagą. 
Był trochę zmieszany.
   - Wyśmiała mnie. Do dziś pamiętam to bardzo dobrze. 
Znienawidziłem ją. Zrozumiałem, że nie umiałem spełnić jej 
oczekiwań. Byłem upokorzony i zawstydzony.
   - Biedaku - dziewczyna była teraz górą. Pewna siebie, 
czuła trochę litości i trochę pogardy. Niewelt odczuwał to z 
całą wyrazistością. Był napięty i czujny.  
   - Chcesz? Możesz mnie związać, jeśli sprawi ci to 
przyjemność - powiedziała nagle.
   Niewelt popatrzył na nią nieufnie.
   - Nie będę się z ciebie śmiała, przysięgam. Proszę, zrób 
to.
   Podszedł do niej i musnął jej wargi swoimi ustami. Potem 
delikatnie odchylił jej ręce do tyłu i stanął za nią. 
Ściągnął swój pasek od spodni i szybko, z wielką wprawą, 
związał jej ręce. Jego pasek sprawował się doskonale, 
był elastyczny i dawał się pewnie i wygodnie zapinać. Kiedy 
skończył, przytulił się do niej z tyłu i ucałował jej szyję. 
Odchyliła głowę do tyłu, czuł zapach jej bujnych włosów.
   - Jesteś wspaniała - szepnął. - Usiądźmy na trawie.
   Patrzył z przyjemnością, jak zgrabnie siada mimo 
związanych z tyłu rąk. Usiadł naprzeciw niej.
   - Jest tak cicho - powiedziała.
   Wysokie sosny wokół nich zaszumiały miękko. Niewelt 
patrzył na nią z zachwytem. Widział, jak ta jej ordynarna 
przewaga i pewność siebie topnieją stopniowo, jak w jej 
oczach pojawia się coś głęboko ukrywanego, starszego niż 
najstarsza modlitwa. Była bezradna i zdana na jego łaskę, 
choć przed minutą nie wiedziała, że może tak być, że świat 
może być właśnie taki. Przysunął się do niej i pocałował ją.
   - Nie zawiodę cię - szepnął.

Na korytarzu przed pracownią, w której był Niewelt, stał 
dyrektor Ingram, Ryglewicz, Wizner i pani prokurator. Kamila 
przywitała się z nimi i weszła do pracowni.
   - Już jesteś! - Niewelt ucieszył się. Pracownia była dość 
duża. W ścianie naprzeciw drzwi zamontowano manipulator 
mechaniczny na wysięgniku. Na podłodze wymalowano białą 
linię rozdzielającą pracownię na dwie części. W tekturowym 
pudle położonym na podłodze skomlał czarny szczeniak.
   - Skąd wziąłeś tego pieska?
   - Prawda, że miły? - Niewelt był z siebie bardzo 
zadowolony. - Do tej pory używałem szczurów laboratoryjnych, 
ale szczeniak zrobi dużo lepsze wrażenie.
   Kamila zdezorientowana rozejrzała się po pokoju. Nie 
wiedziała, co zamierza zrobić Niewelt. Był znany z 
ekstrawaganckich pomysłów. Na stoliku obok konsoli stała 
butelka mleka i plastykowy spodek, o stolik był oparty długi 
drewniany kij. Kamila zaczęła pieścić szczeniaka.
   - Jaki milutki.
   Na ścianie koło drzwi zobaczyła brunatne plamy jak ślady 
krwi.
   - Co to jest?
   Niewelt rozejrzał się nieprzytomnie. Wreszcie dostrzegł 
plamy.
   - Ach, to. To zostało po szczurach. Czy możesz ich 
poprosić do środka?
   Kamila wyszła na korytarz. Czuła się trochę głupio.
   - Zechcą państwo wejść.
   Niewelt przywitał ich stojąc tuż przed białą linią, z 
rozwartymi ramionami i uprzejmym uśmiechem na twarzy.
   - Dzień dobry państwu. Zacznę od rzeczy absolutnie 
najważniejszej. Otóż pod żadnym pozorem proszę nie 
przekraczać linii, którą namalowałem na podłodze. Proszę też 
nie stać w pobliżu drzwi.
   Ingram i Ryglewicz stanęli w jednym kącie pokoju, w 
pobliżu konsoli, Wizner, pani prokurator i Kamila w drugim. 
Niewelt opuścił ręce i podszedł do stolika.
   - Najpierw kilka słów wyjaśnienia. Wszyscy państwo znacie 
efekt progowy Stocka. Polega on na tym, że po przekroczeniu 
pewnej wielkości, zależnej od mocy i pojemności środowiska, 
traci się możliwość śledzenia procesów, które przebiegają w 
wylęgarni. Dlatego zwykle unika się takich sytuacji. Podobne 
stany są po prostu nieproduktywne z naszego punktu widzenia. 
Przy przekroczeniu progu Stocka następuje zwiększenie poboru 
mocy, dość ściśle zależne od wielkości łączonych środowisk.  
Zapewne z ciekawością przyjmiecie państwo fakt, że 
zwiększenie poboru mocy, które nastąpiło w waszych zakładach 
w czasie wypadków - z wyjątkiem ostatniego - daje się bardzo 
dobrze wytłumaczyć, przyjąwszy, że środowiska, którymi tutaj 
dysponujecie, zostały połączone.
   - Jest to sprzeczne z procedurą produkcyjną - powiedział 
Ingram.
   - Ale teoretycznie jest to możliwe?
   - Tak, teoretycznie tak. Nie ma automatycznych 
zabezpieczeń, ponieważ próg Stocka daje się wyznaczyć dla 
zadanych środowisk tylko w przybliżeniu, a w pewnych 
sytuacjach korzystne jest maksymalne zbliżenie się do tego 
progu.
   - Zatem możliwe jest, że w czasie zwykłej pracy zostaje 
przekroczony próg Stocka? - zapytała Kamila.
   - Tak. Jest to możliwe, choć mało prawdopodobne.
   Niewelt nie był zadowolony z pytania Kamili.
   - Zapewne wiecie też państwo, że odkryto niedawno, że 
środowisko, które przekroczyło próg Stocka, wykazuje pewne 
ciekawe własności. Otóż można takie środowisko 
scharakteryzować całym zespołem mierzalnych wielkości, 
których znaczenia nie rozumiemy, ale które są stabilne. 
Powiedzmy, że nazwiemy je kolorem, zapachem i wrażliwością. 
Te nazwy nie mają żadnego znaczenia. Powiedzmy, że 
środowisko, po przekroczeniu progu Stocka, zostało na powrót 
podzielone na części składowe, a następnie znów połączone, 
bez zerowania stanów części składowych. Okazuje się wtedy, że 
wielkości, o których wspomniałem, zachowują się. Charakter 
połączonego środowiska, taki, jaki uformował się przy 
pierwszym połączeniu, pozostaje nie zmieniony.
   - Ale do czego pan zmierza? - spytał Ryglewicz. Był już 
zmęczony tym, że tak długo nic nie mówił.
   - Ktoś połączył wszystkie wasze wylęgarnie. Przechowują 
one pamięć tego pierwszego połączenia.
   - Skąd pan może o tym wiedzieć? - Wizner był trochę 
blady. - Żeby zmierzyć te zachowujące się własności, trzeba 
najpierw dokonać połączenia środowisk, i w tym momencie nie 
daje się udowodnić, że połączenie, które właśnie się 
dokonało, nie było tym pierwszym.
   - To prawda. Przyjmijmy jednak, że było tak, jak 
powiedziałem. Ktoś połączył środowiska i odkrył, że wykazują 
one pewne niezwykłe własności. Trudno cokolwiek powiedzieć o 
tym, co dzieje się w połączonych środowiskach, ale komuś 
mogło się wydawać, że zdobył na ten temat jakąś intuicyjną, 
głębszą wiedzę. Mógł też spróbować porozumieć się, jeśli to 
właściwe słowo, ze środowiskiem w inny sposób. Na przykład 
łącząc środowisko z systemem kierowania zakładami.
   - To absurdalne - powiedział dyrektor.
   - Owszem, to może wydawać się absurdalne, ale mamy tu do 
czynienia z człowiekiem, którego sposób myślenia odbiega 
nieco od przeciętnej, jeśli tak mogę powiedzieć.
   - Sugeruje pan, że w ten sposób doszło do wypadków? - 
ożywiła się pani prokurator.
   - Tak jest. Co więcej, uważam, że człowiek, który to 
zrobił, ma zamiar połączyć wylęgarnię z siecią 
ogólnokrajową.
   - Nie rozumiem, po co miałby to robić?
   Niewelt uśmiechnął się. Ingram nudził go tak samo jak 
podczas pierwszego spotkania.
   - Obawiam się, że trudno byłoby mi to panu w tej chwili 
wyjaśnić. Wytłumaczenie istnieje, ale wymaga pewnej 
ilustracji. Proszę spojrzeć na ten manipulator. Na jego 
chwytaku, a także u nasady wysięgnika zamontowano czujniki 
optyczne, chwytak wyposażony jest także w czujniki dotykowe. 
W ciągu ostatnich kilku dni przeprowadzałem eksperymenty 
łącząc układ sterujący manipulatora z wylęgarnią. Teraz 
połączę wszystkie środowiska.
   Niewelt nacisnął przycisk na konsoli.
   - Łączenie trwa około trzydziestu sekund - popatrzył na 
zegarek. - Po trzydziestu sekundach stałe parametry 
wylęgarni stabilizują się. A teraz łączę obwody manipulatora 
z wyjściem wylęgarni.
   Niewelt nacisnął inny przycisk. Na końcach zwartych 
palców manipulatora i u nasady wysięgnika zajarzyły się 
rubinowe punkty. Kamili wydawało się, że chwytak przesunął 
się o milimetr.
   Niewelt nalał mleka do plastykowego spodeczka.
   - Gorąco tu - powiedział Ryglewicz. - Zaschło mi w 
gardle.
   - Proszę się napić mleka - Niewelt wręczył mu butelkę z 
resztą mleka. Postawił spodek na podłodze, wyciągnął z pudła 
psiaka i postawił go obok spodka. Ryglewicz i psiak zaczęli 
pić, obaj bardzo spragnieni. Psiak trząsł się i mruczał 
chłepcząc mleko. Niewelt wziął kij i zaczął przesuwać spodek 
ku białej linii.
   - Bardzo ciekawy eksperyment - powiedział Ingram. Był 
zirytowany i zniecierpliwiony idiotycznym widowiskiem.
   - Nie jest to eksperyment z dziedziny nauk ścisłych - 
powiedział Niewelt. - Ale wydaje mi się, że zapewnia 
wystarczająco dużą powtarzalność wyników.
   W momencie, kiedy spodek przekroczył białą linię, Kamili 
znów wydawało się, że manipulator lekko drgnął. Nie miała 
czasu, by się nad tym zastanowić, bo kiedy piesek, drepcząc 
za odsuwającym się spodkiem znalazł się kilkanaście 
centymetrów za linią, wysięgnik manipulatora wystrzelił z 
nasady i uderzył w pieska. Rozległ się dźwięk, który był 
raczej odgłosem powietrza wybijanego z wnętrza zwierzaka niż 
piskiem. Chwytak ze zwartymi palcami miał średnicę około 
trzech centymetrów. Zwłoki pieska uderzyły o ścianę koło 
drzwi zostawiając czerwoną plamę. Manipulator cofnął się do 
poprzedniej pozycji.
   - Udało się! - powiedział Niewelt. Patrzył z zadowoleniem 
na Wiznera. Ryglewicz odłożył butelkę na stolik i rozglądał 
się ze zdziwieniem wokół siebie.
   - Wylęgarnia? - wybełkotał Ingram.
   - Panie Wizner, to pan zabiegał o to, by połączyć zakłady 
z siecią ogólnokrajową linią o większej przepustowości? - 
zapytał Niewelt.
   Wizner stał nieruchomo. Wydawało się, że nie słyszy 
pytania. Patrzyli na niego.
   - Czy myślicie, że jestem mordercą? - powiedział nagle 
drętwym głosem. - Przecież to jest zupełnie nie tak. To jest 
jakaś idiotyczna sztuczka, nie wierzę, nie wierzę... To jest 
idiotyczne.
   Szybkim krokiem przekroczył białą linię.
   "Ufam ci całym moim sercem, Panie mój, ufam ci, oddaję 
Ci całego siebie. Wiem, że jesteś dobry, że jesteś 
nieskończony, oto staję wobec Ciebie zupełnie bezbronny i 
odsłonięty, zdany całkowicie na Twoją łaskę, a moja pycha 
topnieje..."
   Ciało Wiznera miało kilkadziesiąt razy większą 
bezwładność niż ciało pieska, dlatego kiedy manipulator 
przebił jego prawy bok, uderzenie tylko wstrząsnęło 
Wiznerem. Niewelt nie mógł powstrzymać nerwowego chichotu 
widząc Wiznera nadzianego na wysięgnik manipulatora. Wizner 
krzyknął i złapał wysięgnik usiłując utrzymać równowagę, ale 
nie udało mu się i zaczął obracać się wokół osi 
manipulatora. W pierwszej sekundzie po uderzeniu nie czuł 
bólu. Odczuł tylko, że wpychany jest w świat przedmiotów nie 
kontrolujących własnego stanu. Było to bardzo przykre 
odczucie.
   Kiedy Niewelt sięgał ręką do przycisku odłączającego 
manipulator od wylęgarni, wysięgnik manipulatora cofnął się 
gwałtownie uwalniając ciało Wiznera. Wizner upadł z jękiem, 
a potem próbował pełznąć z powrotem za białą linię. Niewelt 
dotykał już przycisku, kiedy manipulator uderzył jeszcze 
trzykrotnie miażdżąc głowę Wiznera. Niewelt odłączył 
manipulator od wylęgarni. Rubinowe punkty zgasły. Ingram, 
najbardziej obryzgany krwią, osunął się na podłogę. 
Ryglewicz podszedł do konsoli i wprowadził hasło 
umożliwiające zerowanie środowisk. 
   - To wszystko - powiedział Niewelt.

Niewelt siedział przy stoliku kawiarni na katowickim rynku. 
Ubrany był w jasny garnitur i świeżą koszulę, założył nawet 
krawat. Zrobił to dla Kamili, miał się z nią widzieć po raz 
ostatni. Było przedpołudnie i rynek nie był zatłoczony. 
Fakt, że większość ludzi pracowała, wprawiał go w doskonały 
nastrój. Pił drugą szklankę swojego ulubionego napoju 
czereśniowego i czytał gazetę. Potem odłożył ją i patrzył na 
przechodzących ludzi. Było ciepło, ale nie za gorąco. 
Siedział całkowicie odprężony i czuł się jak rozleniwiony, 
odpoczywający kocur obserwujący wróble. Kamila wysiadła z 
tramwaju i podeszła do kawiarni szybkim krokiem.
   - Cześć - powiedziała siadając naprzeciw. Patrzyła na 
jego garnitur i krawat.
   - Przepraszam cię, ale wyrwałam się tylko na chwilę. Mogę 
usiąść tylko na piętnaście minut. Nie, nie zamawiaj niczego.
   Wyciągnęła z torebki błękitną kulę, przez chwilę 
manipulowała przy niej, a potem postawiła ją płaskim dnem na 
stoliku.
   - Co to jest? - Niewelt był zaintrygowany.
   - Budzik.
   Milczeli przez kilkanaście sekund patrząc na siebie.
   - Masz dużo pracy? - zapytał Niewelt.
   - Od cholery. Ten facet, z którym teraz pracuję, drażni 
mnie. Nadęty bubek.
   Nabiła fajkę i zapaliła.
   - Przykro mi, że cię wywalili. Mój raport był neutralny.
   Niewelt uśmiechnął się cierpko.
   - Nieumyślne spowodowanie śmierci. Co za głupcy. Nie 
potrafili nawet zrozumieć, jakim zagrożeniem był ten 
człowiek.
   - Mogło to skończyć się dla ciebie jeszcze gorzej - 
powiedziała Kamila. Przypomniała sobie, jak wybuchnął wtedy 
śmiechem. Nie wspomniała o tym w swoim raporcie dla komisji 
śledczej.
   Niewelt wzruszył ramionami.
   - Nie chciałeś skomentować tego, co się tam zdarzyło. To 
ci nie pomogło.
   - Nie ukrywałem niczego. Wszystkie fakty komisja poznała.
   - Ale nie przedstawiłeś swojej interpretacji tych faktów.
   Niewelt bawił się szklanką. Położył ją, a potem wziął do 
ręki szklaną kulę. U spodu miała kilka przycisków i 
wyświetlacz. Odłożył budzik na miejsce.
   - Chcesz wiedzieć, jaka jest moja interpretacja?
   Kamila zaciągnęła się fajką. Skinęła głową.
   - Wizner był przekonany, że zetknął się z wielkim dobrem, 
ale pomylił się. Bardzo się pomylił.
   - Przecież to, co się działo, musiało mu dać do myślenia.
   - Ufał. Wierzył. Wbrew wszystkiemu. W końcu nie miał 
wyjścia. Powierzył siebie temu, co miał za nieskończenie 
dobre. Może nawet do ostatniej chwili nie zmienił zdania - 
Niewelt zachichotał i Kamilę przeszył dreszcz.
   - Co masz na myśli?
   - Mógł sądzić, że okazał się niegodny, że wierzył i ufał 
nie dość mocno i dlatego spotkała go kara.
   Znów milczeli.
   - Wyjeżdżasz?
   - Tak. Chcę sobie zrobić dłuższe wakacje. Chciałbym 
wreszcie pojechać do Paryża.
   - A co potem?
   - Jeszcze nie wiem.
   Pomyślał o pociągach jadących w niewiadomych kierunkach i 
poczuł się gorzej.
   Błękitna kula na stoliku zrobiła się nagle przeźroczysta. 
W środku kuli były czerwone sztuczne róże. Ich płatki 
rozwierały się i zamykały, a cały bukiecik obracał się. 
Pozytywka wygrywała melodię, która wydawała mu się znajoma. 
To właśnie ta melodia! - pomyślał ze zdziwieniem. Poczuł 
wzruszenie, zrozumiał, że będzie mu brakować Kamili.
   - Muszę już iść - Kamila posprzątała swoje rzeczy do 
torebki. Spojrzała na niego jeszcze raz. Wydawało mu się, że 
jej oczy są trochę bardziej wilgotne. Wstała, a potem szybko 
podeszła do niego i pocałowała go w policzek.
   - Uważaj na siebie, Kamilo - szepnął. - Nigdy nie ufaj 
nikomu i niczemu bezgranicznie.
   - Trzymaj się - powiedziała Kamila i pobiegła do 
tramwaju.
   Niewelt dopił sok czereśniowy. Siedział przez chwilę 
myśląc o Kamili, a potem wziął znów gazetę. Jego wzrok padł 
na krótką notkę na drugiej stronie. Informowała, że w lesie 
pod Radostowicami znaleziono zwłoki młodej kobiety, w wieku 
około dwudziestu pięciu lat. Przyczyną jej śmierci było 
prawdopodobnie uduszenie.
   Zamknął oczy. Widział najpierw Wiznera obracającego się 
na wysięgniku manipulatora jak na rożnie, a potem poczuł 
wijące się ciało kobiety. Jęknął uderzony falą bólu, który 
nie był rzeczywisty, choć sprawił, że stracił na chwilę 
przytomność. Otworzył z wysiłkiem oczy i rozwarł zaciśnięte 
pięści. Wokół był świat pełny pastelowych barw i delikatnych 
kształtów. Niewelt miał fenomenalną zdolność zapominania. 
Już po kilku sekundach ból minął i Niewelt odzyskał swój 
doskonały nastrój. Patrzył na przechodzące kobiety i 
pomyślał, że Kościół nie nauczał, jak mężczyzna powinien je 
poznawać. Zapewne wychodził z założenia, że sztuka 
podrywania tak czy owak należy do dziedziny diabła i należy 
mu ją zostawić. Uśmiechnął się do tych myśli. Zapłacił, 
wstał od stolika i poszedł swoją drogą, zostawiając gazetę 
na blacie.
                                            Janusz Cyran

                        JANUSZ CYRAN
Fizyk i programista z Rybnika (ur. 20.01.1959 r.), autor 
filozofujących opowiadań: "Jeruzalem" ("F" 11/88), 
"Czyściec" ("F" 1/90), "Młyny Boże" ("NF" 1/90), "Sieć i 
młot" ("NF" 9/92). Także w prezentowanej dziś "Wylęgarni" 
prowadzi Cyran literackie badania na tych niepokojących 
obszarach, gdzie metafizyka spotyka się z nauką, a fantazja 
z rzeczywistością. Znajdziemy w "Wylęgarni" pasjonującą 
teorię probabilistyczno-cybernetyczną; Zło i Dobro oraz 
Chaos i Porządek, występujące w różnych przebraniach i 
wreszcie śląskie realia (tak było też w "Sieci i młocie").
   Jeśli odpowiada Państwu spojrzenie na polską nowelę SF 
jak na ruch umysłowy, w którym można się dopatrywać pewnych 
pokrewieństw, polemik bądź świadomych kontynuacji - zwracam 
uwagę na podobieństwo wizji świata przedstawionej w 
"Wylęgarni" do tej, jaka dziesięć lat wcześniej poruszyła 
nas w pamiętnym opowiadaniu Marka Baranieckiego "Karlgoro 
godz. 18.00" ("F" 1/83).
                                                     (mp)

