Autor: Jacek Sobota
Tytuł: Ręka Diabła

Z "NF" 5/91

Michael Sontag spadał z wysokości dziesięciu tysięcy stóp i 
bezwiednie próbował obliczyć, kiedy wreszcie osiągnie 
ziemię. Miał pecha - spadochron nie otworzył się, rączka 
wyzwalacza pozostała mu w dłoni.
   Do rączki przytroczona była karteczka z rysunkiem 
czarnej, rozczapierzonej dłoni. Firmowy znak 
terrorystycznych bojówek Ręki Diabła, na wpół mistycznej 
organizacji anarchistycznej, za którą krył się podobno 
międzynarodowy ruch Satanistów. Tak czy inaczej, Michaelowi 
Sontagowi - nihiliście w średnim wieku - było już wszystko 
jedno. Przyjął wyrok Opatrzności z filozoficznym spokojem.
   Trzydzieści metrów pod stopami Sontaga opadał na ziemię 
jego przyjaciel - ekscentryczny milioner Ian von Paulus. Ten 
traktował zawsze skoki spadochronowe jak ruską ruletę. Jego 
spadochron również się nie rozpostarł.
   Jedyną rzeczą, jakiej teraz żałował Michael, było 
pozostawienie ochronnych okularów na pokładzie starego 
bombowca unoszącego się sto pięćdziesiąt stóp nad jego 
głową. Samolot nazywał się "Rekin Przestworzy" - 
skoczkowie i piloci często zastanawiali się nad 
"toporowskim" poczuciem humoru autora tej nazwy. 
Niepowstrzymany pęd powietrza wyciskał z oczu Sontaga słone 
łzy i błyskawicznie je osuszał. A przy okazji zapierał dech 
w piersiach. Dopiero po chwili wypełnionej zmaganiami z 
wiatrem Michael przypomniał sobie o drugim z przyjaciół, 
wciąż pozostającym na pokładzie "Jastrzębia". Był nim 
wybitny izraelski pisarz polskiego pochodzenia, Aaron 
Herzel. Michael usiłował przekrzyczeć wiatr i ostrzec 
Herzla. Daremnie.
   Tymczasem Herzel, który miał właśnie opuścić pokład 
samolotu, w ostatniej chwili spostrzegł dziwne zachowanie 
przyjaciół.
   - Dlaczego nie wyzwalają czasz? - mruknął pod nosem. Po 
chwili zrozumiał dlaczego.
   Dwieście stóp niżej Michael Sontag pomyślał, że 
uczestniczy w monstrualnie realistycznym śnie.

Ubranie było sztywne od soli z morskiej wody. Sontag 
rozejrzał się z niesmakiem. Wszędzie bezmiar wód Atlantyku 
zlewający się w bezkresną całość z oślepiającym błękitem 
pogodnego nieba. Zaklął bezgłośnie acz szpetnie - mogli 
przeżyć bez wody i jedzenia najwyżej tydzień. Kawałek suchej 
skały pozostawiony w tym właśnie miejscu przez jakiegoś 
niepojętego boga nie dawał im szans na nic więcej. Ale trzy 
tysiące pasażerów transatlantyku "Rekin Oceanu" miało 
jeszcze mniej szczęścia - wszyscy gryźli morskie dno.
   Jak migawki z katastroficznego filmu przebiegły 
Michaelowi przez pamięć wydarzenia z ostatnich godzin: 
panika wybuchła po tym, jak megafony ogłosiły żądanie 
ekstremistów Ręki Diabła. Chrapliwy głos unoszący się nad 
pokładami powtarzający dwukrotnie, że jeśli w ciągu dwunastu 
godzin nie zostaną spełnione postulaty terrorystów, statek 
będzie zatopiony w akcie samobójczym. Nawet nie zdążyli 
owych postulatów odczytać, bo nieoczekiwanie "Rekinem 
Oceanu" targnęła ogłuszająca eksplozja. Wszyscy rozbiegli 
się po pokładzie. Odważni skakali do wody, tchórze i cynicy 
tłoczyli się przy szalupach ratunkowych. Jedynie nielicznym 
udało się wydostać z dolnych pokładów, błyskawicznie 
zalewanych wodą. Michael Sontag - podróżnik i dziennikarz na 
zasłużonym urlopie - został dwukrotnie znokautowany i raz 
stratowany, nim dopchał się do żurawia przepełnionej 
szalupy. Właśnie opuszczano ją na wodę. W pewnym momencie 
przeciążone sznury puściły i szalupa runęła do oceanu z 
wysokości trzeciego piętra.  
   Sontag zderzył się z pierwszym oficerem, którym był młody,
przystojny, błękitnooki George Johnson.
   - Czy są tu inne łodzie? - krzyknął Sontag.
   W tym momencie zobaczył, że pierwszy oficer zatracił 
gdzieś czysty błękit swojego spojrzenia. Oczy Johnsona 
zdawały się niezgłębionymi czeluściami ciągnącymi ku sobie 
jak przepaście bez dna ciągną samobójców. W dodatku oficer 
uśmiechał się lekko, z nieodpartą ironią i...
   - Ależ się wpakowaliśmy - mruknął pod nosem Ian von 
Paulus z pruskich von Paulusów, wyrywając tym samym Michaela 
Sontaga z płytkiego zamyślenia. Von Paulus wyglądał 
śmiesznie, by nie rzec, groteskowo. Jego smoking przypominał 
zużytą do granic możliwości i przyzwoitości prezerwatywę. 
Porównanie rozśmieszyło Sontaga, więc zaśmiał się zaraźliwym 
śmiechem, nikogo jednak tym razem nie zarażając. Wciąż 
jeszcze śmiał się, kiedy przyszło mu na myśl, że jest to 
nerwowe odreagowanie stresów ostatnich godzin.
   - I z czegóż pan się tak idiotycznie cieszy?! - warknął 
trzeci i zarazem ostatni z przymusowych rozbitków, 
zabiedzony Żyd Aaron Herzel. - Jesteśmy zdani wyłącznie na 
własne towarzystwo na tym skalnym wypustku oceanu sto na 
pięćdziesiąt metrów! Nie widzę w tej sytuacji nic zabawnego!
   W tym samym momencie Michaela nawiedziło dziwaczne 
skojarzenie, że wysepka, na której się znajdują, jest 
gigantycznym fallusem wyrosłym z dna morskiego, co wywołało 
u niego kolejny, dokuczliwy napad śmiechu.
   - A tak swoją drogą, miałem dziwaczny sen - von Paulus 
pieścił każde słowo z dziwaczną estymą, dbał o dobitność i 
akcentowanie odpowiednich sylab. Sontag ze zdziwieniem 
skonstatował, że zdążył już znienawidzić von Paulusa za jego 
wrodzony arystokratyzm. I to również go rozbawiło, bo 
zachowywał się jak dorobkiewicz i parweniusz z dziedzicznie 
warunkowaną nienawiścią do klas wyższych.
   - Byłem skoczkiem spadochronowym - kontynuował von 
Paulus. - Mój spadochron nie otworzył się i spadałem na 
ziemię z rosnącą szybkością.
   - Ja skoczyłem tuż po tobie! - przerwał Sontag.
   - A ja w ostatniej chwili powstrzymałem się, bo 
zobaczyłem, że wasze spadochrony są zamknięte! - krzyknął 
Herzel.
   - Samolot nazywał się "Rekin Przetworzy"!!!
   - A pilot... Jorge Cabanias!!!
   - Nawigatorem był niejaki Simons...
   Chwilę przerzucali się szczegółami. Wreszcie zgodnie 
wybuchnęli śmiechem. Sontag tarzał się po plaży, Herzel stał 
się purpurowy, zaś von Paulus uśmiechał się półgębkiem, 
oszczędnie i z wrodzoną ironią.
   Kiedy trochę ochłonęli, pierwszy odezwał się Aaron 
Herzel:
   - A jednak trochę to dziwne, że wszyscy trzej mieliśmy 
podobne sny...
   - Rzeczywiście - podchwycił z gracją von Paulus - to 
dziwne, że JA i pan mieliśmy podobne sny...
   Herzel zerwał się na równe nogi, jego ascetyczne oblicze 
raz jeszcze spurpurowiało, tym razem z wściekłości.
   - Pan jesteś antysemitą! - warknął.
   - Nic podobnego - spokojnie, lecz stanowczo zaprotestował 
von Paulus.
   - Wie pan... ja urodziłem się w Polsce, w kraju, w 
którym na każdego Żyda przypada przynajmniej stu antysemitów 
- mówił szybko, na wydechu, z pasją. - Oni sami tego nie 
wiedzą, ale są antysemitami. Dopiero określona sytuacja 
wyzwala zakodowaną w ich genach nienawiść rasową. Wtedy 
niszczą, tratują, piszą na murach idiotyczne hasła.
   - Pan cierpisz na maniakalną psychozę.
   - Nie! Zapewniam pana, że nie! Kiedyś, dawno temu, 
jeszcze jako obywatel Polski, kochałem się z jedną gojką. 
Kiedy zobaczyła mój obrzezany penis, krzyknęła jakby to był 
szczur czy pająk. Wskoczyła na stolik, wywracając lampkę 
nocną i wrzeszczała wniebogłosy!
   - Przepraszam, że pytam, ale czy nie ma pan przypadkiem 
czegoś wspólnego z tym słynnym Herzlem?
   - Nie. I zapewniam pana, że nie jestem syjonistą!
   Sontag słuchał sporu z lekkim rozbawieniem. Znał 
przyczynę nieporozumienia, ale nie chciał się wtrącać. Uwaga 
von Paulusa, która sprowokowała kłótnię, wcale nie odnosiła 
się do narodowości Herzla, lecz do jego statusu społecznego. 
Całkiem po prostu, bufon i arystokrata, von Paulus dziwił 
się, jak ktoś podróżujący trzecią klasą może mieć te same 
sny co i on.
   Spór przycichł wraz z zapadnięciem zmroku.
   - Chyba się prześpię - mruknął von Paulus.
   - Wesołych snów! - rzucił Sontag.
   Fale przypływu leniwie obmywały piasek plaży.

Biegli pustymi ulicami miasta, pukając do zamkniętych głucho 
drzwi, waląc w żelazne okiennice, przeklinając podstawy, na 
których opierał się ten świat.
   Z czarnego nieba sypały się ogromne, białe płatki śniegu. 
Za ich plecami dwieście, może trzysta metrów z tyłu, zbierał 
się tłum. Były to bojówki nacjonalistycznej organizacji Ręka 
Diabła. Ulica rozwidlała się w dwóch kierunkach, von Paulus 
optował nosowym głosem za kierunkiem prawym (pozostając 
przez to w zgodzie ze swoim światopoglądem), Sontag chciał 
biec w lewo i w końcu tam właśnie skręcili. Byli 
uczestnikami Międzynarodowego Kongresu Intelektualistów w 
Warszawie. Wszyscy trzej stanowili wybitne indywidualności w 
swoich dziedzinach: Herzel - zeszłoroczny laureat Pokojowej 
Nagrody Nobla za wspomaganie Żydów w diasporze; von Paulus - 
autorytet w dziedzinie fizyki atomowej; no i Sontag - pisarz 
angielski o lewicowych odchyleniach. Obrady Kongresu 
przeciągnęły się tego dnia ponad miarę.
   - Luuuudzieee!!! Na pomoooc!!! - krzyczał Herzel 
dobijając się do drzwi niewielkiej kamieniczki na Starym 
Mieście.
   - Tam! - krzyknął von Paulus bez zwykłego opanowania i 
wskazał przed siebie wiotkim i długim palcem wskazującym. 
Wszyscy poszli za jego spojrzeniem. Budka telefoniczna! 
Podbiegli. Sontag zerwał z rąk grube wełniane rękawice i 
wykręcił numer policji. Rozespany męski głos powiedział coś 
po polsku.  
   - Do you speak English? - spytał Sontag i nie czekając na 
odpowiedź ryknął do słuchawki: - Heeeeelp!!!
   Herzel wyrwał mu słuchawkę i powiedział po polsku:
   - Halo? Potrzebujemy pomocy! Jesteśmy ścigani przez 
oszalały tłum! Ręka Diabła!!!
   - Na jakiej ulicy panowie się znajdują? - spytał głos z 
leniwą rezygnacją.
   - Ulica! - krzyknął Herzel do pozostałych 
intelektualistów.
   - Co: ulica? - spytał von Paulus przytupując nogą.
   - No, uliiicaaa!!!
   Von Paulus i Sontag rozbiegli się, szukając tabliczki z 
nazwą ulicy, lecz wszystkie pokryte były grubą warstwą 
śniegu.
   - Diabła tam! - warknął Sontag.
   - Opodal Starego Miasta! - wrzasnął Herzel w słuchawkę.
   - Proszę nie krzyczeć. Nazwiska panów - głos nabrał 
stanowczości.
   - Oni już tu sąąą!!! - pisnął Sontag. I rzeczywiście tłum 
z transparentami wychylił się zza załomu ulicy. Znów zaczęli 
biec.
   - Policjanci przyjadą po nas? - spytał von Paulus.
   - A chcesz na nich tu zaczekać? - odparł Herzel.
   - Herzel! Herzel!!! - krzyczał Sontag z trudem łapiąc 
powietrze. - Jak będzie po polsku: "Nie jestem Żydem"?
   Herzel nie odpowiedział.
   - I pomyśleć, że jesteśmy w Europie Środkowej! - 
westchnął von Paulus.
   - W kategoriach geograficznych owszem! - warknął Sontag.
   Wskoczyli w boczną uliczkę. Zrazu pomyśleli, że 
niepojętym sposobem przenieśli się w inną strefę 
klimatyczną. Było jasno jak w dzień, ciepło i nigdzie nie 
widać było śniegu, a jedynie głębokie kałuże wody. Dopiero 
po chwili zorientowali się, że zmiana dokonała się za sprawą 
batalionu ludzi w granatowych mundurach wyposażonych w 
miotacze ognia.
   - Pomocy!!! - ryknął Herzel po polsku. Od umundurowanych 
oderwała się samotna postać z oficerskimi pagonami.
   - Kapitan Szatanowski ze Straży Miejskiej. O co chodzi?
   - Ścigają nas! Proszę o pomoc!!!
   - Niestety, to niemożliwe! Mamy w stolicy zimę stulecia. 
Jak panowie widzą, musimy zwalczać jej niepożądane skutki. - 
Co powiedziawszy, kapitan Szatanowski dziarsko skierował 
wylot miotacza w niebo i uruchomił go. Z nieba miast śniegu, 
począł padać deszcz.
   - Do diabła!!! - ryknął Herzel i złapał kapitana za 
ramię. Ich spojrzenia splotły się. Czarne czeluście oczu 
Szatanowskiego paraliżowały swoją głębią, wciągały w szaloną 
grę. Wargi kapitana rozszerzył wątły, ironiczny uśmieszek.
   - Już tu sąąą!!! - ryknął Sontag wyrywając Herzla z 
hipnotycznego transu.
   - Precz z Żydłakami!!!
   - Polska dla Polaków!!!
   - Uciekajmy! - wrzasnął von Paulus i rzucił się do 
ucieczki.
   - Tam są! Uciekają! Brać ich!!!
   - Nie sądzicie, że tłum jest jak monstrualne, bezmyślne 
zwierzę?! - spytał von Paulus.
   - Oby spotkał go los dinozaurów! - krzyknął Sontag.
   Okazało się, że uliczka jest ślepa. Prosty w swej wymowie 
fakt wstrząsnął nimi do głębi.
   - Ja nie jestem Żydem!!! - wrzasnął Sontag w stronę 
zbliżającego się tłumu.
   - Ja też nie!!! - zawtórował mu von Paulus.
   Niestety, Herzel nie mógł o sobie powiedzieć tego samego. 
I nie powiedział. Czekali.

- Deliryczny sen - westchnął von Paulus przeciągając się.
   - Proszę poczekać, niech zgadnę - przerwał mu Sontag. - 
Śniło się panu, że jest pan w Warszawie na Międzynarodowym 
Kongresie Intelektualistów, razem ze mną i Herzlem. Ścigał 
nas żądny krwi tłum i...
   - Wszystko się zgadza! - przerwał Herzel.
   Milczenie. Właśnie zaczynało wschodzić słońce.
   - Taaak. Trochę to wszystko dziwne. To, że mamy wszyscy 
te same sny i ich dziwny realizm... Może ta wyspa jest bramą 
między światami równoległymi albo w niepojęty sposób 
katalizuje nasze sny... - Sontag urwał, by już po chwili 
podjąć: - Zastanówmy się spokojnie. Wszyscy mamy takie same 
sny. Nie może to więc być przypadkiem. W gruncie rzeczy, 
nawet nie wiem, kiedy zasnąłem. Byłem podniecony i oczy 
piekły mnie od słonej wody... A poza tym nie cierpię 
spadochroniarstwa, cierpię na lęk przestrzeni.
   - A ja owszem - rozmarzył się Herzel. - Nie czuć twardej 
ziemi pod stopami, sięgać wzrokiem poza wszelkie granice, 
grać na nosie śmierci...
   - Taaa... - westchnął Sontag. - I być niezależnym 
finansowo. Przecież we śnie jesteś pan wybitnym pisarzem.
   - No i został pan na pokładzie samolotu, podczas gdy my 
walczymy beznadziejnie ze śmiercią... To mógłby być pański 
sen - powiedział von Paulus z zadumą.
   - A Warszawa?! Ktoś przecież śnił Warszawę!!! - wrzasnął 
Herzel. Wyglądał w tym momencie jak goniony zając. Odezwało 
się w nim genetyczne dziedzictwo jego rasy szczutej od 
tysiącleci.
   - Właśnie - mruknął oszczędnie von Paulus.
   - Właśnie, właśnie... Pański odwieczny kompleks 
arystokraty wobec nowoczesnej, zdobywającej coraz to nowe 
obszary świata inteligencji... To był pański sen - Sontag 
zawiesił głos.
   - Przypuśćmy, że rzeczywiście był to mój koszmar - von 
Paulus nie tracił spokoju. - Ale proszę mi powiedzieć, 
Sontag, jaka była pańska ulubiona lektura młodzieńcza?
   - "Robinson Crusoe". A dlaczego... - Zrozumiał i zamilkł.
   Milczenie. Słońce grzało i ironicznie świeciło, ocean 
szumiał szyderczo. Pierwszy zauważył butelkę Herzel. Zerwał 
się i wbiegł do oceanu. Powrócił z butelką po polskiej 
wódce. W środku, miast wódki, była niewielka zwinięta w 
rulonik kartka. Widniał na niej rysunek czarnej, 
rozczapierzonej dłoni.
   - Ręka Diabła!!! - krzyknął Sontag. - Zawsze i wszędzie 
Ręka Diabła!!! Ręka Diabła dla każdego!!!
   - Niesmaczny żart - mruknął z niesmakiem von Paulus.
   "To gra" - myślał Sontag bezskutecznie rozglądając się za 
jakimś cieniem. "Gra bez reguł i widocznego sensu, a może 
raczej zabawa... Tak! Przypomina to zabawę niemowlęcia 
wyrzucającego nieustannie grzechotkę na ziemię. To my 
jesteśmy ową grzechotką... Chociaż nie, za wiele w tym 
wszystkim rozmyślnej, iście diabelskiej złośliwości. Sny są 
odbiciem naszych marzeń, zdeformowanych, groteskowych i 
przez to ukazujących swą śmieszność. Jak w krzywym 
zwierciadle".
   Doszli wspólnie do wniosku - co poprzedziła burzliwa, 
przeradzająca się w kłótnie dyskusja - że nie mogą poddawać 
się snom. Jedynie Sontag zareplikował, że jeżeli wyspa jest 
jego snem, to i tak nic się nie stanie, jeśli zaśnie. 
Stanęło na tym, że von Paulus i Herzel będą się nawzajem 
pilnować, a Sontag będzie kontrolował ich obu.
   Sontag błyskawicznie wykorzystał swoją uprzywilejowaną 
pozycję i zasnął. Obudził się dokładnie w tym samym 
momencie, tak samo śpiący.Dopiero wtedy zrozumiał, że nie może 
przecież zasnąć w swoim własnym śnie i zaśmiał się 
niepowstrzymanym, szalonym śmiechem człowieka dotkniętego 
czymś w rodzaju obłędu. Tymczasem von Paulus i Herzel co 
jakiś czas nacierali się wzajem słoną wodą, policzkowali, 
szczypali w najczulsze miejsca, śpiewali sprośne piosenki 
straszliwie przy tym fałszując. Obaj czynili to nie bez 
mściwej satysfakcji; Herzel - dotknięty w swym patriotyzmie, 
von Paulus - zapamiętały w kastowym separatyzmie.
   I kiedy tak Sontag śmiał się swoim histerycznym, 
wznoszącym, to znów opadającym śmiechem, Herzel 
nieoczekiwanie zerwał się i pobiegł w głąb wysepki.
   - Gońmy go!!! - von Paulus zatracił gdzieś swą 
majestatyczną niewzruszoność. - Jeżeli zaśnie... Przecież on 
jest bezpieczny w swoim śnie!!! - I pobiegł za Herzlem. 
Tymczasem Sontag nieustannie zasypiał budząc się zarazem.
   Ironicznie i sennie szumiał ocean.
   Kiedy von Paulus zauważył leżącego opodal Herzla, było 
już o wiele, wiele za późno.

Kiedy do ziemi zostało jakieś trzysta stóp, Michael Sontag 
zakończył obliczenia i zrozumiał, że strawił ostatnie minuty 
życia na czynności tyleż idiotycznej, co daremnej. I 
posmutniał jeszcze bardziej, o ile w ogóle było to jeszcze 
możliwe. Spojrzał z nienawiścią w górę, na krążący po niebie 
samolot.
   - Udało ci się! - warknął, ale jego słowa porwał pęd 
powietrza.
   Jakieś trzydzieści metrów pod stopami Sontaga von Paulus 
bezskutecznie usiłował zasnąć.
   Tymczasem na pokładzie "Rekina Przestworzy" Aaron Herzel 
odetchnął z widoczną ulgą i otarł zimny pot z wysokiego 
czoła.
   - Udało się - szepnął.
   W tym samym momencie drzwi do kabiny pilotów otworzyły 
się i stanęli w nich pilot i nawigator ze spadochronami na 
plecach. Silniki "Rekina Przestworzy" zakaszlały i zamilkły.
   Pierwszy opuścił pokład samolotu nawigator Simons.
   - Co tu się dzieje?! - warknął Herzel łapiąc za ramię 
pilota Cabaniasa, poczciwca w średnim wieku. Ale poczciwiec 
przestał być poczciwcem, jego czarne, niezgłębione oczy 
wciągały, pochłaniały, obiecywały... piekło? Pilot 
uśmiechnął się lekko, ze zjadliwą ironią i wyskoczył.
   Herzel wyjrzał za nim. Na tle bezkresnego błękitu 
majestatycznie wykwitły dwie ogromne czasze spadochronów. Na 
obu widniały gigantyczne, rozczapierzone, czarne dłonie.
   - Już wiem, kto przyłożył do tego wszystkiego rękę - 
wyszeptał. Jego szept nie zdążył przebrzmieć, kiedy ponad 
dziesięć tysięcy stóp niżej von Paulus gwałtownie zderzył 
się z głazem narzutowym.  
   Herzlowi pozostały dwie, może trzy minuty czasu na 
przebudzenie.

Olsztyn, styczeń 1991
                                         Jacek Sobota

                        JACEK SOBOTA
Urodzony w Olsztynie, absolwent liceum im. A. Mickiewicza w 
tym mieście, studiuje na II roku nauk społecznych 
olsztyńskiej WSP. Podobnie jak było w "Splocie" ("NF" nr 
4/90) i w tym opowiadanku zajmuje się Sobota tajemniczą grą 
przypadku, absurdu i przeznaczenia.
                                                   (mp)

