Gordon R. Dickson



Smoczy rycerz

Tom I

Przełożyli Edyta Madej szlachetnemu Hubert Sawa

Rozdział l


Był mroźny, marcowy poranek. W lesie Malencontri wstawał właśnie świt. Nosząc taką nazwę las ten powinien znajdować się raczej gdzieś we Francji lub w Italii, lecz faktycznie rósł w Anglii.
Oczywiście nikt, kto miał coś wspólnego z tym lasem - począwszy od trzech jeży zwiniętych w ciepły kłębek w nieporządnie zarzuconym liśćmi zagłębieniu w pobliskich zaroślach, a skończywszy na sir Jamesie Eckercie, baronie de Bois de Malencontri i Riveroak, śpiącym teraz ze swą żoną, panią Angelą, w ich zamku niedaleko stąd - nikt, raczcie to zauważyć, nie zawracał sobie głowy używaniem na co dzień tej sfrancuziałej nazwy. Miano Malencontri nadał okolicy jej poprzedni właściciel, który był obecnie pozbawionym ziem wygnańcem (prawdopodobnie schronił się gdzieś na kontynencie), i dobrze mu tak.
Gdy tylko sir Hugh de Malencontri znalazł się w bezpiecznej odległości, wszyscy okoliczni mieszkańcy zaczęli na powrót nazywać las jego prawdziwym imieniem, które brzmiało las Highbramble, czyli Las Wysokich Jeżyn. Cała ta historia była zresztą najzupełniej obojętna jedynemu znajdującemu się na nogach osobnikowi, który przechodził właśnie nie opodal zaniepokojonych, ale - na szczęście - bezpiecznie ukrytych jeży, i wystarczająco blisko Zamku Malencontri, by wyraźnie widzieć go pomiędzy drzewami.
Obojętność była czymś naturalnym, gdyż tym porannym wędrowcem był Aragh, angielski wilk. Nie tylko ten las, ale także i parę innych uważał on za swoje własne terytorium, nigdy więc nie zawracał sobie głowy tym, jak się nazywają.
Właściwie to bardzo rzadko przejmował się czymkolwiek. Na przykład teraz: chociaż wczesnowiosenny ranek był przenikliwie zimny, wilk nie zwracał na to najmniejszej uwagi, z wyjątkiem tego, że chłód zwiększał prawdopodobieństwo, iż ślady będą wyczuwalne przy ziemi bliżej niż zazwyczaj.
Wobec temperatury Aragh okazywał ten sam rodzaj obojętności co wobec wszystkich innych zjawisk i rzeczy - wiatru, deszczu, jeżyn, ludzi, smoków, piaszczomroków, olbrzymów i całej reszty. W jednakowym stopniu okazywałby ją także trzęsieniom ziemi, wulkanom i potężnym falom morskim, gdyby przypadkiem zdarzyło mu się z nimi zetknąć - ale jak dotąd jeszcze mu się to nie przytrafiło.
Był potomkiem wilków olbrzymich, miał rozmiary niedużego kucyka, a jego filozofią było, że jeśli napotka coś, z czym sobie nie poradzi - będzie to ostatni dzień jego życia, co i tak rozwiąże wszystkie jego problemy.
Wilk zatrzymał się, by zerknąć na zamek i na przypominający pudełko prostokąt słonecznej komnaty* z nowomodnymi szybami w wąskich szczelinach okien. W ich szkle właśnie zaczynał się odbijać poranny brzask. Mimo zdecydowanie niepochlebnego zdania, jakie Aragh miał na temat oszklonych okien, darzył on osobistą przyjaźnią sir Jamesa i panią Angelę, którzy, jak wiedział, spali teraz w słonecznej komnacie. Bądź co bądź straszne z nich śpiochy, żeby marnować taki piękny, rześki poranek spędzając go pod dachem.
Przyjaźń z sir Jamesem sięgała czasów, kiedy obaj (a także i parę innych osób, co trzeba przyznać) byli zamieszani w pewną drobną zwadę z olbrzymem i kilkoma podobnie nieciekawymi kreaturami na bagnach pod Twierdzą Loathly. W owym czasie sir James - choć nie z własnej winy - zamieszkiwał ciało przyjaciela Aragha, smoka imieniem Gorbash. Wilk pozwolił sobie na chwilę nostalgicznych wspomnień o tamtych minionych, ale jakże ciekawych czasach.
Jednak nagle we wspomnienia wkradło się uczucie niepokoju o Jamesa oraz Angelę - lecz przede wszystkim o Jamesa. Aragh skoncentrował całą swoją uwagę na tym odczuciu, którego jeszcze przed sekundą nie doznawał. Będąc wilkiem nauczył się zważać na sygnały wysyłane przez jego podświadomość. Ale przyczyna niepokoju ani się nie wyjaśniła, ani nie zniknęła.
Aragh powęszył jeszcze, lecz nie wyczuł w powietrzu nic niezwykłego, więc przestał o tym myśleć. Postanowił jedynie pamiętać, by przy pierwszej sposobności, kiedy znów będzie przechodził w pobliżu domku S. Carolinusa przy Dźwięcznej Wodzie, wspomnieć o tym Magowi. Czarodziej na pewno będzie umiał mu wyjaśnić, czy uczucie to zwiastowało coś, co dotknęłoby jego samego, choć trudno było sobie coś podobnego wyobrazić.
Dlatego też jako rozsądny wilk przestał myśleć o tej sprawie i pokłusował dalej, a jego szczupła, ciemna sylwetka szybko znikła z oczu jeżom, które odetchnęły z ulgą. Zdawało się, że wilk przepadł bez śladu pośród poszycia i pni drzew budzącego się lasu.

Rozdział 2


James Eckert, a obecnie sir James, baron de Bois de Malencontri etc. - chociaż tak naprawdę rzadko się nim czuł - obudził się o brzasku w półmroku sypialnej komnaty, którą zajmował wraz ze swą żoną, Angelą, w Zamku de Bois de Malencontri.
Blade smugi światła, widoczne wzdłuż krawędzi ciężkich kotar zasłaniających słynne oszklone okno pokoju, wskazywały, że ranek jest już blisko. Obok Jamesa, przykryta całą górą futer i kap, które czyniły znośnym ten nie ogrzewany pokój o kamiennych ścianach, oddychając miarowo, spała Angie.
Zaskoczony w tym osobliwym stanie, jaki rozciąga się pomiędzy snem a jawą, Jim próbował zignorować coś, co go obudziło. Miał niejasne wrażenie, że nie wszystko było w całkowitym porządku. Czuł jakieś ogólne przygnębienie, które nie odstępowało go w ciągu kilku ostatnich ponurych tygodni. Było to doznanie trochę podobne do tej dusznej atmosfery, którą odczuwa każdy, gdy burza jest tuż nad horyzontem i zbliża się w jego stronę.
W ciągu kilku ostatnich tygodni James często przyłapywał się na tym, że nieomal żałuje swej decyzji, aby pozostać w tym świecie smoków, magii i średniowiecznych obyczajów, zamiast powrócić z Angie na dwudziestowieczną Ziemię, do bardziej szarego, ale znajomego świata - gdziekolwiek by w sferach zachodzących na siebie prawdopodobieństw mógł się on teraz znajdować.
Niewątpliwie odczuciom tym sprzyjała pora roku. Przyszedł wreszcie schyłek zimy, która, z początku ożywcza, później zdawała się ciągnąć bez końca pośród wczesnych zmierzchów, kapiących świec i pochodni oraz lodowatych murów.
Powinności związane z zarządzaniem baronią, którą objął po sir Hughu de Bois de Malencontri, poprzednim baronie, zajmowały ostatnio Jimowi wiele czasu. Budynki i drogi wymagały naprawy; czeladź oraz kilkuset chłopów wolnych i niewolnych wyglądali jego wskazówek, ponadto trzeba było porobić plany tegorocznych zasiewów. Ciężar licznych obowiązków przemienił ów dziwny świat w miejsce prawie tak samo nudne i powszednie jak zapamiętana przez Jima Ziemia dwudziestego wieku.
Zatem pierwszym odruchem Jima było zamknąć oczy, schować głowę pod okrycia i zmusić się do ponownego zaśnięcia. Chciał zapomnieć o tym, co go obudziło. Niestety, kiedy spróbował, sen już nie powrócił. Wrażenie, że coś jest nie tak, narastało, aż w końcu rozlegało się w nim całym niczym cichy dzwonek alarmowy. W końcu Jim mruknął coś z rozdrażnieniem, podniósł głowę i znów otworzył oczy. Światło przenikające przez brzegi okiennych zasłon było zaledwie na tyle jasne, by niewyraźnie ukazać wnętrze sypialni.
Ogarnął go chłód - i to nie tylko z powodu zimna panującego w sypialni.
Nie był już w swoim własnym ciele.
Jeszcze raz, jak wtedy, gdy przybył do tego świata za pośrednictwem astralnej projekcji, by uwolnić Angie, jego ciało stało się ciałem całkiem sporego smoka.
"Nie!" - słowo to omal nie wyrwało się Jimowi z gardła, lecz stłumił je w porę. Przede wszystkim nie chciał, by Angie się obudziła i zobaczyła go w tym stanie.
Zawładnęło nim przerażenie. Czy już na stałe zamienił się w smoka? A jeśli tak, to dlaczego? Wszystko było możliwe w tym zwariowanym świecie, w którym magia stanowiła część rzeczywistości. Być może jego przeznaczeniem było przebywać w swoim własnym ludzkim ciele tylko przez pewien czas. Może jakieś prawa, które regulowały takie rzeczy, nakazywały, że ma być człowiekiem tylko przez pół roku, a potem smokiem przez następne pół. Jeśliby tak się sprawa przedstawiała, Angie na pewno by się nie spodobało, że jej mąż jest smokiem przez sześć miesięcy w roku.
Na pewno nie.
Musiał poznać odpowiedź. Jedynym możliwym jej źródłem był Wydział Kontroli, ten osobliwy, niewidzialny, tubalny głos, który zdawał się wiedzieć wszystko, ale mówił tylko tyle, ile miał ochotę. Najprawdopodobniej dysponował on czymś w rodzaju spisu magicznych kredytów ludzi obracających tym towarem. Spis taki oczywiście obejmował i Jima, po pierwsze dlatego, że przybył do tego świata magicznym sposobem, a po drugie - że brał udział w zniweczeniu złych mocy w Twierdzy Loathly niecałe dziesięć miesięcy temu.
Otworzył usta, by pomówić z Wydziałem Kontroli. O ile wiedział, byli oni czynni dwadzieścia cztery godziny na dobę - jeżeli "oni" było odpowiednim określeniem Wydziału. W porę przypomniał sobie jednak, że rozmowa z Wydziałem Kontroli mogła tak samo obudzić Angie jak nagły okrzyk "nie", którego omal nie wydał przed chwilą.
Jedyne, co mógł zrobić, to chyłkiem wymknąć się z pościeli i oddalić od komnaty na tyle, by móc pomówić z Wydziałem Kontroli nie budząc Angie.
Powoli zaczął wysuwać swe ogromne cielsko spod okryć. Ogon wyślizgnął się bez kłopotu. Wydostał jedną nogę, potem drugą. Zaczynał właśnie przesuwać swój olbrzymi tułów, gdy Angie poruszyła się we śnie. Ziewnęła, uśmiechnęła się i wciąż nie otwierając oczu wyprostowała swoje smukłe, prześliczne ramiona w zimnym powietrzu sypialni. Przeciągnęła się i obudziła - i w tejże chwili Jim, dzięki łasce kogoś lub czegoś, kto lub co było za to odpowiedzialne, nagle powrócił do swej własnej, ludzkiej postaci.
Angie obudziła się z uśmiechem. Uśmiechała się dalej do Jima przez senną chwilkę, po czym uśmiech stopniowo zniknął, a zmarszczka na czole utworzyła ledwie widoczną kreskę między jej brwiami.
Mogłabym przysiąc... - powiedziała. - Nigdzie się przed sekundą nie wybierałeś, prawda? Czułam, że... Jesteś pewien, że przed chwilą nie działo się z tobą nic niezwykłego?
- Ze mną? - zapytał Jim. - Niezwykłego? - Poczuł się nagle przebiegły i sprytny. - Ja, niezwykły? - powiedział. - Jak to niezwykły?
Nie wychodząc spod okryć Angie podparła się na łokciu i utkwiła w nim spojrzenie intensywnie niebieskich oczu. Jej ciemne włosy rozczochrały się podczas snu, ale mimo to wyglądała bardzo atrakcyjnie. Przez chwilę Jim wyraźnie był świadom bliskości jej zgrabnego, nagiego ciała odległego zaledwie o kilka cali. Ale zaraz potem to uczucie zostało wyrugowane przez niepokój.
- Nie wiem dokładnie, jak - odpowiedziała Angie. - Po prostu czuję, że coś się zmieniło i że miałeś zamiar gdzieś wyjść. Ale właściwie dlaczego już wstajesz?
- Ach? Wstaję? - Jim pośpiesznie wsunął się z powrotem pod futra. - Cóż, myślałem po prostu, że zejdę na dół i zadbam, żeby wzięli się za przygotowanie śniadania. Naprawdę, pomyślałem, że - tu skrzyżował palce pod przykryciem z pięknej skóry niedźwiedziej - przyniosę ci je do łóżka.
- Och, Jim - powiedziała Angie - to takie podobne do ciebie. Ale nie trzeba. Czuję się cudownie, nie mogę się doczekać, kiedy wstanę.
Pod okryciami położyła mu dłoń na ramieniu i jej dotyk sprawił mu przyjemność - potem jednak przeraziła go nagła myśl, że gładka skóra mogłaby pod jej palcami porosnąć łuską.
- Świetnie! Doskonale! - krzyknął wyskakując spod futer i zaczynając nakładać ubranie. - Tak czy owak zejdę i każę przygotować śniadanie. Przyjdź, jak możesz najszybciej, będziemy już z nim czekać.
- Ależ Jim, po co się tak śpieszyć...
Jim nie usłyszał reszty, bo był już za drzwiami, zamknął je i ruszył w dół korytarza, ubierając się po drodze. Ubierał się nie ze względu na przyzwoitość, bo miała ona raczej niewielkie znaczenie w tych średniowiecznych czasach, ale dlatego, że korytarz o kamiennych ścianach, wiodący wzdłuż wewnętrznej krzywizny wieży, był straszliwie zimny.
W bezpiecznej odległości od drzwi słonecznej sypialni zatrzymał się, zaczerpnął powietrza i przemówił w przestrzeń.
- Wydział Kontroli! - powiedział. - Dlaczego zamieniłem się w smoka?
- Twój kredyt został zaktywowany - odparł tubalny głos, mniej więcej na wysokości jego uda, sprawiając, że jak zwykle wzdrygnął się, choć wiedział, czego się spodziewać.
- Zaktywowany? Co to znaczy?
- Każdy kredyt, którego posiadacz wciąż żyje i jest zdolny z niego korzystać, a nie czyni tego przez przynajmniej sześć miesięcy, jest zawsze aktywowany - odpowiedział dość sztywno Wydział Kontroli.
- Ale wciąż nie rozumiem, co znaczy "zaktywowany"! - zaprotestował Jim.
- To się tłumaczy samo przez się - odpowiedział Wydział Kontroli i ucichł.
Jim miał niejasne wrażenie, że Wydział zamilkł na dobre, przynajmniej w odniesieniu do tego tematu. Wezwał go jeszcze kilka razy, ale nie otrzymał odpowiedzi.
Tak więc nadal nie wiedział, co się z nim dzieje. Nagle przypomniał sobie o śniadaniu i z ponurą miną zszedł po kręconych kamiennych schodach ze słonecznego poziomu wieży.
- ...równie dobrze mógłbyś powiedzieć mi prawdę - mówiła Angie godzinę później, gdy siedzieli już nad talerzami ze śniadaniem przy wysokim stole w wielkiej sieni zamku. - Coś się stało tuż przedtem, nim otworzyłam oczy, i ja chcę wiedzieć co. Zawsze wiem, kiedy próbujesz coś przede mną ukryć.
- Naprawdę, Angie - mówił właśnie Jim, kiedy jego odpowiedź okazała się całkowicie pozbawiona sensu, ponieważ znów zamienił się w smoka.
- AAAAA! - krzyknęła Angie co sił w płucach. Wielka sień była wystarczająco obszerna, by pomieścić trzydziestu czy czterdziestu ludzi płci obojga. Część z nich była zajęta pilnowaniem, by baron i jego pani dostali śniadanie, było tam też ośmiu zbrojnych ze straży, która zazwyczaj tam stała, oraz cały wybór innego personelu zamkowego i służby, aż do trzynastoletniej May Heather, najmłodszej i najniższej w hierarchii podkuchennej. Gdy pojawił się smok, w sieni rozpętało się istne piekło.
Z niebezpieczeństwem zżyli się wszyscy. Niespodziewane było - ogólnie mówiąc - oczekiwane i w tego typu pomieszczeniu wszelkiego rodzaju broni nie trzeba było długo szukać. W ciągu dwóch minut wszyscy obecni mieli w rękach jakieś spiczaste lub kanciaste narzędzia i, ustawiwszy się jakby na kształt jeża, ze strażnikami na czele zbierali się do natarcia na smoka, który tak nagle ukazał się w sieni.
W tej chwili Angie, skończywszy już swój instynktowny, zdrowy i dość odświeżający wrzask, wzięła sprawę w swoje ręce. Rąbkiem porannej szaty koloru czerwonego wina omiotła kamienną posadzkę i majestatycznie skierowała się w stronę jeża.
- Stać! - rozkazała ostro. - Nie ma żadnego niebezpieczeństwa. Widzicie tu po prostu swego pana, który użył magicznych uzdolnień, by na chwilę ukazać się w postaci smoka. May, natychmiast odwieś ten topór na ścianę!
May chwyciła topór należący do poprzedniego barona. Taszczyła go teraz na ramieniu jak drwal siekierę i było bardzo wątpliwe, żeby zdołała cokolwiek z nim zrobić, nawet gdyby udało jej się zdjąć go z ramienia bez szkody dla siebie. Ale jedno zawsze trzeba było przyznać May Heather - była chętna do działania.
Teraz jednak, speszona, zawróciła w stronę ściany, na której topór zwykle wisiał.
Reszta służby i świty rozeszła się z powrotem do swoich zwykłych zajęć. Jeden spoglądał znacząco na drugiego, chowając skrzętnie w pamięci historię, którą będą mogli odtąd opowiadać. Historię o tym, jak to sir James przy śniadaniu zamienił się w smoka.
Na szczęście po chwili Jim znów znalazł się w ludzkiej skórze. Oczywiście jego szata popękała na kawałki i leżała w strzępach u jego stóp.
- Hej tam! - krzyknęła Angie do całej sali. - Jeszcze jedna szata dla wielmożnego pana!
Po paru minutach bieganiny przyniesiono Jimowi nową, nie porwaną szatę. Wsunął się w nią z wdzięcznością.
- A teraz ty, Theolufie! - kontynuowała Angie zwracając się do dowódcy zbrojnych. - Dopilnuj, by koń sir Jamesa został osiodłany, włóżcie do juków prowiant i ekwipunek. Niech przyniosą lekką zbroję i przygotują wszystko, by baron mógł niezwłocznie wyruszyć.
Theoluf, który już przy pierwszych jej słowach ruszył ku wyjściu, zawrócił na moment. Był to mężczyzna średniego wzrostu, o całkiem przyjaznym uśmiechu, kiedy już się uśmiechał, ale twarz miał mocno zeszpeconą przez blizny po jakiejś odmianie ospy.
- Natychmiast, pani - odpowiedział. - Ilu ludzi raczy mój pan zabrać?
- Żadnego!- huknął Jim głośniej, niż zamierzał. Ostatnią rzeczą, której sobie życzył, było, by jego poddani widzieli, jak zmienia się tam i z powrotem ze smoczej postaci w ludzką, i może zaczęli podejrzewać, że zmian tych nie kontroluje.
- Słyszałeś swego pana - powiedziała Angie do Theo-lufa.
- Tak, pani - odrzekł zbrojny, który istotnie musiałby być zupełnie głuchy, żeby nie słyszeć. Zaraz też skierował się do wyjścia na końcu wielkiej sieni. Angie zwróciła się do Jima.
- Dlaczego to robisz? - gniewnie spytała półszeptem, podchodząc bliżej.
- Sam chciałbym wiedzieć - odrzekł Jim gderliwym, ale tak samo zniżonym głosem. - Pojmujesz chyba, że nad tym nie panuję, inaczej przecież nie robiłbym tego.
- Chodzi mi o to - nalegała Angie - co takiego robisz na chwilę przedtem, zanim staniesz się smokiem, co sprawia, że tak się dzieje?
Nagle przerwała i spojrzała na niego ze ściągniętą twarzą.
- Nie jesteś znów Gorbashem?
Jim pokręcił głową. Gorbash był to smok, którego ciało zamieszkiwał na początku swego pobytu w tym dziwnym świecie.
Nie - odpowiedział - to tylko ja, w skórze smoka.
A to po prostu robi się mi bez ostrzeżenia. Ja nad tym nie panuję.
- Tego się obawiałam - powiedziała Angie. - Dlatego posłałam po twojego konia i zbroję. Chcę, żebyś natychmiast porozmawiał o tym z Carolinusem.
- Tylko nie Carolinus - słabo zaprotestował Jim.
- Carolinus! - twardo powtórzyła Angie. - Musisz to dokładnie wyjaśnić. Jak myślisz, czy uda ci się pozostać w ludzkiej skórze na tyle długo, by włożyć zbroję, dosiąść konia i zniknąć nam z oczu, zanim znów raczysz się przemienić?
- Nie mam zielonego pojęcia - rzekł Jim spoglądając na nią nieszczęśliwym wzrokiem.

Rozdział 3


Jim miał szczęście.
Wydostał się bezpiecznie z zamku, poza zasięg wzroku, i nie zmieniając się już więcej w smoka dotarł do lasu. Na szczęście Dźwięczna Woda, gdzie mieszkał S.Carolinus, leżała niedaleko od zamku.
Carolinus był to ten czarodziej, który wraz z Jimem brał przed rokiem udział w starciu pod Twierdzą Loathly. Okazał się człowiekiem równie godnym zaufania, co zrzędliwym i zapalczywym. Był czarodziejem kategorii AAA + . Jak powiadomił Jima Wydział Kontroli, w tym świecie było zaledwie trzech Magów, którzy mieli nie tylko AAA, najwyższą przyznawaną kategorię, ale jeszcze i +, który wznosił ją ponad niezwykły poziom tych trzech liter.
Dla porównania Jim był czarodziejem - co prawda tylko z przypadku - kategorii zaledwie D. Zarówno Wydział Kontroli, jak i Carolinus dali mu do zrozumienia, że miałby naprawdę dużo szczęścia, gdyby udało mu się przez całe życie awansować do kategorii C. Najwidoczniej w tym świecie, tak jak i w dwudziestowiecznym, który Angie i Jim opuścili, albo się czuło te sprawy, albo nie.
Jak zwykle jazda przez las działała na Jima uspokajająco. Było coś cudownie odprężającego w przebywaniu na świeżym powietrzu, całkiem samotnie, na koniu, którego przez rozsądek i zwykłą oszczędność prowadziło się stępa. Nic człowieka nie nagliło i cały jego pośpiech stopniowo się ulatniał.
Ponadto w miejscu takim jak czternastowieczne angielskie lasy - w tym świecie nawet na przedwiośniu - miło było się znaleźć. Wszystkie drzewa rozrosły się dość wysoko i rzucały wystarczająco dużo cienia, żeby całe podszycie stanowiło tylko trochę trawy, która mogła pojawić się i przetrwać w co bardziej nasłonecznionych miejscach. Gdzieniegdzie rosły jeżyny, chaszcze i gęste zarośla wierzbowe, ale droga rozsądnie ich unikała, po prostu okrążając wszelkie takie przeszkody. Jak wiele innych rzeczy w tym świecie droga była także bardzo pragmatyczna. Przyjmowała rzeczy takimi, jakimi były, nie próbując ich dostosowywać do własnej woli i sytuacji.
Dzień był bardzo przyjemny. Przez ostatnie trzy dni padało, ale dzisiaj świeciło słońce i tylko kilka chmur można było z rzadka dostrzec między koronami drzew. Jak na koniec marca dzień był ciepły, ale tylko na tyle, by Jim był w stanie znieść na sobie odzież i zbroję.
Nie nosił ciężkiej, pełnej zbroi, którą przypadkowo odziedziczył po poprzednim władcy swego zamku. Zbroja ta wymagała dopasowania. Poprzedni baron de Bois de Malencontri był tak samo barczysty i mocno zbudowany, ale nie miał wzrostu Jima. Pewnych przeróbek dokonał płatnerz ze Stourbridge, ale nawet po nich pełna zbroja była wciąż niewygodna przy dłuższym noszeniu, zwłaszcza wtedy, gdy nie istniała ku temu potrzeba.
Dzisiaj Jim uważał, że takiej potrzeby nie było. Taką ciężką zbroję rezerwowało się, jak dobry przyjaciel Jima, jego sąsiad i towarzysz broni, sir Brian Neville-Smythe zwykł mawiać, do polowań na błotne smoki, do gonitw na ostre i innych istotnych spraw. Teraz Jim miał na sobie tylko skórzany kaftan, a na nim lekką kolczugę. Całość wzmocniona była obręczami wzdłuż ramion i blachami na barkach, tam gdzie uderzenie ostrza nie musiało sięgnąć ciała, ale z łatwością mogło złamać kość pod spodem.
Miał także lekki hełm, okrywający wierzch głowy, z płytką nosala wystającą z przodu i chroniącą grzbiet nosa przed złamaniem w razie kłopotów. A na nogach miał nabiodrniki - blachy chroniące wierzch ud. Dzięki temu wszystkiemu, choć dzień mógł być nieco
chłodny dla Jima w ubraniu, jakie zwykł nosić w dwudziestym wieku, w takim rynsztunku było mu nawet troszkę za ciepło. Okolica ta należała do hrabstw środkowej Anglii i jedną nogą tkwiła już w wiośnie, a może nawet obiema. Wszystko to podniosło Jima na duchu. Co z tego, że rzeczywiście czasami zmieniał się ni stąd, ni zowąd w smoka? Carolinus będzie umiał powiedzieć mu, czemu tak się dzieje, i załatwić całą sprawę.
Im bliżej był Dźwięcznej Wody, gdzie mieszkał Carolinus, tym stawał się spokojniejszy i weselszy. Humor poprawił mu się do tego stopnia, że o mało co nie zaczął śpiewać - tak mu było dobrze.
Jednakże właśnie w tej chwili minął zakręt leśnego traktu i ujrzał przechodzącą przed nim całą rodzinę dzików. Najpierw szła locha, za nią około sześciorga młodych, a sam ojciec rodziny, odyniec, zwrócony był w stronę Jima. Prawie tak, jakby na niego czekał.
Jim zupełnie zapomniał o pomyśle z piosenką i ściągnął wodze konia.
Nie był bezbronny. Nauczył się władać bronią w ciągu długich zimowych wieczorów z sir Brianem, kiedy ćwiczył z owym szlachetnym rycerzem użycie oręża tej epoki. Nauczył się wszystkiego bardzo szybko i bardzo dobrze, co nie było dziwne, zważywszy że był urodzonym sportowcem, a kiedyś, na swojej dwudziestowiecznej Ziemi, nawet pierwszoligowym graczem w siatkówkę.
Tutaj, w czternastowiecznym świecie, nie było to mądre, żeby samotny człowiek lub nawet grupa ludzi ruszała się gdziekolwiek bez broni. Poza dzikami, jak ten, który stał przed nim w tej chwili, bywały obce wilki, niedźwiedzie, banici, wrogo usposobieni sąsiedzi i dowolna ilość innych nieprzyjaznych okoliczności.
Jim nosił zatem swój zwykły miecz, a mniejsza z jego dwóch tarcz wisiała przy siodle. Mizerykordia w swej pochwie równoważyła miecz wisząc po drugiej stronie pasa. Miała ona ostrze długie na jakieś jedenaście cali. Jednakże żadna z tych broni nie była odpowiednim narzędziem, by powstrzymać od ataku wielkiego i uzbrojonego w spore szable dzika. Takiego właśnie jak ten, którego Jim widział przed sobą.
Taki dzik nie dałby się łatwo odstraszyć nawet rycerzowi w pełnej zbroi i z kopią. Jak kiedyś powiedział Aragh, gdy dzik zdecyduje się już szarżować, jest to jedyna rzecz, o której myśli, dopóki nie będzie po wszystkim.
Do walki z dzikiem istniały stosowniejsze typy broni niż ta, którą miał przy sobie Jim. Jedną z nich była rohatyna - krótka, ale masywna włócznia okuta metalem, żeby dzik nie mógł przegryźć drzewca na pół. Miała straszliwe, zębate ostrze i około trzech stóp poniżej niego poprzeczkę. Służyła ona do powstrzymania dzika, gdyby zignorowawszy żeleźce, ruszył do szarży wzdłuż włóczni i chciał dobrać się szablami do człowieka. Zresztą w obecnej sytuacji nawet topór May Heather byłby mile widziany.
Tymczasem jednak Jim siedział i czekał. Miał nadzieję, że rodzina składająca się z lochy i warchlaków zniknie w lesie po drugiej stronie drogi i że odyniec odwróci się i ruszy za nimi. Mimo to czuł się niepewnie. Jego koń wyraźnie się niepokoił i Jim żałował, że nie może sobie pozwolić na wierzchowca takiego, jakiego posiadał sir Brian. Miał on świetnie wyszkolonego rumaka bojowego o takim samym instynkcie ataku jak u dzika, nauczonego walczyć zębami i kopytami ze wszystkim, co stanie przed nim. Ale konie takie były warte całe fortuny i choć Jim miał na swoje nazwisko pewną ilość magicznego kredytu oraz zamek, to jego zasoby brzęczącej monety były małe.
Zasadniczym pytaniem było, czy wrodzona dzikowi żądza atakowania z miejsca każdego potencjalnego przeciwnika zwycięży jego drugie wrodzone pragnienie, by pójść dalej spokojnie za swoją rodziną. Odpowiedzi na to udzielić mógł tylko sam dzik.
W tej chwili jednak dzik najwyraźniej przemyślał już sprawę. Locha i ostatnie z młodych zniknęły w lesie. Był już czas - i dzik zdawał się to czuć - albo atakować, albo zmykać. Chrząkał i rozgrzebywał darń racicami; teraz zaś zaczął też podrzucać w powietrze małe grudki ziemi. Najwyraźniej szykował się do szarży.
W tym momencie koń Jima dosłownie wrzasnął i równie dosłownie wyrwał się spod niego, tak że Jim grzmotnął na ziemię.
Spadając czuł przez moment nieznośny ucisk, który nagle ustąpił. Stwierdził, że patrzy teraz na całą tę sprawę pod nieco innym kątem.
Znów był smokiem. W trakcie przemiany dosłownie rozsadził swoją zbroję i ubranie - z wyjątkiem nogawic, zrobionych z rozciągliwego, dzianego materiału, które zamiast podrzeć się czy pęknąć na szwach, po prostu zwinęły się w dół po nogach w wałeczki. Przedstawiał teraz dość komiczny obrazek smoka spętanego czymś, co wyglądało jak kalesony zakończone dziecinnymi bucikami.
To nie było jednak w tej chwili istotne. Ważne było to, że dzik wciąż przed nim tkwił.
Mimo to sytuacja zdecydowanie się zmieniła. Dzik przestał rozkopywać ziemię i chrząkać. Zastygł, gapiąc się na smoka, który stał na wprost niego. Przez chwilę Jim nie zdawał sobie sprawy, jakie miał szczęście. Potem jednak zrozumiał.
- Wynoś się! - ryknął pełnym smoczym głosem na dzika. - Idźże stąd! Won!
Dzik, jak każdy dzik, z pewnością nie był tchórzem. Przyparty do muru nawet przez smoka, zaatakowałby go. Z drugiej strony smok nie był idealnym przeciwnikiem, nawet dla dzika, a w dodatku ten smok pojawił się znikąd. Dzik był może wojowniczy, ale jak wszystkie dzikie zwierzęta miał instynkt przetrwania. Zawrócił więc w kierunku, w którym poszła jego rodzina, i znikł wśród podszycia lasu.
Jim rozejrzał się za koniem. Zauważył go stojącego około dwudziestu jardów za nim, nieco w głębi lasu. Koń zerkał na niego i, jak mu mówił jego teleskopowy smoczy wzrok, wyraźnie się trząsł.
Jim ostrożnie uwolnił tylne łapy. Przyjrzał się nogawicom. Przynajmniej te będzie można znów założyć. Przypatrzył się reszcie ubrania i zbroi. Nawet gdyby na powrót miał ludzką postać, byłoby mu nieco trudno z powrotem ubrać się i uzbroić w te fragmenty, które leżały dookoła. Z drugiej strony zostawienie ich na drodze nie miało sensu. Pozbierał je w niewielki tobołek, który przewiązał pasem od miecza. Pas pękł, kiedy stał się smokiem, ale jego końce dawały się niezgrabnie związać.
Spoglądając na rzeczy Jim pomyślał, że mógłby spokojnie nieść tobołek na plecach, gdyby zaczepił go pasem między dwiema z trójkątnych, kostnych tarcz, które sterczały mu wzdłuż grzbietu i na wierzchu ogona.
Odwrócił się do konia, patrząc na niego z ukosa kącikami oczu, żeby nie przerazić go zwracając nań pełną uwagę. Koń przestał się już trząść, chociaż jego sierść połyskiwała od potu. Tak jak Jim myślał wcześniej, koń ten zdecydowanie nie był równy szlachetnemu rumakowi bojowemu sir Briana, Blanchardowi z Tours. Było to jednak użyteczne zwierzę, najlepsze w jego stajni, a zostawić je luzem w lesie najprawdopodobniej znaczyłoby je stracić. Z drugiej strony teraz, gdy przybrał postać smoka, koń najwyraźniej czuł się przy nim tak samo niepewnie jak przedtem dzik.
Jim usiadł i myślał. Każda próba zbliżenia się do konia przestraszyłaby go. Co więcej, każda próba przywołania go skończyłaby się tym, że słowa wypowiedziane smoczym głosem także wystraszyłyby go. Siedział więc i dalej myślał nad rozwiązaniem tego problemu.
Nagle poczuł przypływ natchnienia. Koń - rosły, gniady wałach, którego Jim w chwili nostalgii nazwał Gruchotem, na pamiątkę stareńkiego samochodu, jedynego środka transportu, na jaki było stać jego i Angie, gdy byli na studiach podyplomowych w dwudziestowiecznym świecie - nie był bynajmniej tak wyszkolony jak Blanchard z Tours. Ale sir Brian uznał, że pewna ilość nieskomplikowanej tresury, dostosowanej do poziomu Gruchota, może być przydatna.
Jednym z najbardziej podstawowych elementów wyszkolenia, o których sir Brian powiedział mu na początku, było nauczenie konia, by przychodził na gwizd Jima. Jest to rzecz niezmiernie ważna dla każdego walczącego konno. Jeśli rycerz został wysadzony z siodła, a koń wciąż jest sprawny, trzeba móc przywołać go do siebie, żeby ponownie go dosiąść. Wśród hałasu i okrzyków bitewnych, szczęku mieczy o zbroje, jeszcze jeden głos nie wyróżniałby się. Gwizd natomiast mógł być przez konia słyszany i natychmiast rozpoznany pośród innych dźwięków.
Pamiętając o tym, Jim popracował nad wyuczeniem
Gruchota, żeby przychodził na gwizd, i ku jego, tak samo zresztą jak Angie i wszystkich innych, zdumieniu powiodło mu się. Była pewna szansa, że i teraz koń przyjdzie na jego gwizd. Oczywiście, jeżeli tylko to jego drugie ciało umiało gwizdać.
Nie było innego sposobu, by to sprawdzić, jak tylko spróbować. Jim ściągnął wargi, co jego smoczym zmysłom wydało się mocno dziwaczne, i dmuchnął. Najpierw nie wydobył żadnego dźwięku. Potem, tak nagle, że sam się przestraszył, ze smoczych warg wyszedł zwyczajny gwizd "chodź tutaj".
Stojący za drzewami Gruchot nastawił uszy i poruszył się niespokojnie. Utkwił wzrok w smoczym cielsku na drodze, ale Jim wciąż starannie unikał spoglądania wprost na niego. Po chwili znów gwizdnął.
Musiał to powtórzyć pięć razy, zanim Gruchot, jakby z trudem, zbliżył się do smoka. Gdy tak przysuwał się bokiem, Jimowi udało się pochwycić wlokące się po ziemi wodze w jedną ze szponiastych łap.
Wreszcie osiągnął to, co chciał. Mógł teraz prowadzić konia za sobą aż do domu Carolinusa. Mógł też zrobić coś lepszego. Postanowił zawiesić swój pas od zbroi na kuli siodła, by Gruchot niósł tobołek z ubraniem i rynsztunkiem. Najpierw pozwolił koniowi obwąchać pakunek z rzeczami, co najwidoczniej go uspokoiło, bo nie protestował, kiedy potężne szpony smoka zaczepiły pas o kulę siodła.
Jim spokojnie odwrócił się i poprowadził powoli Gruchota drogą. Koń najpierw zarył się czterema kopytami w ziemię, ale potem ustąpił i ruszył za Jimem.
Do domku Carolinusa przy Dźwięcznej Wodzie było niedaleko. Gdy Jim się tam zbliżył, opanowało go uczucie spokoju, z początku zaskakujące, a potem coraz bardziej zdecydowane. Zdarzało się to każdemu, kto zbliżał się do domu Carolinusa, tak że Jim już nawet nie zastanawiał się nad tym. Wiedział, że czarodziejskie moce Carolinusa nie tylko czyniły to miejsce spokojnym, ale i zabezpieczały je przed każdym niemiłym zdarzeniem. Gdyby pożar ogarnął te lasy - co było mało prawdopodobne ze względu na stosunkowo niewielką ilość podszycia w cieniu królewskich wiązów - ogień rozstąpiłby się ostrożnie w sporej odległości przed polaną Dźwięcznej Wody. I, w co Jim nie wątpił, przeszedłby obok niej z obu stron, nim znów połączyłby szyki poza nią.
W końcu Jim wprowadził Gruchota na polanę. Mimo sytuacji, w jakiej się znajdował, cieszył go widok maleńkiej polanki wśród drzew, z biegnącym przez nią strumieniem, który tworzył mały wodospad w jej przeciwległym rogu.
Nie opodal strumienia, trochę z boku, ale blisko domku stojącego za nim, znajdowała się sadzawka z fontanną. Gdy Jim i Gruchot zbliżyli się do domku, mała rybka wyskoczyła z wody i wykonawszy w powietrzu wdzięczny łuk, równie wdzięcznie zanurzyła się w niej główką naprzód. Przez chwilę Jim był gotów uwierzyć, że to, co widział, było w rzeczywistości miniaturową syrenką. Ale odrzucił tę myśl, pewnie tylko mu się tak zdawało.
Jak zwykle Dźwięczna Woda strumyka i fontanny zachowywała się zgodnie ze swą nazwą. Naprawdę dźwięczała. Nie dźwiękiem małych dzwoneczków, ale kruchym dźwiękiem szklanych kurantów poruszanych łagodnym podmuchem wiatru. Jak zwykle też po obu stronach starannie zagrabionej żwirowej alejki - prawdę mówiąc Jim nigdy nie widział, żeby ktokolwiek, nie wspominając już o Carolinusie, kiedykolwiek ją grabił - pyszniły się dwa rzędy kwietników wypełnionych kipiącym tłumem astrów, tulipanów, cynii, róż i konwalii. Wszystkie one rozwijały swe pąki zupełnie lekceważąc normalne dla nich pory kwitnienia.
Pośrodku jednego z klombów wznosił się słup, do którego przytwierdzony był pomalowany na biało szyld. Na nim czarnym, wytwornym gotykiem wypisane było imię "S. Carolinus". Jim uśmiechnął się na widok tego szyldu i wypuścił z łap wodze Gruchota. Zostawił konia, by poskubał sobie zieloną trawę, która pokrywała grubym kobiercem całą polanę, a sam podszedł do domku. Wiedział, że z tego miejsca Gruchot nie oddali się samopas.
Domek był nieduży, wąski i jednopiętrowy, ze spadzistym dachem. Ściany wyglądały na zrobione z niedużych, jednolicie szarych kamieni, a dach pokryty był błękitnymi jak samo niebo dachówkami. Ponad niebieskim dachem wystawał komin z czerwonej cegły. Zielone frontowe drzwi były osadzone nad pojedynczym, pomalowanym na czerwono kamiennym stopniem.
Jim podszedł do nich. Miał zamiar zapukać, ale gdy się zbliżył, ujrzał, że były lekko uchylone. Z wnętrza domku dobiegał podniesiony i rozdrażniony głos. Warczał on zawzięcie w jakimś języku, którego Jim nie rozumiał, ale który wyraźnie zawierał dużo słów brzmiących tak, jakby miały poszarpane brzegi. Mogły one oznaczać wszystko, ale na pewno nic pochlebnego.
Głos należał do Carolinusa. Mag był najwidoczniej na coś rozzłoszczony.
Jim zawahał się. Nagle zaczął mieć wątpliwości. Czarodzieja raczej trudno było zaliczyć w poczet istot cierpliwych. Wcześniej nawet nie przyszło mu do głowy, że gdy przyjdzie ze swoim kłopotem, Carolinus będzie miał własne problemy. Jednak niezdecydowanie, które opanowało Jima, szybko ustąpiło przed wszechogarniającym uczuciem spokoju panującym na polanie. Wszedł na czerwony stopień i zapukał delikatnie do drzwi. Zapukał znów, kiedy jego pierwsze stukanie zostało zignorowane. W końcu, jako że Mag wydawał się wyraźnie nie zwracać uwagi na te odgłosy, pchnął drzwi do środka i przecisnął się przez nie.
Pojedyncze, zagracone pomieszczenie, do którego wszedł, zajmowało cały parter domku. W tej chwili nawet odrobina światła nie wpadała przez okna i gęsty mrok wypełniał izbę, chociaż żadne zasłony czy rolety nie były zaciągnięte. Tylko na zaokrąglonym suficie widniały rozrzucone punkciki światła.
Carolinus - chudy starzec w czerwonej szacie, czarnej mycce, z rzadką, raczej źle utrzymaną brodą, stał przed czymś, co wyglądało jak kula z kości słoniowej. Miała ona wielkość piłki do koszykówki i promieniowała wewnętrznym światłem. Nieco światła umykało przez otworki w jej powierzchni i tworzyło plamki na suficie. Czarodziej złorzeczył kuli w nieznanym języku. - Ee - powiedział niepewnie Jim.
Carolinus przestał kląć - nie mogło to być nic innego, jak tylko przekleństwa - i podniósłszy wzrok znad kuli, popatrzył z wściekłością na Jima.
- Dzisiaj nie przyjmuję smo... - zaczął ostro, po czym przerwał, dodając niewiele przyjaźniejszym tonem - A więc! Jamesie!
- No cóż, tak - powiedział nieśmiało Jim. - Jeśli przychodzę nie w porę...
- Czy ktokolwiek przyszedł do mnie kiedyś w porę? - warknął Mag. - Jesteś tu, bo masz kłopoty, nieprawdaż? Nie zaprzeczaj! To jedyny powód, dla którego do mnie przychodzą. Masz kłopoty, tak?
- No cóż, owszem - zająknął się Jim.
- Czy umiesz mówić, nie zaczynając każdego zdania od "no cóż"?! - zapytał Carolinus.
- Oczywiście - wybąkał Jim.
Jego cierpliwość zaczynała się kończyć. Czarodziej czasem działał w ten sposób na ludzi, nawet na tak zazwyczaj wyrozumiałych jak Jim.
- Więc, proszę, nie rób tego - rzekł Mag. - Nie widzisz, że mam własne kłopoty?
- Raczej usłyszałem ze sposobu, w jaki mówiłeś - powiedział Jim - ale doprawdy nie wiem, co cię martwi.
- Nie wiesz?! - ripostował Carolinus. - Sądziłem, że każdy dureń by się zorientował, nawet Magister Sztuk Wyzwolonych.
Ostatnie słowa zawierały sarkastyczne żądełko. W początkach ich znajomości Jim był na tyle nieostrożny, że wspomniał czarodziejowi o swoim dyplomie magistra z historii średniowiecza zdobytym na jednym z uniwersytetów Środkowego Zachodu. Dopiero później odkrył, że w tym świecie, a zwłaszcza w dziedzinie zarezerwowanej dla Magów, tytuł Magistra Sztuk wskazywał na znacznie większy prestiż i dokonania niż jego akademicki odpowiednik, jaki uzyskał na Uniwersytecie Michigan.
- Nie widzisz, że moje planetarium źle działa? - kontynuował Mag. - Pokazuje mi całkiem przekręcony obraz nieba. Widzę to na pierwszy rzut oka, ale nie mogę dokładnie określić, co się popsuło. Jestem pewien, że
Gwiazda Polarna nie powinna być tam - wskazał na odległy kąt pokoju - ale gdzie powinna być?
- Na północy - powiedział niewinnie Jim.
- Oczywiście, że na... - Carolinus przerwał nagle, utkwił wzrok w Jimie i prychnął. Pochylając się nad globem z kości słoniowej, przesunął go o ćwierć obrotu.
Światełka zabłysły na suficie w nowych miejscach. Czarodziej spojrzał na nie i westchnął radośnie.
- Oczywiście to była jedynie kwestia czasu, póki nie znalazłem właściwej pozycji - powiedział. Przez moment głos jego brzmiał prawie dobrodusznie. Znów spojrzał na Jima. - No więc - zapytał jak na niego całkiem spokojnym tonem - co cię do mnie sprowadza?
- Czy masz coś przeciwko temu, żebyśmy wyszli porozmawiać o tym na zewnątrz? - spytał nieśmiało Jim.
Kłopot polegał na tym, że przy jego rozmiarach, niskim suficie pomieszczenia i panujących w nim ciemnościach, wydawało mu się, że wlezie na coś, przewróci stół albo jakiś bezcenny przedmiot i znów wprawi Carolinusa w zły humor.
- Sądzę, że możemy to zrobić - odparł Mag. - No dobrze. Proszę przodem.
Jim odwrócił się i przecisnął przez drzwi na światło słoneczne. Gruchot, skubiący trawę, podniósł na chwilę łeb, by spojrzeć na nich, lecz zaraz wrócił do dużo istotniejszej sprawy pożywiania się. Jim zszedł z czerwonego stopnia na alejkę, a Carolinus dołączył do niego.
- Zatem - zagaił -jesteś tu w ciele smoka. Dlaczego?
- No właśnie - bąknął Jim.
- Co rozumiesz przez "no właśnie"? - jak echo powtórzył czarodziej.
- Chodzi mi - rzekł Jim - o to smocze ciało, to jest właśnie powód mojego przybycia. Zdaje się, że ni stąd, ni zowąd zacząłem od czasu do czasu zamieniać się w smoka. Pytałem się Wydziału Kontroli, ale powiedzieli mi tylko, że mój kredyt został zaktywowany.
- Hmmm... - zadumał się Carolinus. - Zgadza się, to już dobrze ponad sześć miesięcy, czyż nie tak? Dziwię się, że wcześniej tego nie zrobili.
- Ale ja nie chcę, żeby mi aktywowano kredyt - powiedział Jim. - Nie chcę się wciąż zmieniać w smoka i z powrotem w człowieka tak nagle, bez ostrzeżenia. Potrzeba mi twej pomocy, by to powstrzymać.
- Powstrzymać? - Siwe brwi Maga podjechały w górę czoła. - Nie ma żadnego sposobu, żebym mógł powstrzymać kredyt od zaktywowania. Zwłaszcza że limit czasu został dawno przekroczony.
- Ale ja nawet nie rozumiem, co to znaczy, że mój kredyt jest zaktywowany! - krzyknął Jim.
- Ależ mój drogi Jamesie! - rzekł zirytowany Carolinus. - Nie powinieneś potrzebować pomocy, by dojść do tego własnym rozumem. Masz pewne saldo w Wydziale Kontroli. Saldo to energia - potencjalna, magiczna energia. A energia nie jest statyczna. Musi być aktywna, z założenia. To znaczy, że albo się jej używa, albo, tak jak najwidoczniej stało się teraz, ona sama się używa. Ponieważ nic z nią nie robisz, a wszystko, co ona wie o twoim guście i przyzwyczajeniach, to to, że byłeś kiedyś w ciele smoka, zaczęła na chybił trafił zamieniać cię to w smoka, to znów w człowieka. Quod erat demonstratum. Czy też w języku, który znasz...
- "Czego należało dowieść" - Jim przetłumaczył sam nieco rozzłoszczony. Był może zwyczajnym, dwudziestowiecznym magistrem, ale znał łacinę. Ponownie zmusił się do łagodnego tonu. - Wszystko to bardzo piękne - powiedział - ale jak mamy ją skłonić, żeby przestała zamieniać mnie w smoka bez ostrzeżenia?
- M y nic nie mamy - odpowiedział czarodziej. - Ty musisz zrobić to sam dla siebie.
- Ale ja nie wiem jak! - rzekł Jim. - Gdybym wiedział, nie przychodziłbym tu prosić cię o pomoc.
- W sprawach tego rodzaju nie mogę ci pomóc - odparł gderliwie Mag. - To twój kredyt, nie mój. Ty musisz się nim zajmować. Jeśli nie wiesz jak, musisz się nauczyć. Czy chcesz się nauczyć?
- Muszę się nauczyć! - powiedział Jim.
- Dobrze. W takim razie wezmę cię na ucznia - postanowił Carolinus. - Tradycyjne dziesięć procent twego kredytu będzie w tej chwili automatycznie i bezzwłocznie przelane na mój rachunek jako honorarium. Zanotowane?
- Zanotowane! - odpowiedział basem Wydział Kontroli, ze swojej zwykłej wysokości kilku stóp nad ziemią i ze zwykłym dla Jima efektem - jakby petarda wybuchła mu pod nogami.
- Psie pieniądze - narzekał czarodziej pod nosem - ale skoro to zwyczajowe wynagrodzenie...
Podniósł głos do normalnego tonu.
- Będę ci doradzał we wszelkich sprawach magicznych jak Merlinowi jego mistrz, wielki Bleys - powiedział. - Rzeknij "Nie" i umowa jest rozwiązana, rzeknij "Tak" i dajesz cały swój kredyt w zastaw za dotrzymanie obietnicy posłuszeństwa.
- Tak - podchwycił ochoczo Jim.
Pomyślał, że mógłby właściwie świetnie obyć się bez tego śmiesznego kredytu. I raczej serce by mu nie pękło, gdyby przyszło się sprzeciwić Carolinusowi w jakiejś magicznej sprawie.
- No, dobrze - mówił dalej Jim. - A teraz jeśli chodzi o wydostanie mnie z tego smoczego ciała i przeniesienie w zwyczajne...
- Nie tak szybko! - przerwał mu Carolinus. - Najpierw musimy nakarmić cię Mądrością.
Odsunął się na bok i strzelił palcami w powietrzu.
- Encyklopedia! - rozkazał. Czerwono oprawny tom "Encyclopedia Britannica" zmaterializował się znikąd i upadł na żwir. Drugi tom miał właśnie pojawić się za pierwszym, zdążył się już na wpół zmaterializować, gdy ożywienie Maga zmieniło się w furię.
- Nie! Nie to, idioci! - krzyknął. - "Encyclopedie Necromantick"!
- Przepraszamy - powiedział głębokim basem Wydział Kontroli. Całkiem i na pół zmaterializowane tomy "Encyclopedia Britannica" zniknęły.
Jim spojrzał mocno zdziwiony na czarodzieja. On sam nigdy nie odezwał się do Wydziału Kontroli nawet nieco podniesionym głosem. Jakieś przeczucie ostrzegało go, że nie byłby to mądry postępek. Nawet gdyby nie pamiętał tej jednej chwili, około dziesięciu miesięcy temu, kiedy ziemia, niebo i morze przemówiły jednym głosem, powtarzając jak echo to, co właśnie wtedy rzekł Wydział. Nawet gdyby nie przypominał sobie tej chwili, miał wrażenie, że lepiej zrobi nie pyskując Wydziałowi Kontroli.
Co prawda to jedno słowo, które Wydział Kontroli powiedział wtedy, nie było skierowane do niego. Ale tak czy inaczej zapamiętał je na całe życie. I nie zapomniał, że nie pozostało ono bez odpowiedzi. Ciemne Moce, przy całej swej potędze, natychmiast z powrotem oddały mu Angie, jak tylko rozkaz został wydany. Tymczasem tutaj Mag wyraźnie traktował głos Wydziału Kontroli, jakby był to jakiś jego młodszy podwładny i to w dodatku niedorozwinięty.
- No! - ponaglił Carolinus.
Oprawiona w skórę księga, tak duża, że pierwszy tom "Encyclopedia Britannica" wyglądał przy niej jak znaczek pocztowy, ukazała się w powietrzu i opadła na dół. Choć to nie do uwierzenia, ale czarodziej złapał księgę jedną dłonią tak lekko, jakby była piórkiem. Jim stał dość blisko, by móc przeczytać pochyły, złoty napis biegnący w poprzek okładki: "Encyclopedie Necromantick".
- Opatrzona indeksem. Zgadza się - powiedział Carolinus ważąc tom w ręce. Przeszył go wzrokiem. - A teraz - zmniejsz się!
Olbrzymie tomisko zaczęło się kurczyć. Zmniejszało się i zmniejszało, aż było rozmiaru kostki cukru - aż było nie większe niż bardzo mała tabletka jakiegoś lekarstwa. Mag podał ją Jimowi, który odruchowo napiął ramię, by przejąć ten ciężar i zdziwił się, stwierdziwszy, że prawie jej nie czuł w smoczej, łuską pokrytej łapie. Wpatrywał się w księgę.
- No - polecił mu czarodziej - nie stój tak. Połknij ją! Nie bez obawy Jim śmignął długim, czerwonym jęzorem i zawinął go wokół maleńkiego, pigułkopodobnego przedmiotu. Następnie wciągnął go w paszczę i połknął. Księga znikła w głębi jego gardła bez żadnych wrażeń, lecz w chwilę potem poczuł się, jakby zjadł olbrzymi posiłek.
- Proszę bardzo - powiedział zadowolony Carolinus. - Oto wszystko, co młody czarodziej wiedzieć powinien. Właściwie zaś wszystko, co każdy czarodziej powinien wiedzieć - oczywiście taki, który wciąż musi używać zaklęć. Masz już wiedzę, mój chłopcze. Teraz to tylko kwestia nauki korzystania z niej. Trzeba ćwiczyć i jeszcze raz ćwiczyć. Oto jest odpowiedź. Ćwicz! - Zatarł swe chude dłonie.
- Jak -jak mam ćwiczyć? - spytał Jim, wciąż walcząc z uczuciem, że zjadł dwa świąteczne obiady naraz.
- Jak masz to robić? - zdziwił się Mag. - Właśnie ci powiedziałem. Ćwicz! Szukaj w indeksie zaklęć, których potrzebujesz, znajduj je w "Encyclopedie" i stosuj. Tak masz robić. I kontynuuj to, aż będziesz znał ją całą na pamięć. Wtedy, jeśli masz talent, posuniesz się o krok dalej, do punktu, w którym nie będziesz potrzebował takich pomocy. Gdy już się nauczysz wszystkich zaklęć, będziesz mógł tworzyć własne. Kiedy zna się już milion zaklęć, można stworzyć bilion, trylion - ile się tylko chce. Oczywiście nie znaczy to, żebym uważał, że kiedykolwiek osiągniesz ten etap.
Jim zgodził się. Czuł, że wcale nie miał ochoty osiągać tego etapu.
- Jak długo jeszcze będę się czuł jak gęś z nadzieniem? - zapytał słabym głosem.
- A, to. - Carolinus machnął ręką niedbale. - To przejdzie za jakieś pół godziny. Po prostu musisz strawić to, co połknąłeś. - Odwrócił się w stronę domu. - Dobrze - rzucił przez ramię - to załatwia twój problem. Mogę wracać do mojego planetarium. Pamiętaj, co ci mówiłem. Ćwicz! Ćwicz!
- Czekaj! - zawył Jim.

Rozdział 4


Carolinus zatrzymał się i odwrócił. Zmarszczył siwe brwi i wyglądał naprawdę groźnie.
- Co znowu? - zapytał, cedząc słowa powoli i złowieszczo.
- Wciąż jestem w ciele smoka - powiedział Jim. - Muszę się z niego wydostać. Jak to się robi?
- Używając Magii! - odparł czarodziej. - Jak sądzisz, po co cię wziąłem na ucznia? Jak myślisz, po co kazałem ci połknąć "Encyclopedie"? Masz środki, użyj ich!
Jim poddał swój mózg błyskawicznemu badaniu. Zgoda, czul tam wiedzę - jakąś bryłę równie niedostępną i niestrawną jak ciężar, który czuł w żołądku.
- Połknąłem, jak mi kazałeś - rzekł zdesperowany - ale nie wiem, jak tego używać. Jak mam zamienić się ze smoka z powrotem w człowieka?
Mag uśmiechnął się złośliwie, ale srogi grymas widniejący przed chwilą na jego twarzy już zniknął.
- Aha! - powiedział. - Zakładałem, rzecz jasna, że jako asystent będziesz wiedział, jak korzystać z materiałów źródłowych. Ale jak widzę, nie wiesz.
Znów na chwilę powróciła sroga mina. Zamruczał w brodę coś jakby "...haniebne... młode pokolenie..."
- Jednakże - kontynuował głośniej - myślę, że będę musiał przerobić razem z tobą to twoje pierwsze wejście w Magię. Spójrz od wewnątrz na swoje czoło - dodał.
Jim spojrzał na niego zdziwiony. Potem spróbował zrobić to, co nakazał Carolinus. Oczywiście, nie mógł spojrzeć na swoje czoło od środka. Ale, choć to dziwne, czuł teraz, że przy odrobinie wyobraźni, może ujrzeć ciemną zakrzywioną płaszczyznę nadającą się do pisania równie dobrze jak tablica.
- Masz? - zapytał natarczywie czarodziej.
- Tak myślę - odpowiedział Jim. - A przynajmniej mam wrażenie, jakbym czuł moje czoło od wewnątrz.
- Dobrze! - pochwalił Mag. - Teraz wywołaj indeks. Jim skoncentrował się na swojej wyobrażonej tablicy i po jeszcze jednym wysiłku imaginacji odkrył, że na ciemnej powierzchni uformowały się duże złote litery, a głosiły one:

INDEKS

- Myślę, że to też mam - powiedział, mrużąc oczy przed otaczającym go światem, jakby to miało pomóc mu zogniskować umysł na tym, co próbował ujrzeć.
- Bardzo dobrze - stwierdził Carolinus. - Teraz przywołuj, po jednym, następujące hasła. Gotowy?
- Gotowy - odparł Jim.
- Niekształt - podsunął czarodziej.
Jim dokonał czegoś w rodzaju intelektualnego wysiłku - nie było sposobu, w jaki mógłby to opisać, było to trochę j tak, jakby próbował sobie przypomnieć coś, co bardzo l dobrze wiedział. Słowo "indeks" znikło i zastąpiła je lista słów, które przewijały się od dołu jego czoła do góry, aż znikały z widoku. Słowa zdawały się przemykać bez końca. W mgnieniu oka odczytywał niektóre - "gruby", "chudy", "gdzie indziej"... ale żadne z nich nie miało sensu. Rozumiał, że to, co przeglądał, było zbiorem jakichś określeń kształtu. Ale to, jak zwolnić przewijanie lub znaleźć wśród słów to, którego szukał - nawet jeśli wiedział, czego chce - było problemem, który w tej chwili wydawał się całkowicie nierozwiązywalny.
- Smok - usłyszał warknięcie Carolinusa. Jim wyobraził to sobie.
Przewijające się dotychczas słowa natychmiast zostały zastąpione nowymi. Jim wyłowił "wielki", "brytyjski", "okrutny".
- Strzałka - rozkazał Mag.
Jim usiłował wykonać polecenie. Po chwili ujrzał prostą linię, zakończoną z prawej strony czymś, co wyglądało dosłownie jak szeroki grot strzały. Wewnątrz jego czoła widniał teraz taki obraz:

NIEKSZTAŁT SMOK  ----

- Mam - powiedział, zaczynając odczuwać pierwsze muśnięcia radości ze swoich osiągnięć. - Na razie mam wszystko: "niekształt - smok - strzałka".
- Ja! - rzekł Carolinus.
- Ja - powtórzył jak echo Jim, przywołując to słowo za końcem strzałki na tablicy czoła w swoim umyśle.
Na chwilę zabłysło na niej:

NIEKSZTAŁT SMOK ---- JA
Nagle zrobiło mu się straszliwie zimno. Zapominając o tablicy, znów zwrócił uwagę na otaczający go świat i odkrył, że stoi nagi na żwirowej alejce czarodzieja.
- No i proszę bardzo - powiedział Mag, znów odwracając się w stronę domu.
- Zaczekaj! - krzyknął Jim. - A co z moim ubraniem? Ze zbroją? Są całe w kawałkach!
Carolinus odwrócił się powoli, a wyraz jego twarzy był zdecydowanie niesympatyczny. Jim podszedł szybko do Gruchota, odczepił pas od miecza z kuli i przyniósł go wraz z zawiniątkiem ze zbroją oraz kawałkami ubrania tam, gdzie stał czarodziej. Marcowy dzień był chłodny. A nawet, prawdę mówiąc, zimny. Żwir na alejce uwierał Jima w stopy. Jednak nie przejmując się tym rzucił zawiniątko pod stopy Maga, rozwiązał pas i zaprezentował resztki swej osobistej odzieży.
- Rozumiem - mruknął Carolinus, w zamyśleniu głaszcząc się po brodzie.
- Miałem to na sobie, kiedy zamieniłem się w smoka - powiedział Jim. - Oczywiście, kiedy przeskoczyłem w większe ciało, wszystko jakby eksplodowało na mnie.
- Tak. W rzeczy samej - rzekł czarodziej wciąż gładząc brodę. - Ciekawe.
- No i? - spytał Jim. - Powiesz mi, jak magicznie poskładać te rzeczy z powrotem?
- Uzdrowić je, to masz na myśli? - Krzaczaste brwi Maga znów utworzyły nad jego oczami linię prostą.
- Tak, o to mi właśnie chodziło.
- Naturalnie, to jest do zrobienia - stwierdził powoli Carolinus. - Ale są pewne rzeczy, które będziesz jeszcze musiał poznać. Może rzeczywiście - tak, tak sądzę.
- Co sądzisz? - zapytał Jim.
- Chyba właśnie nadeszła pora na twój pierwszy wykład jako mego ucznia - powiedział czarodziej, rzucając zamyślone spojrzenie na niebo, nim znów popatrzył na Jima. - Wyjaśnię ci teraz trochę z tego, co leży u podstaw Magii. Przysłuchuj się uważnie.
Jim zadygotał. Dzień nie był chłodny ani nawet zimny, był po prostu lodowaty. Czuł, jak dostaje gęsiej skórki na całym ciele.
Z drugiej strony jednak znał Carolinusa na tyle dobrze, by wiedzieć, że ten zajął się teraz czynnością, w której lepiej mu było nie przeszkadzać. Nie należało odwracać jego uwagi, przerywać mu, czy w ogóle robić czegokolwiek poza poddaniem się jego woli. Jim coraz bardziej żałował, że nie zna jakiegokolwiek ogrzewającego zaklęcia. Spróbował nie zwracać uwagi na gęsią skórkę i słuchać.
- Wyobraź sobie - rzekł Carolinus - jak musiało być na początku. Wtedy, kiedy człowiek był dzikusem z epoki kamiennej, a nawet i wcześniej - wszystko było Magią. Jeśli ty i reszta twojego plemienia tłukliście groźnego niedźwiedzia, aż upadł i nie ruszał się więcej, to przyczyną, dla której go pokonaliście, była Magia. Nie maczugi. Nie istniał związek między waleniem w coś maczugami a uchodzeniem życia ze stworzenia, które było dla was zagrożeniem. Tak przynajmniej działo się na początku.
Czarodziej odchrząknął. Mówił do Jima, ale także do małej polany Dźwięcznej Wody i do nieba ponad nią. W rzeczywistości wykładał całemu światu.
- Przedstaw to sobie teraz, Jamesie - powiedział. - Oto czasy, kiedy wszystko dzieje się dzięki Magii, Magia zewsząd cię otacza. Magia jest we wszystkim, co robią pozostali ludzie i zwierzęta. Jeżeli nie jest to czysta Magia, to przynajmniej Magia na to wpływa. Rozumiesz, o co mi chodzi?
Spojrzał na Jima.
- Ee... tak myślę - zająknął się Jim. - Mówisz, że na początku Magia była jakimś wyjaśnieniem wszystkiego, wszystkiego dokonywano za pomocą Magii.
- Nie jakimś wyjaśnieniem! - Carolinus popatrzył na niego groźnie. - Wszystko było magiczne. Jednakże z czasem te czynności, które były ogólnie dostępne i przez wszystkich wykonywane i z których nie czyniono sekretu, zaczęły tracić swoją magiczną aurę. Skutkiem tego zrodziła się myśl, że istnieją czynności magiczne i czynności nie-magiczne. I po kolei przechodziły one z jednego obszaru do drugiego. Zważ, że dla naszych potrzeb - dla ciebie, Jamesie, i dla mnie, dla nas, którzy zajmujemy się Magią - wszystko wciąż jest Magią, u podstaw.
- Jest mi... Tak - powiedział Jim.
- Bardzo dobrze - ciągnął dalej Mag. - Zatem wyobraźmy sobie ten pierwszy raz, kiedy ktoś, kto przyzwyczajony był po prostu owijać się futrami, dostał w swoje ręce okrycie zrobione z dwóch futer, z dwóch zszytych razem skór. Szczęśliwy nosił je przez jakiś czas, aż za sprawą tej czy innej przyczyny szycie się przedarło i dwa futra rozdzieliły się. Więc człowiek ów zabrał je z powrotem do tego, od którego dostał połączone futra,,lub do osoby, która, jak słyszał, dokonała ich połączenia. Osobą tą okazała się stara, mądra kobieta plemienia.
Przerwał i spojrzał surowo na Jima.
- Każde plemię w tamtych czasach posiadało mądrą kobietę. Uważano, że tak wypada.
- Tak, tak - potakiwał Jim rozcierając sobie ramiona dłońmi na krzyż. - Mów, mów.
- Kobieta wzięła od niego futra - ciągnął Carolinus - i powiedziała: "Mogę ci je znowu połączyć. Ale to bardzo tajemna Magia. Zabiorę je do mojej jaskini, a ty w żadnym wypadku nie powinieneś próbować iść za mną lub podpatrywać. Jeśli to zrobisz, w czasie najbliższej burzy piorun obedrze twe ciało do kości".
W tej chwili Jimowi przyszło do głowy, że nogawice, które, jak w końcu sobie przypomniał, tylko się rozciągnęły, a nie podarły, wciąż właściwie nadają się do noszenia. Naciągnął więc je, a następnie udrapował na sobie strzępy koszuli i kubraka. Nie było to wiele, ale sprawiło, że świeże powietrze stało się trochę bardziej znośne.
- Mów dalej - powiedział do czarodzieja, spoglądając jednocześnie na swoje buty, które niestety dość mocno się podarły. Mógł je bez problemu założyć na nogi, ale nie było wątpliwości, że pospadają w chwili, kiedy spróbuje podnieść nogę i zrobić krok.
- Tak więc - kontynuował Mag zatopiony w swoim wykładzie, beztrosko ignorując Jima - mądra kobieta zabrała skóry do jaskini, a po chwili wyniosła je i - oto znów były połączone! Człowiek, dla którego zrobiła to, zapłacił jej, i wszyscy byli szczęśliwi.
Jim wciąż szukał wśród fragmentów swego ubrania jakiejś ochrony przed chłodem.
- No i co się zdarzyło, jak sądzisz? - Głos Carolinusa zahuczał mu w uchu jak wybuch bomby. Jim podskoczył, widząc, że czarodziej piorunuje go wzrokiem z odległości jakichś sześciu cali.
- Cóż, ja... ee... ona je znów pozszywała - wybąkał Jim.
- Dokładnie tak! - stwierdził Mag. - Ale wtedy szycie było aktem Magii. Ona zrobiła w skórach otwory i przeciągnęła przez nie ścięgna i to stworzyło magiczne uwarunkowanie, w którym dwie skóry musiały trzymać się razem. Rozumiesz?
- Tak - powiedział Jim, któremu szok przywrócił całkowitą uwagę.
- A teraz - ciągnął Carolinus niemalże słodkim głosem - jeśli chodzi o to, jak ta historia odnosi się do twojego położenia. Owszem, w "Encyclopedie Necromantick" znajduje się informacja, która pozwoli ci lub też pozwoliłaby mi pokazać tobie, jak za pomocą Magii połączyć z powrotem twoje ubranie. Jednakże zaklęcie to trzeba by odnawiać z każdym wschodem słońca, co byłoby pewnym problemem. Ubranie twoje byłoby wrażliwe na każdy rodzaj przeciwdziałania ze strony innej magicznej siły. Jednym słowem Magia to nie jest najlepsze wyjście w tym wypadku. Ponieważ, mój drogi Jamesie, morał z tego, co ci opowiedziałem, jest taki, że metody, które przeszły z domeny Magii do sfery codziennych, zwykłych sposobów czynienia różnych rzeczy, są najlepszymi formami Magii! Przerwał, zmarszczył brwi i znów spojrzał na Jima.
- To przejawia się wszędzie, także i poza zajmującą nas w tej chwili sprawą założenia ci na grzbiet ubrania. - Carolinus kontynuował wykład: - Musisz zawsze pamiętać to, czego się dziś ode mnie nauczyłeś. Magia, która wkroczyła w sferę zwyczajności, to najlepsza Magia. Jej powinno się używać najpierw. Najgłębsza Magia, która jest wciąż nie znana nieprofesjonalistom, ma skłonności do odkształceń i rozpadu. Opowiem ci pewną historię.
Jeszcze raz groźnie spojrzał na Jima.
- Słuchasz mnie?
- Najuważniej.
- Ta opowieść dotyczy pewnego, znanego mi czarodzieja, który niestety nie był najlepszym spośród nas. Nie ma złych czarodziei - stwierdził Carolinus - są tylko czarodzieje, którzy pobłądzili. Są, oczywiście, pewne okoliczności łagodzące, ale - nie, nie powiem ci, jak się on nazywał. Odkryjesz to sam, kiedy - jeśli to się kiedyś stanie - uzyskasz wyższy stopień wtajemniczenia. Ale nawet mimo okoliczności łagodzących to, co uczynił, było niewybaczalne.
Mag zrobił dramatyczną pauzę.
- Czarodziej ten wolał używać swych magicznych zdolności dla doczesnych uciech - powiedział powoli, z naciskiem. - Nie powinieneś nigdy popaść w tę pułapkę Jamesie. Nigdy.
- Och, na pewno nie popadnę - odpowiedział szybko Jim.
- Dobrze - rzekł Carolinus. - Tak jak mówiłem, postanowił on używać Magii dla doczesnych uciech. Myślał, że znajdzie sposób na sprawowanie kontroli nad królestwem, jeśli sprawi, by młody książę, który dopiero co odziedziczył władzę po ojcu, zakochał się w dziewicy znajdującej się pod jego całkowitą kontrolą. Dziewica ta kierowałaby każdym krokiem czynionym przez młodego księcia, tak że stałby się on marionetką czarodzieja.
Mag znów zrobił pauzę i Jim czuł, że czeka na jakiś jego komentarz. Nic mu nie przychodziło do głowy, więc tylko zacmokał ustami: - Ts, ts.
- Tak, istotnie - mówił dalej Carolinus. - Tak więc czarodziej sprowadził najczystszy i najdelikatniejszy śnieg ze szczytu najwyższej góry, która była na tyle blisko, żeby śnieg nie roztopił się po drodze. I ulepił najpiękniejszą dziewicę, jaką widział świat. Przedstawił ją księciu, a ten mocno się zakochał i poślubił ją wśród powszechnej radości w królestwie.
Carolinus przerwał dla zaczerpnięcia oddechu.
- W czasie całego tego przedstawiania, zalotów, ślubu, i tak dalej - kontynuował - czarodziej bardzo uważał, żeby nawet kropla wilgoci nie dotknęła dziewicy - która oczywiście, jako zrobiona ze śniegu, natychmiast roztopiłaby się. Wmówił księciu, że miała ona tak delikatną skórę, że wilgoć mogła jej dotykać tylko pod postacią Magicznego Płynu, który czarodziej sam sprowadził wielkim kosztem z drugiego końca świata. I nawet jej kąpiele muszą pozostać dla księcia tajemnicą.
- Ale... - zaczął Jim.
- Ja mówię - rzekł lodowato Mag.
- Przepraszam - powiedział Jim - mów dalej.
- Od wszystkich innych rodzajów wilgoci księżniczkę trzeba było strzec - kontynuował Carolinus. - W dniu ślubu była lekka mżawka, ale przygotowano wiele zasłon i okryć, by ochronić księżniczkę. Wszystko szło dobrze do chwili, gdy nowożeńcy wchodzili z powrotem do zamku księcia - a właściwie już króla. Nie przeczuwając żadnego niebezpieczeństwa książę porwał żonę w ramiona, by przenieść ją przez próg. Czarodziej był zbyt daleko, by go powstrzymać, nawet gdyby przewidział tkwiące w tym niebezpieczeństwo. Próg zamku znajdował się za niewielkim mostem przerzuconym nad fosą. Książę ruszył po lekkiej pochyłości tego mostu. Niestety, nawierzchnia jego była teraz mokra od deszczu. Książę poślizgnął się i upadł. Oboje, on i dziewica, wpadli do fosy -jak sądzę, łatwo możesz zgadnąć, że wyszedł z niej sam.
Carolinus skończył wreszcie na głębokiej i robiącej wrażenie nucie.
Jim czuł niejasno, że oczekuje się od niego, by odkrył w tym momencie głowę i położył dłoń na sercu. Niestety, nie miał niczego podobnego do kapelusza, co mógłby zdjąć, i czułby się głupio, kładąc dłoń na sercu.
- Oczywiście roztopiła się w wodach fosy - powiedział Mag. - Tragiczne.
Jim próbował wyglądać na odpowiednio wstrząśniętego.
- Zwłaszcza dla księcia była to tragedia - ciągnął Carolinus. - Dla planów czarodzieja oznaczało to ruinę. Dla Wydziału Kontroli stworzyło to konieczność nałożenia na czarodzieja surowej grzywny - z przyczyn technicznych, które w tej chwili pozostają nieco poza twoim rozumieniem, mój drogi Jamesie. Sedno całej tej historii jest w tym - nigdy nie używaj Magii Właściwej, jeśli z powodzeniem możesz zastosować jakąś inną, powszechnie znaną jej formę, nie uważaną za Magię. Teraz sugerowałbym - i pomogę ci w tym - żebyś użył zaklęcia na tymczasowe połączenie tych części twojego stroju i rynsztunku, które są obecnie - eee - rozczłonkowane. Ale gdy dostaniesz się do domu, każ je połączyć, czy co tam trzeba będzie zrobić, używając znanych powszechnie środków. Zrozumiałeś?
- Z pewnością! - wykrzyknął Jim z ulgą, że wykład się skończył, i z radością, że znów będzie ubrany. Był raczej pewien, że Gruchot nie pozwoliłby mu dosiąść się przy jego obecnym, przypominającym stracha na wróble, wyglądzie. A nie miał specjalnej ochoty na spacer przez całą drogę do zaniku.
Czarodziej spokojnie przeprowadził go przez całą procedurę z wnętrzem czoła, Indeksem, "Encyclopedie Necromantick", i Jim znalazł się nareszcie w drodze do domu, praktycznie rzecz biorąc odziany i uzbrojony.
W dwie godziny później dotarł do bram swego zamku, będąc bardziej niż trochę zadowolonym z siebie. Technikę przemieniania się na powrót ze smoka w człowieka miał teraz opracowaną i nie powinien mieć z nią więcej kłopotów. Pod okiem Carolinusa kilkakrotnie przećwiczył zamianę, po prostu, aby nabrać pewności, że lekcja się utrwaliła. W gruncie rzeczy był to niezły dzień.
- Milordzie! - powiedział zbrojny, trzymający straż przy bramie. - Sir Brian Neville-Smythe jest tutaj.
- Och? - zdziwił się Jim. - Dobrze!
Zostawił konia i pośpieszył do Wielkiej Sieni, to znaczy tam, gdzie sir Brian najprawdopodobniej się znajdował, chyba że Angie zabrała go do oferującej więcej spokoju słonecznej sypialni. W gruncie rzeczy niewiele było takich miejsc w zamku, które nie byłyby zawsze pełne ludzi. W rezultacie Jim i Angie przyjęli po prostu średniowieczny zwyczaj życia i rozmawiania ze wszystkimi ludźmi, którzy ich otaczali. Na koniec doszli nawet do punktu, w którym ignorowali to, że się ich obserwuje i podsłuchuje, oczywiście z wyjątkiem najbardziej intymnych chwil.
W Wielkiej Sieni, przy wysokim stole, dokładnie tak, jak Jim się tego spodziewał, siedzieli sir Brian i Angie. Jim podszedł do stołu, uścisnął dłoń rycerza i przysiadł się do nich.
- Jimie! - zawołała Angie. - Co ci się stało? Jasne było, przynajmniej dla Jima, że w tej samej chwili, kiedy padły te słowa, Angie pożałowała, że cokolwiek mówiła. Ale ponieważ wygląd Jima tak czy inaczej musiał wywołać komentarze, przygotował on już sobie prowizoryczną odpowiedź.
- Och - machnął ręką - to sprawa Magii, która nie wyszła. Nic ważnego. Trzeba będzie tylko pozszywać porządnie moje ubranie i wyprostować, gdzie trzeba, zbroję.
Był świadom, że co najmniej dwadzieścia osób w sieni krążyło coraz bliżej stołu, podczas gdy to mówił.
- W rzeczy samej wyglądasz, jakbyś nieco ucierpiał na przyodziewku, milordzie - stwierdził sir Brian.
- To nic ważnego, Brianie - odparł Jim, krzywiąc się trochę na to milordowanie rycerza. Ukrył to, napełniając pośpiesznie do połowy jeden z wolnych kubków winem z dzbana, który stał między Angie a Brianem.
Kiedy spotkali się po raz pierwszy - prawie przed rokiem, w sprawie Twierdzy Loathly i sir Brian zaoferował się jako pierwszy z Towarzyszy potrzebnych Jimowi do wyrównania sił w walce z Ciemnymi Mocami z tej twierdzy - wtedy to Jim poinformował go, w czysto odruchowej próbie nadania sobie jakiejś rangi, że był baronem Riveroak w kraju, z którego przybył.
Sir Brian przyjął to całkiem naturalnie, ale zawsze zwracał się do niego po prostu "sir Jamesie", do chwili gdy Jim objął zamek i ziemie należące do barona Malencontri. Wtedy rycerz, zwracając się do Jima, zaczął używać tytułu "milordzie", przez co Jim czuł się naprawdę niezręcznie. Teraz byli już starymi i bliskimi przyjaciółmi. Jim nieraz kłócił się z nim w sprawie tego "milorda", prosząc Briana, żeby po prostu nazywał go jego imieniem, James, tak jak on nazywał go Brianem. Wciąż jednak zdarzało się rycerzowi przejęzyczyć. Przyzwyczajenie było silniejsze.
Sir Brian siedział pod kątem czterdziestu pięci stopni do Jima. On, Jim i Angie stłoczyli się wokół jednego rogu wysokiego stołu; Jim siedział przy dłuższym boku, Brian przy krótkim, a Angie między nimi. Niemal każdy, kto spojrzałby na tę trójkę, zauważyłby, że istnieje coś, co różni sir Briana od Angie i od Jima.
Szlachetny rycerz, jak przypadkiem wiedział Jim, miał dwadzieścia pięć lat, czyli właściwie dobre trzy lata mniej niż Jim. Ale jakikolwiek obserwator widzący ich razem po raz pierwszy bez wątpienia uznałby, że Brian jest przynajmniej o dziesięć lat starszy.
Częściowo zawdzięczał to kanciastej, ogolonej i opalonej twarzy, na której znać było ślady niepogody. Poważny wygląd zależał także w dużej mierze od faktu, iż rycerz promieniował poczuciem pewności siebie, opanowania i naturalnego autorytetu przywódczego, czego Jimowi po prostu brakowało. Brian wyrósł, traktując jako pewnik to, ze będzie przywódcą. Zawsze przewodził, przewodził i teraz, i trochę jak Aragh, angielski wilk, uważał, że w dniu, w którym to się zmieni, zginie, a w tym przypadku wszelkie pytania co do jego prawa do takiego wyglądu będą już nie na temat.
W porównaniu z Jimem i Angie Brian był biedny. Był rycerzem-kawalerem, a to znaczyło po prostu, że nie był rycerzem-baronetem. Określenie "kawaler" nie odnosiło się do jego wolnego stanu. Oczekiwał powrotu ojca Geronde Isabel de Chaney, właściciela sąsiednich dóbr, z Ziemi Świętej - który to powrót mógł nigdy nie nastąpić - aby móc prosić go o pozwolenie na małżeństwo z Geronde. Zamek rycerza, Smythe, był stary i w kiepskim stanie. Ziemi miał on niewiele w porównaniu z Malencontri. Poślubiwszy Isabel, mógłby w końcu, po śmierci lorda de Chaney, dołączyć ziemie de Chaney do swoich włości. Wtedy stałby na równi z Jimem i Angie. Teraz jednak, jak to już było od kilku lat, sir Brian żył nieomal na krawędzi ubóstwa. Ale, jak myślał Jim, nie przejmował się tym za bardzo.
- No? - zapytała niecierpliwie Angie. - Jak twoja wizyta? Czego się dowiedziałeś?
- Och, cóż - powiedział Jim - wychodzi na to, że mój magiczny kredyt w Wydziale Kontroli... - Spojrzał na rycerza. - Nie jest ci to obce Brianie, nieprawdaż? - zapytał.
- Niechybnie nie, Jamesie - odparł tamten.
- Najwyraźniej nie można mu pozwolić, by leżał bezczynnie. Muszę go używać, w przeciwnym razie on będzie używać mnie - wyjaśniał Jim. - Carolinus wyposażył mnie w odpowiednią dla korzystania z kredytu wiedzę. Jeśli pozwolicie, nie będę się nad tym dalej rozwodził, bo jest to trochę skomplikowane. Ale dał mi wiedzę i muszę teraz praktykować. Tak więc oprócz tego, co z konieczności będzie mnie zajmować, to właśnie będę robił przez następne pół roku. Będę ćwiczył Magię.
- Możesz nie mieć na to czasu, Jamesie - rzekł poważnie sir Brian.

Rozdział 5


Jim jedynie zamrugał oczami, ale Angie szybciej pojęła.
- Co masz na myśli, mówiąc, że nie będzie miał czasu? - zapytała wojowniczo, nachylając się ku sir Brianowi. - Niby czemu miałby nie mieć czasu? Co mu w tym przeszkodzi?
- Prawdę rzekłszy przybyłem, żeby właśnie o tym was powiadomić. Postanowiłem poczekać na Jima i powiedzieć wam to, gdy będziecie razem, ponieważ sprawa ta dotyczy was obojga.
Na twarzy rycerza nie było ani śladu uśmiechu, a jego zachowanie było całkiem poważne. Przez chwilę Angie milczała, wobec tego Jim zapytał wprost:
- Co nam chciałeś powiedzieć?
- No jakżeż to, w miejscowości zwanej Poitiers, we Francji, stoczono wielką bitwę - odpowiedział sir Brian - Nasze wojska stanęły pod Edwardem, najstarszym synem i następcą naszego króla Edwarda, przeciw królowi Jeanowi z Francji, całemu jego rycerstwu i piechocie. I chociaż serce mi się kraje na tę wieść, jak każdemu wiernemu Anglikowi, książę Edward został wzięty w niewolę przez tegoż Jeana.
Jim i Angie wymienili błyskawiczne spojrzenia, którymi zgodzili się, że oboje nie wiedzą, co na to odrzec. Lecz rycerz z pewnością oczekiwał od nich odpowiedzi. Spojrzeli na niego.
- Wstrząsające! - powiedziała Angie z nutą prawdziwego oburzenia w głosie.
- Jeszcze jak! - pośpiesznie dodał Jim.
- Można śmiało tak powiedzieć, a nawet jeszcze więcej - ponuro stwierdził sir Brian. - Cała Anglia się burzy. Nie ma szlachcica godnego tego miana, który nie szykowałby konia, zbroi i wojska, by odbić naszego księcia i dać temu dumnemu Francuzowi nauczkę!
- Ty także, Brianie? - spytała Angie.
- Na świętego Dustana, tak! - oświadczył dobitnie rycerz. Skierował na Jima palące spojrzenie swych błękitnych oczu.
- Rycerze tacy jak ty i ja, Jamesie, nie będą czekać, aż nasz suzeren, który, jak wszyscy wiemy, cokolwiek zaniedbuje sprawy państwowe, coś uczyni, ale już teraz zaczną szykować się na wyprawę.
Jim i Angie znów popatrzyli na siebie. Mówiąc o królu Brian miał na myśli, co Jim świetnie wiedział, to, że był on nałogowym alkoholikiem, zazwyczaj pogrążonym w pijackim otępieniu. Postawiony wobec konieczności podjęcia jakiejś decyzji, miesiącami mógł trząść się i unikać jej, odkładając to do dnia, w którym poczuje się stanowczy. Dnia, który - nie trzeba dodawać - nigdy dlań nie nadejdzie.
- Słyszałem już - kontynuował rycerz - że lord marszałek i kilku innych prawych panów z dworu zajmą się ogłoszeniem należytego zaciągu. Tymczasem, jeśli się da, trzeba uniknąć zwłoki. Jak najszybciej zbierzmy nasze siły i zaokrętujmy się w jednym z Pięciu Portów - pewnie w Hastings.
Większość powagi w głosie Briana znikła, zepchnięta w cień przez jasną i wyraźną nutę szczerego entuzjazmu. Jim czuł, jak zamiera mu serce. Ten jego bliski przyjaciel, J mimo swych wielu pozytywnych cech, zawsze okazywał radość, którą w tym świecie i czasach tacy jak on odczuwali, kiedy w perspektywie jawiła się jakakolwiek bitwa. Jak Jim powiedział kiedyś Angie - sir Brian i podobni jemu dosłownie woleliby walczyć, niż jeść.
- Jimie - zwróciła się do niego Angie - chyba nie musisz się w to mieszać.
- Angelo - rzekł rycerz - twoja niewieścia troska przynosi ci chlubę. Ale nie zapominaj, że James jest teraz związany obowiązkiem wobec króla, otrzymawszy ziemie Malencontri w lenno bezpośrednio od Jego Królewskiej Mości. Z racji jego feudalnych obowiązków nie pozostaje mu nic innego, jak tylko oddać siebie i choćby najmniejszą drużynę na wezwanie króla, na sto i dwadzieścia dni służby w czasie wojny.
- Tak, ale... - przerwała mu Angie, wciąż patrząc prosząco na Jima.
Jim nie bardzo wiedział, jak spojrzeć jej w oczy. Zdawał sobie sprawę, że Angie wie, iż wielu jest rycerzy, którzy znajdą taką czy inną wymówkę, by zostać w domu. Jednakże Brian, tak samo jak i większość innych rycerzy w tej szczególnej okolicy średniowiecznej, wiejskiej Anglii, nie należał do takich ludzi. A gdyby Jim został w domu, podczas gdy wszyscy jego sąsiedzi odpowiedzieliby na wezwanie, by ratować księcia, to on i Angie byliby potem na zawsze odizolowani i traktowani jako infamisi przez tych, którzy poszli, i ich rodziny.
- Będę musiał pójść - powiedział powoli Jim do Angie. Potem zwrócił się do rycerza.
- Wybacz mi, jeśli wydawałem ci się mniej szczęśliwy niż ty słysząc te słowa, Brianie - rzekł - ale, jak pamiętasz, dopiero w tym roku nauczyłem się używać miecza, tarczy i innej broni. Gruchot nie jest prawdziwym rumakiem bojowym. Moja zbroja źle na mnie leży. Poza tym nie mam zielonego pojęcia, jak zaciągnąć ludzi, których potrzebuję, żeby wypełnić mój obowiązek wobec suzerena. Czy wiesz coś o tym, ilu ludzi miałbym dostarczyć?
- Malencontri powinno wystawić nie mniej niż ciebie i pięćdziesięciu konnych, z pełnym rynsztunkiem i uzbrojeniem - odpowiedział. - Wszystko, co mówisz, to oczywiście prawda, Jamesie. Wiem, że obawiasz się, by twoje wysiłki w tym przedsięwzięciu nie zdały się mniejszymi, niż byś pragnął. Tak samo jak - bez wątpienia - obawiasz się, ze ta oto dama nie jest przyzwyczajona do strzeżenia zamku w czasie twojej nieobecności.
- Tak, to też - wtrąciła szybko Angie. - Jim nauczył się może paru rzeczy tej zimy, ale ja nie mam pojęcia, jak bronie tego zamku
- Tusze, że zdołam podsunąć jakieś rozwiązanie tych problemów - powiedział Brian. - Najpierw twój problem pani, gdyż - wybacz mi - jest on pomniejszy. Jak wiesz, masz oddaną przyjaciółkę w mojej pani Geronde Isabel de Chaney, a dla niej to nie nowina zarządzać i bronić zamku pod nieobecność jego pana. Stałaś się już dobrą i wprawną gospodynią dla wszystkich w tych murach, do wszystkiego oprócz sprawy obrony jesteś dobrze przygotowana. A jeśli idzie o obronę, to Geronde z przyjemnością przyjedzie, by pobyć z tobą jakiś tydzień, i pokaże ci, jak najlepiej poradzić sobie z każdym atakiem, najazdem czy napadem na mury zamku.
Zwrócił się znów do Jima.
- Teraz co się tyczy ciebie, Jamesie - powiedział. - Skromność nie pozwala ci się przyznać, ale doprawdy radzisz sobie nieźle z mieczem, toporem i sztyletem. Istotnie, niewprawnie bronisz się jeszcze tarczą. I - muszę rzec szczerze - nie chciałbym cię zobaczyć z kopią w dłoni szarżującego konno na zaprawionego w bojach rycerza. Jednakowoż jesteś nieźle przygotowany, by spełnić swój obowiązek, niech mnie diabli wezmą, jeśli tak nie jest. Wiesz już sporo o walce, wielu ludzi wyruszało na wojnę wiedząc mniej. A w dodatku posiadasz ten kredyt magiczny i uczysz się zeń korzystać. Już to samo staje się bronią, która będzie miała wielką wartość dla naszego suzerena przy oswobadzaniu jego królewskiego syna.
- Ale ta sprawa zebrania ludzi zdolnych do walki, wyboru tych, którzy mają pójść, nauczenia ich, co robić, a potem dowodzenia nimi w należyty sposób... - mówił Jim. - Ja nie mam o tym pojęcia.
- Nie kłopocz się tym zbytnio - stwierdził sir Brian. - Proponuję, żebyśmy połączyli nasze siły i utworzyli jeden oddział z ludzi, których weźmiemy. Może nawet udałoby nam się także zdobyć do pomocy niektórych stronników Gilesa z Wrzosowisk. Są banitami, ale w sprawach takich jak ta nikt nie będzie wnikał zanadto w ich stosunki z prawem.
W jego jasnoniebieskich oczach pojawił się wyraz zadumy.
- Gdybyż tylko udało nam się nakłonić do współudziału także tego mistrza łuku i strzał, Dafydda ap Hywel. Ale ci Walijczycy zawsze mają coś przeciwko, gdy chodzi o poczciwych Anglików. Mało prawdopodobne, by chciał pomóc odbić naszego księcia, nawet jeśli Danielle z Wrzosowisk, jako jego żona, pozwoli mu pójść. Poza tym on jest jeszcze bardziej niechętny wszystkiemu, co angielskie niż większość Walijczyków - przynajmniej jeśli idzie o naszych ludzi od długich haków. Ach, żeby mieć takiego łucznika w naszych szeregach!
- Zawsze mówił i Danielle to mówiła - wtrąciła Angie, wracając do przygód, które przydarzyły się im wszystkim z Ciemnymi Mocami i Twierdzą Loathly - że przyjdzie na pomoc tobie czy nam, tak jak my pomoglibyśmy im w razie potrzeby.
Jim nie mógł uwierzyć, żeby Angie zrezygnowała z powstrzymania go od wyjazdu na wojnę do Francji. Raczej w to wątpił. Angie nie poddawała się tak łatwo. Ale najwyraźniej, jeśli musiał pójść, chciała, żeby poszedł pod tak wprawną ochroną, jak się tylko da. A Brian powiedział prawdę, Dafydd ap Hywel był łucznikiem tak dobrym, że przechodziło to ludzkie pojęcie, nawet po tym, jak się go widziało w akcji.
- Przyjść z pomocą przyjacielowi to jedno - Jim sam odpowiedział Angie. - Iść na wojnę, żeby wspomóc króla kraju, z którym twój naród prowadził wojnę od paru stuleci, to coś innego. Prócz tego pamiętaj, że Dafydd nigdy nie naraża się na niebezpieczeństwo tylko dla przygody. Pamiętasz, że poszedł z nami do Twierdzy Loathly tylko ze względu na Danielle.
Angie westchnęła i nic nie powiedziała.
- Masz rację, Jamesie - odezwał się Brian. - Jednakże tak myślę, że nic nie stracimy pytając go. Tak samo nic nie tracimy, pytając wśród wesołej kompanii Gilesa z Wrzosowisk, czy któryś z nich nie chciałby pójść z nami do Francji, dla chwały i łupów.
- Właściwie jak szybko musicie wyjechać? - spytała sir Briana Angie.
- Jak szybko się da. - Rycerz w zamyśleniu potarł podbródek. - Chociaż miną trzy tygodnie, może więcej, zanim część moich dobrych ludzi dotrze do mnie. To ci, którzy powiedzieli, że podążą za mną na każdą wielką wyprawę, taką jak ta teraz. Na co dzień są na służbie u kogoś innego. Ci, którzy dostaną pozwolenie, przyjdą. Słyszeli już, co się stało, i wiedzą, że ich potrzebuję. Z pewnością poczekałbym, ze trzy tygodnie. Ponadto - zwrócił się do Jima - przynajmniej trzy tygodnie zajmie wtłoczenie odrobiny znajomości broni w ludzi z twojego zaciągu i nauczenie ich, jak mają się zachowywać na wyprawach takich jak ta, w obcej ziemi. Ale powinniśmy wyruszyć tak szybko, jak tylko się da. Tylko parę dni powinno nam zająć dotarcie do najbliższego portu. Ale potem najprawdopodobniej jeszcze kilka tygodni na znalezienie statku, żeby nas zabrał do Francji tam, gdzie będzie punkt zborny. Prawdopodobnie będzie w Bordeaux, choć może być i w Bretanii, która jest bliżej - aczkolwiek wybrzeże Bretanii jest niebezpieczne. Zwrócił się znów do Angie.
- Powiedzmy trzy tygodnie, zanim opuścimy dom, milady - rzekł - i nie będzie to dalekie od prawdy. Bóg wie, czasu jest niewiele.
Jeszcze raz odwrócił się do Jima.
- Dlatego powinieneś od razu zacząć wybierać ludzi, których chcesz wziąć ze sobą - dodał. - To powód, dla którego tu jestem. Nie tylko, by przynieść wam wieści, ale żeby pomóc ci w paru takich rzeczach. Wezwij swojego rządcę.
Jim zwrócił się do pierwszego sługi, którego zobaczył w pobliżu podwyższenia. Był to Theoluf, dowódca jego zbrojnych.
- Sprowadź mi tu zaraz Johna rządcę, Theolufie - polecił Jim.
John rządca pojawił się z godną uwagi szybkością. Można by sądzić, że przebywał nie dalej od stołu niż Theoluf, gdyby nie to, że nie było go widać. A w Wielkiej Sieni nie było miejsca, gdzie mógłby się ukryć dalej niż pięćdziesiąt stóp od stołu, chyba że skryłby się wśród innej służby.
Stanął przed nimi wysoki, kanciastej budowy, srogo wyglądający mężczyzna po czterdziestce, który zdołał jednak zachować jeszcze większość zębów. Brakowało mu tylko dwóch z przodu, co było widać, kiedy mówił lub się uśmiechał - chociaż prawdę mówiąc rzadko się uśmiechał. Włosy, które mu zostały, miał czarne, długie i zaczesane prosto do tyłu. Nosił czapkę w kształcie bochenka chleba i nieco poplamioną jedzeniem szatę, która kiedyś należała do poprzedniego barona de Malencontri. Czapkę tę, podobnie jak i szatę, miał na sobie zawsze, tak że wydawały się one czymś w rodzaju jego liberii.
- Jego lordowska mość życzył sobie? - odezwał się sztywno.
- Tak, Johnie. Ilu mamy w zamku i osadach poza murami sprawnych ludzi w wieku od dwudziestu do czterdziestu lat?
- Ilu ludzi... - powoli powtórzył John i podrapał się w głowę przez materiał czapki.
- Tak - potwierdził Jim. - Ilu?
- Ilu ludzi między dwudziestką a czterdziestką... - znów powoli powiedział John.
- Tak, Johnie. O to pytałem - odparł zdziwiony Jim. John rządca zazwyczaj nie był tak powolny w pojmowaniu pytań czy odpowiadaniu na nie.
- No cóż - zaczął John w zamyśleniu, licząc na palcach - jest William z młyna, William znad fosy i William...
- Za pozwoleniem, Jamesie - przerwał sir Brian - ten człowiek najwyraźniej nie zna swoich obowiązków. Rządca, który nie może natychmiast podać liczby ludzi będących do dyspozycji, to gorzej niż żaden rządca. Proponuję, żebyś go powiesił i wziął kogo innego na jego miejsce.
- Nie, nie - rzekł szybko, w tempie bardziej przypominającym jego normalną mowę, John. - Wybaczcie mi, milordzie, milady i ty, szlachetny panie. Przez chwilę umysłem błądziłem gdzie indziej. Jest trzydziestu ośmiu takich ludzi, milordzie, licząc zbrojnych i wszystkich innych.
- Dziwne - rzucił rycerz, zanim Jim zdążył się odezwać - ostatnio słyszałem, że Malencontri miało powyżej dwóch setek sprawnych ludzi. Jeśli teraz jest zaledwie trzydziestu ośmiu, to istotnie to lenno jest w strasznym stanie. Zwrócił się do Jima.
- Milordzie - powiedział, wymawiając słowa bardzo wyraźnie - czy zezwolisz, abym przejął na siebie wybadanie tego oto Johna rządcy?
- Naturalnie. Oczywiście - odpowiedział z ulgą Jim. - Proszę bardzo, sir Brianie.
Rycerz przeszył spojrzeniem swoich niebieskich oczu rządcę, który jakby nieco zmalał.
- Więc tak, mój człowieku - zagaił. - Słyszałeś już zapewne o sytuacji, w jakiej znalazła się Anglia, a zatem i twój pan. Będzie on potrzebował zebrać drużynę z ludzi z majątku. Zaciąg, który będzie odpowiadał wymaganiom jego suzerena. Zostaną oni wybrani spośród zdolnych do marszu i walki mężczyzn. Mężczyzn, którzy mieszczą się w wymienionych przez niego latach, chociaż nikt nie jest za stary czy za młody, jeśli tylko jest sprawny i wytrzymały. Przeto pan twój żąda od ciebie, abyś przedstawił w ciągu najbliższych dwóch godzin stu i dwudziestu takich ludzi.
- Brianie - zaczął trochę niepewnie Jim - jeżeli jest tylko trzydziestu ośmiu...
- Sądzę, iż ten oto poczciwy rządca może nieco się mylić co do liczby odpowiednich ludzi w twojej posiadłości, Jamesie. I zdaje sobie teraz sprawę z tej pomyłki, zwłaszcza że odpowie za nią gardłem, jeśli nie zdoła zebrać wystarczająco wielu ludzi, by stworzyć wymagany zaciąg. Cóż, panie rządco? Czy zechciałbyś jeszcze raz pomyśleć o tym, kto mógłby się nadawać? Potrzebujemy ludzi w dobrym zdrowiu, silnych i pogodnego ducha. Sir James nie weźmie do tego zadania żadnych jęczydusz ani marud, na świętego Dustana! Mieliby zły wpływ na innych ludzi. Zatem! Za godzinę zbierzesz ich dla nas na dziedzińcu, aby twój pan wraz ze mną mógł ich dojrzeć, ponieważ śpieszy nam się. Możesz odejść.
- Ale - ale - ale - John rządca odwrócił się i zaapelował do Jima - milordzie, czy takie jest wasze życzenie? Słyszałem tego szlachetnego rycerza, ale to, czego żąda, jest - no, niewykonalne. Nawet gdybyśmy mieli takich stu i dwudziestu ludzi, każdego z nich potrzebujemy tutaj i nie możemy obyć się bez nich w zamku i na polach. Trzeba zaorać ugory. W zamku są naprawy, z którymi czekaliśmy wiosny. Jest tysiąc jeden różnych rzeczy, które trzeba zrobić, a i tak już nam brak rąk do pracy.
- Jamesie - zapytał Brian, odwracając się do Jima - czy mogę pomówić z tobą na osobności?
- Ależ oczywiście - odpowiedział Jim. Po czym podniósł głos: - Hej tam, wy wszyscy - włącznie z tobą, Johnie - wskazał palcem na rządcę - wynocha mi z sieni! Ale bądźcie w pobliżu, gdybym was chciał przywołać.
Rycerz nie odezwał się, dopóki cała służba nie zniknęła, potem odwrócił się do Jima. Ale Angie przemówiła, zanim zdołał uczynić to rycerz.
- Brianie, czy nie byłeś dla niego trochę za ostry? - spytała. - John rządca jest u nas od czasu, kiedy przejęliśmy zamek. Jest dobrym, uczciwym człowiekiem. Zawsze mogliśmy mu ufać i zawsze służył nam najlepiej, jak potrafił. Jeśli mówi, że ma tylko trzydziestu ośmiu ludzi, to pewnie właśnie tylu ma.
- Nie myśl tak, pani - odpowiedział poważnie rycerz. - Nie wątpię, że jest taki, jak mówisz. Dobry rządca. Poczciwy człowiek. I z tego właśnie powodu nie ustępuje od razu w kwestii oddania zdrowych ludzi na potrzebny zaciąg. Jego powinnością jest wyżywić oraz ochronić zamek i ziemię; przeto w tym celu musi starać się zachować i osłaniać najlepszych spośród poddanych.
Zwrócił się do Jima.
- Czy oboje tego nie widzicie? - zapytał. - Ten człowiek tylko targuje się z nami. Zgoda - stu ludzi to więcej, niż nam trzeba. To więcej niż wymagany zaciąg. Ale trzydziestu ośmiu to głupia liczba. To o wiele za mało. Gdzieś pomiędzy tą liczbą a moją, stu i dwudziestu, dojdziemy do porozumienia co do odpowiedniej liczby wojska. Będzie to proces powolny, on będzie się nam przeciwstawiał przez cały czas i co do liczby, i co do wartości ludzi. Zobaczycie, że pierwsza grupa ludzi, jaką zaprezentuje na dziedzińcu, niewarta będzie poprowadzenia pół mili wzdłuż drogi, a co dopiero do Francji na bitwę. Ale w końcu zdobędziemy to, czego nam trzeba. A teraz, czy mam wasze pozwolenie, by kontynuować?
Jim i Angie popatrzyli na siebie. Żyli w tym dziwnymi świecie już prawie rok, dość długo, by wiedzieć, że spraw l nie załatwia się tu metodami, do jakich byli przez całe życie j przyzwyczajeni. Wiedzieli także, że rycerz znał odpowiedni j sposób przeprowadzenia tych spraw.
- Dalej, Brianie - powiedział Jim. - Znów jak wtedy, j gdy ćwiczyłeś mnie w użyciu broni, staję się twoim uczniem, j Ty się tym zajmij, a ja spróbuję się nauczyć, jak to się robi, j obserwując ciebie i słuchając.
- Zgoda! - rzekł rycerz. - Zatem świetnie. Sądzę, że] pozwolimy panu rządcy trochę skruszeć i zastanowić się, j czy czasem nie mówiłem poważnie o stu i dwudziestu! ludziach i o szansie, że zawiśnie, jeśli ich nie dostarczy, j Tymczasem wezwij dowódcę twoich zbrojnych i teraz z nimf porozmawiamy.
Jim podniósł głowę.
- Theolufie! - zagrzmiał.
Jakaś postać niezwłocznie wyskoczyła z wejścia nąj słoneczne schody i zbliżyła się do stołu. Jim pomyślał, żel wszyscy ludzie z zamku muszą tłoczyć się tam jak sardynki J tuż za wejściem, poza zasięgiem jego wzroku. Zbrojny| zbliżył się do stołu i przystanął.
- Milordzie? - powiedział.
Theoluf miał może ze trzydzieści pięć lat. Jednak życie, jakie prowadził, sprawiło, że wyglądał, jak sir Brian, na więcej; na wciąż sprawnego, ale starszego. Pod wieloma! względami, myślał Jim patrząc na niego, bardzo przypominał Johna rządcę. Obaj byli ludźmi mającymi posłuch i na takich wyglądali. Obaj byli odważni i wiedzieli o tym, Theoluf był mniejszy niż rządca. Niższy, nie tak szeroki w ramionach i raczej żylasty niż potężny. Ale swój skórzany kaftan, pokryty płytkami ze stali, oraz miecz i sztylet balansujące po obu stronach pasa nosił tak, jakby siei w nich urodził. Włosy, jak rządca, miał czarne, ale krócej j przycięte, i nosił stalowy hełm bez nosala, który teraz na] znak szacunku zdjął i trzymał w rękach.
- Theolufie - odezwał się Jim - chcę, żebyś uważnie
słuchał i udzielał jasnych i uczciwych odpowiedzi temu oto szlachetnemu rycerzowi.
- Tak, milordzie - powiedział zbrojny.
Mówił ze śladem akcentu, którego Jim nie potrafił dokładnie określić, coś pomiędzy skandynawskim a germańskim, co było dziwne w tym świecie, w którym każdy, łącznie z wilkami i smokami, mówił, jak mu się wydawało, tym samym językiem. Ale był to tylko cień akcentu. Spojrzenie ciemnych oczu Theolufa osadzonych w trójkątnej twarzy powędrowało ku rycerzowi.
- Sir Brianie?
- Theolufie - zagaił rycerz - ty i ja znamy się.
- O tak, sir Brianie - odpowiedział zbrojny z nieznacznym, cierpkim uśmieszkiem. - Nawet spoglądaliśmy na siebie z przeciwnych stron tych blanków, kiedy sir Hugh de Malencontri był baronem.
- Tak było - stwierdził Brian stanowczo - ale chociaż zdarzały się okazje, kiedy byliśmy bliscy skrzyżowania mieczy, znam cię jako dobrego i wiernego człowieka twego obecnego pana, którym jest sir James. Czy mylę się w tym?
- Nie, sir Brianie - odparł zbrojny. - Komu Theoluf służy, temu służy całkowicie. Walczę teraz przeciw każdemu dla sir Jamesa i umrę dla niego, jeśli zajdzie potrzeba.
- Nie każe ci się dziś jeszcze umierać - powiedział rycerz - tylko odpowiedzieć na kilka pytań jasno i na temat. Do tej pory usłyszałeś już, jak wszyscy w tym zamku, o tym, co zdarzyło się we Francji, oraz że sir James i ja tam wyruszamy. Mamy zamiar połączyć nasze siły. Wiesz także, że sir James musi wystawić zaciąg, by spełnić obowiązek wobec swego suzerena. Teraz, czy są tutaj tacy, oprócz obecnej drużyny, którzy stanowią dobry i zdrowy materiał, by wyćwiczyć ich na zbrojnych?
- Rzekłbym, że tak - odrzekł Theoluf - ale te durne łby, co myślą tylko o sianie i żarciu, nie mają pojęcia o broni ani o walce - a co dopiero mówić o jakimś pojęciu ° tym, jak może wyglądać wojna.
- Wierzę ci - rzekł sir Brian - ale sądzę, iż przyjmujesz zbyt ciemny punkt widzenia, Theolufie. Jak mówiłem przed chwilą sir Jamesowi, ludzie ruszali na wojnę wiedząc mniej. Będziemy mieć dwa lub trzy tygodnie tutaj i trochę więcej czasu po drodze. Do ciebie i do tych ludzi, których weźmiesz, będzie należało dopatrzenie, by ci, których wybierzemy, byli gotowi, gdy nadejdzie czas. Toczyli i wygrywali bitwy tacy, co przedtem nigdy w życiu nie dzierżyli oręża w dłoni. Lecz zdajesz sobie sprawę, iż niektórzy z twoich lepszych ludzi muszą tu zostać, dla ochrony samego Malencontri i pani Angeli?
Dowódcy zbrojnych pociemniała twarz. Zapadła chwilowa cisza.
- Jeśli tak być musi - powiedział potem. I przeniósł spojrzenie na Jima. - Jednakże ja sam, milordzie, idę z tobą?
Było to nie tyle pytanie, co wyzwanie. Jim choć raz i zaczął myśleć według czternastowiecznych zasad.
- Ty, spośród wszystkich, idziesz ze mną - rzekł. Twarz Theolufa rozjaśniła się.
- Ale przecież - odezwał się znów patrząc na rycerza - zrobimy, co się da, sir Brianie. Jeśli zdarzy się, że zwerbowani będą zdrowi na ciele i będą mieli nieco oleju w głowie - nauczymy ich, co powinni robić w każdej sytuacji.
Jednakże światełko na jego twarzy przybladło i zostało, zastąpione przez zmarszczenie brwi.
- Tych paru przyzwoitych kuszników, jakich mieliśmy, straciliśmy przez tego diabelskiego walijskiego łucznika, który był z wami pod Twierdzą Loathly. Szlachetny rycerzu, milordzie i ty, pani - powiedział - bardzo nam trzeba łuczników. W siłach innych, którzy ruszą uwolnić księcia j Edwarda, bez wątpienia będą łucznicy, ale łucznicy należący  do Malencontri...
- A niech szlag trafi moją fatalną pamięć! - przerwał! mu sir Brian zwracając się do Angeli. - Miałem wami przekazać wiadomość, że Dafydd i jego żona, Danielle, są w drodze, by was odwiedzić. Miałem wam to przekazać,! ale przy tej ważniejszej sprawie księcia zupełnie zapomniałem. Błagam o wybaczenie.
- Dafydd i Danielle? - powtórzył Jim. - A czemu Dafydd miałby chcieć mnie widzieć? 
- Jak zrozumiałem, to raczej Danielle pragnęła zobaczyć jej wielmożność - wyjaśnił rycerz. - W każdym razie wieść nadeszła w zeszłym tygodniu, że są w drodze. Powinni nadjechać lada dzień.
- Hmm - mruknęła Angie w zamyśleniu.
- Cóż - powiedział Jim - w każdym razie chętnie ich zobaczę.
Przerwał mu hałas przy drzwiach wejściowych do wielkiej sieni. Człowiek, którego rozpoznał jako jednego ze zbrojnych sir Briana, dosłownie wtoczył się do środka, wlokąc za sobą dwóch z własnych zbrojnych Jima. Mężczyzna nie zwracał na nich uwagi, ani na Jima czy Angie, tylko szedł prosto do rycerza.
- Milordzie! - sapnął, zwracając się do sir Briana i łapiąc odległy koniec wysokiego stołu, by się prosto utrzymać. - Zamek Smythe zaatakowany i omal nie zajechałem jednego z twoich koni na śmierć, by przywieźć ci wieść jak najszybciej!

Rozdział 6


Theolufie! - krzyknął Jim zrywając się na równe nogi. - Sprowadź ludzi, ilu się da. Niech ktoś mi przyniesie świeżą odzież i ciężką zbroję. Brianie... Ale rycerz zerwał się już od stołu i nakładał hełm.
- Ruszaj za mną tak szybko, jak możesz, Jamesie -rzucił przez ramię. - Nie mogę czekać.
Złapał posłańca za ramię i odwrócił go.
- Możesz jeszcze jechać?
- Tak, sir Brianie! - odpowiedział zbrojny, który przyniósł wiadomość. - Dajcie mi tylko świeżego konia.
- Bierz, którego chcesz z moich stajni! - krzyknął Jim, gdy rycerz zdążał już ze zbrojnym do wrót, trzymając jego lewe ramię w uścisku, którym jednocześnie podtrzymywał go i zmuszał niemal do biegu.
Jim i Angie ruszyli za nim do wrót, gdzie ktoś podprowadził już wierzchowca Briana i świeżego konia zbrojnego z Zamku Smythe. Jim i Angie zdążyli jeszcze zobaczyć, jak rycerz, mimo ciężaru zbroi, którą miał sobie, wskakuje z ziemi na siodło, ledwie tykając palca u nogi strzemienia.
Jim poczuł ukłucie zazdrości. On sam nie potrafiłby zrobić. Ale przecież Brian ćwiczył takie dosiadanie skoku od małego.
Inna sprawa, że Jim był dumny ze swojej skoczność Jako zawodnik pierwszej ligi siatkówki był w stanie z łatwością skoczyć wyżej niż ktokolwiek inny. Ale coś w tych skokach na konia, zwłaszcza w ciężkiej zbroi - coś, co Brian potrafił robić - nie udawało mu się. Mógł wybić się dość wysoko, ale jakby nie potrafił porządnie wylądować w siodle - a to bardzo bolało.
Wrócił z Angie do zamku.
Upłynęło dobre piętnaście minut, zanim przyniesiono mu nowe, zwyczajne ubranie, o poszczególnych częściach mocno ze sobą połączonych Starą Magią, zamiast tego tymczasowo skleconego w całość w domu Carolinusa, i zanim nałożono na Jima jego przerobioną, choć niezbyt dopasowaną pełną zbroję, odziedziczoną po poprzednim baronie. Jim właściwie spodziewał się sprzeciwu ze strony Angie, ale ona najwyraźniej stawała się mieszkanką tego świata tak samo jak on. Pocałowała go na do widzenia, zanim wdrapał się na Gruchota.
- Uważaj na siebie - powiedziała tylko.
- Wierz mi, będę uważał - odpowiedział ponuro Jim. Wgramolił się na Gruchota i poprowadził swój niewielki, naprędce sformowany oddział liczący około szesnastu zbrojnych. Theoluf jechał tuż za jego lewym bokiem na czele oddziału. Opuścili zamek, kierując się na drogę, która wiodła do Zamku Smythe, i Jim poprowadził oddział galopem.
- Milordzie - usłyszał w lewym uchu głos zbrojnego - musimy oszczędzać konie.
- Prawda. - Jim niechętnie zmusił Gruchota do kłusu.
Miał nadzieję, że dogoni sir Briana. Rozsądek podpowiadał mu jednak, że nie ma na to szansy. Rycerz będzie dawał z siebie wszystko, żeby wraz z posłańcem dołączyć do tych spośród jego ludzi, którzy mogli jeszcze bronić się przeciw napastnikom, kimkolwiek by oni byli.
Nie można by dogonić tych dwóch, chyba że Jim i jego ludzie pognaliby konie całym pędem, a to, jak właśnie zauważył Theoluf, nie byłoby rozsądne. Jim liczył, że dowie się czegoś od człowieka Briana o napastnikach 1 sytuacji w zamku, ale wyraźnie nie było to możliwe. Najlepiej będzie, jeśli on i jego ludzie nadjadą w jak najlepszej kondycji bojowej.
Właściwie do Zamku Smythe nie było tak daleko; konno może półtorej godziny stępa. Jim ściągnął wodze nieco mocniej i Gruchot zwolnił jeszcze tempo. Nawet kiedy już tam dojadą, głupotą byłoby rzucić się do walki, zanim nie przyjrzą się sytuacji i nie porozmawiają z sir Brianem. Napastnicy mogli przewyższać ich liczebnie nawet dziesięć czy dwadzieścia razy do jednego, chociaż było rzeczą nieprawdopodobną, by naprawdę duże siły zapuściły się tak daleko, zanim doszłyby o nich wieści od innych sąsiadów.
Wszyscy zbrojni jechali teraz stępa. Jim skinął na Theolufa, żeby ten zrównał się z nim.
- Jak myślisz - spytał go - kto może atakować Zamek Smythe? To nie jest wszak najzamożniejsza posiadłość w tych stronach.
- Ale ktoś obcy mógłby uważać ją za jedną z łatwiejszych do zdobycia - zauważył zbrojny.
- Rozumiem - stwierdził Jim, nagle zamyślony. - W takim razie atakujących prawdopodobnie jest niewielu. I nie będzie to nikt z sąsiadów. Sir Brian jest w dobrych stosunkach ze wszystkimi; a w każdym razie normańskie prawo zabrania nam walczyć między sobą.
- Prawo jest tylko prawem - sceptycznie odpowiedział Theoluf. - Jednakże myślę, milordzie, że masz rację. To nie będą sąsiedzi. I nie ma w tej okolicy tak dużych zgraj banitów, żeby porwali się na podobną rzecz; a na najazdy Szkotów jesteśmy za daleko na południe. Możliwe, że napastnicy przybyli morzem ł nadeszli od strony wybrzeża, na los szczęścia przeszukując ląd i wyglądając wszystkiego, co mogliby szybko zdobyć i unieść, zanim ta część Anglii powstanie przeciw nim.
Jim skinął głową. Słowa zbrojnego jasno zarysowały najbardziej prawdopodobny obraz. Nie powiedział nic więcej i Theoluf pozwolił swemu koniowi wrócić na bardziej stosowną pozycję, pół długości za Jimem, nadal po lewej jego stronie. Jechali dalej; Jim starał się, jak umiał najlepiej, panować nad zniecierpliwieniem.
Wrócił do zamku, po wizycie u Carolinusa, w południe. Teraz było już wczesne popołudnie. Nagle, całkiem z innej beczki, przypomniało mu się, że nic nie jadł. A także prawie nic nie pił - tylko pół dzbana wina, które zaczynało już wietrzeć mu z głowy. Przez to wino czuł się teraz ospały i przygnębiony - chociaż z konieczności dostosował się już do tego, że ludzie z jego otoczenia mieli zwyczaj tęgo popijać.
Rozmyślania te przypomniały mu o czymś jeszcze. Odwrócił głowę i skinąwszy nią przywołał do siebie Theolufa, by móc z nim porozmawiać nie będąc słyszanym przez jadących za nimi.
- Theolufie - odezwał się szeptem nieco tylko głośniejszym niż stukot kopyt ich koni - czy ludzie coś jedli od świtu?
Zbrojny spojrzał na niego z półuśmiechem.
- Nie ma obawy, milordzie - odpowiedział. - Wojownik uczy się dbać o to, żeby jego brzuch zawsze był pełen, na wypadek nagłej potrzeby takiej jak ta - zawahał się i zerknął badawczo na Jima. - Czy milord coś jadł?
- W rzeczy samej nie - odrzekł Jim - przynajmniej nie od śniadania. Zupełnie o tym zapomniałem.
- Jeśli zajrzy milord do juków przy siodle - powiedział Theoluf- stwierdzi być może, że zostały zaprowiantowane, nim wyruszyliśmy.
Jim sprawdził lewą torbę i odkrył, że istotnie zbrojny miał rację. Było tam kilka grubych kawałków chleba i sera i duża flaszka wina. Był też kubek do wina.
- Czy będziemy w najbliższym czasie przechodzić przez jakiś strumień?
- Jeszcze dwa furlongi i przekroczymy mały strumyk - odpowiedział Theoluf i spojrzał pytająco na Jima.
Prawdę powiedziawszy Jim wolał w tej chwili uniknąć picia czystego wina - mimo dobrze znanego twierdzenia, że włos psa jest dobrym lekarstwem na każdego, nawet najmniejszego kaca. Mniemanie to, rozpowszechnione w tym świecie tak samo, jeśli nie bardziej, jak w jego własnym, świadczyło o długim żywocie ludowych środków.
Chciało mu się pić i z chęcią zadowoliłby się samą wodą, byle tylko czystą. Na szczęście w tej okolicy można było z reguły pić bezpiecznie wodę ze strumieni. Przyszło mu teraz do głowy, że może coś w rodzaju drinka - wino pół na pół z wodą ze strumienia - mogłoby zarówno ugasić pragnienie, jak i pomóc popić chleb z serem. Zwłaszcza że ser był zbyt suchy, aby go przełknąć bez popijania.
Kiedy dotarli do strumienia, posłał oddział przodem i z Theolufem u boku zatrzymał się dość długo, by napić się wina z wodą i zjeść trochę chleba z serem. Mając coś w żołądku spojrzał na świat bardziej optymistycznie, schował resztę jedzenia, flaszkę i kubek i pojechali dalej, doganiając oddział.
Zbliżywszy się do Zamku Smythe jechali wolniej; zeszli zupełnie z traktu i rozproszyli się, na wypadek gdyby napastnicy obozowali w pobliżu albo rozstawili straże.
Jednakże ostrożność ta okazała się zbędna. Dojechali aż do krawędzi otwartej przestrzeni, którą Zamek Smythe, jak wszystkie zamki, utrzymywał ze względów obronnych wokół swych murów. Wyglądając spoza zasłony liści Jim ujrzał grupę stu lub niewielu mniej uzbrojonych ludzi o dość prostackim wyglądzie. Stłoczeni byli w bezładną gromadę pod główną bramą zamku i najwyraźniej dowodził nimi wielki, czarnobrody osobnik.
Zamek Smythe był szczelnie zamknięty - to znaczy tak szczelnie, jak tylko dawało się go zamknąć. Fosa na pół wyschła, najwidoczniej nie było też czasu, by opuścić kratę, albo też mechanizm, który pozwalał ją opuszczać, nie działał. Zresztą metalowa krata, która powinna ochraniać parę ciężkich wierzei, przerdzewiała do stanu, w którym stawiałaby niewielki opór zdecydowanemu atakowi.
Same wrota były jednak zamknięte na głucho i wyglądały na wystarczająco potężne, by stawić znaczny opór. Ale w tej właśnie chwili Jim dostrzegł powód, dla którego zgraja atakujących nie szturmowała murów zamku. Zrąbali oni wielkie drzewo i zaciągnęli je przed wrota; teraz zajęci byli ociosywaniem ostatnich gałęzi, by uformować prowizoryczny taran.
- Jak sądzisz, dokąd udał się sir Brian i ten jego zbrojny? - spytał Jim Theolufa.
Zbrojny stał obok niego przyglądając się zza tej samej osłony liści widokowi przed nimi. Jim instynktownie zniżył głos. Byli właściwie dość daleko i tamci nie mogli ich słyszeć, ale był to ten rodzaj sytuacji, w którym zniżenie głosu zdawało się nieodzowne.
- Mam nadzieję, że ci ludzie nie złapali ich dwóch... - powiedział Jim.
- Bądź o to spokojny, Jamesie - tuż za nim odezwał się chrapliwy głos. - Są w lesie, jak wy, po drugiej stronie zamku i obserwują.
Jim odwrócił się i ujrzał Aragha, angielskiego wilka.
Aragh, jak zwykle, mimo swoich rozmiarów, pojawił się za nimi bezszelestnie. Stał na czterech łapach, z otwartą paszczą i wywieszonym językiem, uśmiechając się do Jima.
- Araghu - powiedział Jim radośnie i trochę głośniej - cieszę się, że cię widzę!
- Dlaczego? - spytał wilk. - Spodziewałeś się, że ci pomogę?
Ponieważ była to dokładnie pierwsza myśl, jaka przyszła mu do głowy, Jim zaniemówił na chwilę.
- Bo nie pomogę tobie - dodał Aragh. - Jestem tu, by pomóc szlachetnemu Brianowi. On także jest mym przyjacielem, tak samo jak ty, od czasu gdy byliśmy Towarzyszami pod Twierdzą Loathly. Myślałeś, że opuszczę przyjaciela?
- Oczywiście, że tak nie myślałem - odparł Jim. - Chciałem tylko wyrazić, że tak ogólnie cieszę się, że cię widzę.
- Ogólnie czy szczególnie jestem tu - uciął wilk. - Sporo tam obcych, nieprawdaż?
I znów z wywieszonym jęzorem uśmiechnął się szeroko do Jima.
- Araghu - niecierpliwie powiedział Jim - umiesz poruszać się szybciej i ciszej niż ktokolwiek z nas, a poza tym wiesz, gdzie w tej chwili jest sir Brian i jego człowiek. Może poszedłbyś i sprowadził ich do nas, żebyśmy mogli razem poczynić plany?
- Nie ma potrzeby - odrzekł wilk. - Już są w drodze tutaj, bo powiedziałem im jakiś czas temu, że nadchodzicie. Każdy oprócz takich jak wy, ludzi, słyszałby was i te wasze wielkie konie, przedzierających się z trzaskiem przez krzaki dziesięć minut temu. Mówiłem prawdę wtedy, kiedy ty i Gorbash byliście razem w jego ciele, gdy przygadałem mu, że jest trochę nierozgarnięty. Ale przynajmniej jego uszy usłyszałyby, jak nadchodzicie, a jego nos was wywąchał na długo, zanimbyście tu dotarli. Nie żeby jakikolwiek smok mógł równać się z wilkiem w sprawach nosa i uszu, ale przynajmniej u niego nadawały się do czegoś. Wy, ludzie, macie tylko oczy. Albo tylko tego używacie. Ale wracając do twojego pytania, sir Brian z tym człowiekiem powinni być tu lada chwila.
Rzeczywiście, w chwilę później pojawił się rycerz i jego zbrojny, ten ostatni prowadził swojego konia i konia swego pana.
- Jamesie! - powiedział Brian podszedłszy do Jima. - Dobrze, że jesteś. Ilu ludzi wziąłeś ze sobą?
- Szesnastu, jak myślę, nieprawdaż Theolufie? - Jim obejrzał się na Theolufa, a wódz zbrojnych przytaknął. - Zostawiłem rozkazy, żeby reszta zebrała się i podążyła za nami, jak tylko będzie ich przynajmniej tuzin. Obawiam się, że nie możemy liczyć na więcej niż dwunastu. Wielu z nich miało wrócić do zamku wieczorem czy dopiero za dzień lub dwa. Nawet jeśli tu dotrą, to będziemy mieli tylko jakichś dwudziestu ośmiu czy trzydziestu ludzi - włącznie z tobą i ze mną. Oczywiście jest też Aragh.
- Oczywiście - powtórzył sarkastycznie wilk. - Powinieneś wiedzieć, Jamesie, że sam jestem wart pół tuzina twoich leniwych ludzi.
- Naprawdę to potrzebujemy - powiedział sir Brian - łuczników lub kuszników. Przez nich moglibyśmy przesłać wiadomość moim ludziom w zamku. Jak dotąd, nie wiedzą nic o tym, że tu jesteśmy.
- Ilu masz ludzi w zamku - to znaczy zdolnych do walki? - spytał Jim.
W chwili kiedy to powiedział, zdał sobie sprawę z tego, iż powinien sformułować pytanie nieco bardziej delikatnie. Rycerz był wyraźnie zakłopotany.
- Obecnie - odrzekł sir Brian, podkreślając słowa odrobinę bardziej, niż to było konieczne - mam tam tylko jedenastu zbrojnych i coś z połowę tego czeladzi zamkowej, która potrafi w potrzebie posłużyć się mieczem czy inną bronią.
- Może będzie ich drugie szesnaście, wszystkich razem? - spytał Jim.
- Powiedzmy siedemnastu - odrzekł sir Brian - chociaż ostatni to mój giermek, chłopiec zaledwie. Mimo to przed nami i tak cholerny tłum. Nawet tych siedemnastu przydałoby się, gdyby mogli wypaść wtedy, kiedy my uderzymy na tych zbójców od zewnątrz.
Ponuro popatrzył na Jima.
- Oni i my razem to daje w najlepszym razie trzydziestu siedmiu, którzy mają zaatakować ponad dwukrotnie większą gromadę - mówił dalej - gdyż boję się, że nie mamy czasu, by czekać, aż reszta twych ludzi do nas dołączy. Ci tam w ciągu kwadransa zaczną używać swego pnia przeciw moim wrotom. Wrota są dobre, ale teraz tylko one bronią zamku. Gdy tylko napastnicy je rozbiją, wedrą się do środka. Boję się, że musimy zrobić, co się da, z tymi, których mamy, i to bez dalszej zwłoki. Jak już mówiłem, wrota są mocne, ale ten taran rozwali je w pół godziny.
- Ach - wtrącił się stojący obok nich Aragh, przechylając głowę na bok - idzie jeszcze dwóch i to przyzwyczajonych poruszać się po lasach trochę lżej niż wy wszyscy. Ha!
W głosie jego pojawiła się nuta radosnego zdziwienia - rzecz zaskakująca u wilka.
- To Danielle i ten jej długi walijski łucznik, którego nazywa teraz mężem - wyjaśnił.
Jim i sir Brian popatrzyli na siebie zdumieni.
- Przekazywałem ci, że wybierała się z wizytą - to znaczy wybierali się - powiedział rycerz - chociaż, jak o tym pomyśleć, Zamek Smythe i tak leży jakby przy drodze, jaką wędrowaliby do Malencontri. Ale mimo to skąd wiedzą, że tu jesteśmy?
- Jeżeli w ogóle mają coś takiego jak uszy, prawdopodobnie usłyszeli tę waszą zgraję tłukącą się po lesie - stwierdził kwaśno wilk. - W każdym razie są już tutaj.
Po chwili oboje - ta, która była Danielle z Wrzosowisk, córką Gilesa z Wrzosowisk, przywódcy banitów z Wrzosowisk, i Dafydd ap Hywel, Mistrz Łuku - istotnie mistrz wszystkich łuczników, jeśli jest na świecie jakaś sprawiedliwość, pomyślał Jim - wychynęli spośród zieleni.
Dafydd miał swój wielki, długi łuk, który tylko on potrafił naciągnąć i naprowadzić na cel. Zrobił go sam, podobnie jak pieczołowicie wyrabiał swoje świetne strzały. Wygięte drzewce tego łuku, ze zdjętą cięciwą, niósł przewieszone przez plecy. Lewe ramię Dafydda spoczywało na temblaku z zielonego sukna.
- Ojciec jest w drodze ze swoimi ludźmi - powiedziała bez zbędnych wstępów Danielle, gdy podeszła do nich. - Usłyszał o tej grupie napastników i osądził, że skierują się w tę stronę i że Zamek Smythe może potrzebować wsparcia. Ale zebranie ludzi zajmie mu trochę czasu. Dafydd i ja wyruszyliśmy przodem, gdyż sami możemy wędrować swobodniej i szybciej. Ach, Araghu! - Przerwała, by pogłaskać wilka, który łasił się do niej i jednocześnie usiłował polizać ją po twarzy.
- Co ci się stało w ramię, człowieku? - zapytał władczo sir Brian.
- To tylko lekkie nadwerężenie - zaczął Dafydd, ale Danielle przerwała mu ostro.
- Chciałeś powiedzieć: złamany obojczyk - poprawiła go. - Zapasy z dwoma z bandy mego ojca naraz. Popisywanie się jak zwykle!
- Cóż, całkiem możliwe... - powiedział łucznik swoim łagodnym, melodyjnym głosem, który tak bardzo nie pasował do jego herkulesowej postaci. Dafydd był wysoki, wyższy nawet od Jima, trzymał się tak prosto jak jedna z jego strzał. Sylwetka jego zwężała się od szerokich ramion do wąskich bioder, tak że wyglądał jak statua mająca za cel wręcz przesadne odwzorowanie fizycznych cech atlety.
- Sam bym się tym nie przejmował, żal mi jednak, sir Brianie, że ja i mój łuk nie przydamy się na wiele w tej potrzebie.
- No cóż, choć to smutne, nic się na to nie poradzi - rzekł Jim. - Sir Brian miał nadzieję, że uda nam się posłać ponad murami strzałę z wiadomością dla jego ludzi w zamku. Trzeba dać im znać, że tu jesteśmy i uprzedzić o jakimś sygnale, żeby mogli zrobić wypad w tej samej chwili, kiedy my zaatakujemy tych ludzi pod bramą. Jeśli popatrzycie,
to ujrzycie, że zaraz zaczną taranować główną bramę zamku, a sir Brian mówi, że tylko ona ich powstrzymuje. Kiedy będą w środku, pokonają tam wszystkich samą przewagą liczebną.
- Istotnie nie przydam się na wiele - dodał Dafydd - ale przecież nie jesteśmy pozbawieni łuku.
Spojrzał na żonę.
- Oczywiście, że nie - burknęła Danielle, obrzucając Jima i sir Briana gniewnym spojrzeniem. - Doskonale wiecie, że mogę posłać strzałę stąd do tego zamku tak samo dobrze jak każdy łucznik.
- Z pewnością, pani - pośpiesznie odparł rycerz - tylko nie myślałem...
- Następnym razem pomyśl! - powiedziała Danielle. Aragh warknięciem wyraził swą aprobatę.
- Mniemam, że myśleliście o strzale wypuszczonej wysoko ponad głowami tych ludzi i ponad murami, tak żeby spadła na wewnętrzny dziedziniec? - ciągnęła Danielle spokojniejszym już głosem. - O ile to możliwe, z wiadomością obwiązaną wokół drzewca... Czy ktokolwiek w twoim zamku umie czytać?
- Przynajmniej jeden, może dwóch - odparł Brian - którym udałoby się odczytać tę bazgraninę, jaką ja sam piszę. Ale mam lepszy pomysł na wiadomość. Dzi-dziękuję ci, pani Danielle. To całkiem zmienia postać rzeczy, gdy mogę dać tym w środku znać, kiedy powinni zrobić wypad. Jest nas tak niewielu, że my i oni musimy uderzyć na tamtych ludzi jednocześnie, żeby to się na coś zdało. Sir James ma jeszcze ludzi w drodze, ale w żadnym razie nie możemy już na nich czekać.
- No więc sporządź tę wiadomość - powiedziała Danielle, zdejmując swój łuk z ramienia i sprawdzając cięciwę. - Mam ze sobą igłę z nitką. Nitka przyda się, żeby przywiązać pismo do drzewca strzały. Czy ktoś tu ma czym i na czym pisać?
Jim przetrząsał torbę przy siodle. Jeśli ci, którzy włożyli tu ser i wino, nie wyjęli przy okazji innych rzeczy - och, jednak nie.
- Ja mam - oznajmił.
Zabrał ze sobą do Carolinusa pręcik z węgla drzewnego i kawałek cienkiego, białego płótna - żeby być przygotowanym, gdyby Mag chciał mu dać jakieś wskazówki, które lepiej było powierzyć nie tylko samej pamięci. Wyjął teraz płótno z torby. Jak wiedział, sir Brian, choć oczywiście ten szlachetny rycerz wstydziłby się troszkę do tego przyznać, prawie nie umiał pisać. Inna sprawa, że Jim był wychowankiem dwudziestowiecznych szkół i uniwersytetów swego rodzimego świata.
- Co chcesz, żebym napisał? - spytał Briana.
- Nie ma mowy, sam to zrobię - odpowiedział rycerz. Zabrał Jimowi materiał i sztyfcik z węgla. Rozłożył płótno na powierzchni siodła i w jednym rogu białej materii narysował coś w rodzaju piktogramu.
Jim rozpoznał obrazek poniżej rogu jako przybliżoną podobiznę rodowego herbu Briana - na czerwonej tarczy srebrny krzyż świętego Andrzeja, z dodanym czarnym jeleniem, który wskazywał, że jego rodzina pochodziła od młodszego brata któregoś z Neville'ów z Raby, hrabiów na Worcester.
Ostrzem sztyletu rycerz starannie i oszczędnie wyciął róg materiału, na którym rysował, i wręczył go, razem z nie zapisanym fragmentem i węglem drzewnym, Jimowi.
- To - powiedział - pojmą natychmiast. Trzy dźwięki mojego rogu - wskazał na instrument wykonany z krowiego rogu i zawieszony na skórzanej pętli przy kuli siodła - i zrobią wypad.
- A właściwie skąd oni mają wiedzieć, że to prawdziwa wiadomość, której mogą ufać? - zapytała Danielle.
- Ha! - sapnął sir Brian, nagle przystopowany. Pomyślał chwilę. - Na końcu wiadomości umieściłem swój herb - dodał - jak widzicie.
- Każdy, kto zna twój herb, mógł zrobić to samo - rzekł Jim - zakładając, że jest tam na dziedzińcu ktoś, kto zobaczy, jak spada strzała.
- Na pewno będzie! - gwałtownie przerwał mu rycerz. - Nikt z moich ludzi nie będzie daleko od bramy, skoro stoi przed nią nieprzyjaciel.
- Dobrze, dobrze, nawet jeśli zobaczą, jak leci strzała, i podniosą ją, znajdą wiadomość i przeczytają - ciągnął
Jim - to wciąż mają prawo wątpić, czy rzeczywiście nadeszła od ciebie. Czy mógłbyś przyczepić do strzały coś jeszcze, co upewni ich, że to ty ją wysłałeś, a nie nikt inny? Sir Brian spojrzał na nich nieszczęśliwym wzrokiem.
- Kiedyś mógłbym wsunąć na drzewce pierścień mego ojca - wyznał. I na potwierdzenie tych słów rozczapierzył przed nimi dziesięć opalonych, gołych palców. - Kiedyś w ogóle go nie zdejmowałem. Niestety, ech, na zeszłe ostatki minęły trzy lata bez jednego dnia, jak zastawiłem go u kupca w Coventry.
Jim poczuł nagły przypływ współczucia dla tego mężczyzny. Lombardy były w Anglii nielegalne, jak niemal wszędzie na kontynencie, ze względu na orzeczenia Kościoła przeciwko lichwie. Mimo to kwitły, a wielu spośród ich stałych klientów, którzy z takiego czy innego powodu znaleźli się w tarapatach, zaliczało się do warstwy szlacheckiej. Jim postanowił sobie w sekrecie, że zobaczy, co się da zrobić, by z powrotem wydostać dla sir Briana jego pierścień. Nie będzie to trudne, jeśli tylko właściciel lombardu jeszcze go nie odsprzedał. Prawdziwy kłopot byłby tylko ze znalezieniem sposobu na wręczenie go rycerzowi bez obrażania go czymś, co wyglądałoby na akt miłosierdzia.
- Mam! - zawołał nagle Jim. - Ta chusteczka pani Geronde, którą podarowała ci na znak przychylności, Brianie. Wszyscy twoi ludzie rozpoznaliby ją na pierwszy rzut oka, a nikt nie mógłby mieć tej rzeczy, tylko ty!
Rycerz spojrzał na niego i niespodziewanie pobladł.
- Nigdy! - zaprotestował stanowczo. - Ta kokarda nie opuści mnie, pókim żyw.
- Ależ - powiedział Dafydd - to tylko na małą chwileczkę, sir Brianie. Potem będziesz ją miał z powrotem. Z pewnością jeden z twoich ludzi ukryje ją w zamku w bezpiecznym miejscu, gdy będą oczekiwać na dźwięk twego rogu. Będzie tam tak bezpieczna jak u ciebie.
- Nigdy! - powtórzył rycerz. - Pierwej zobaczę zgliszcza swego zamku!
- Posłuchaj, sir Brianie - odezwała się Danielle łagodnym tonem - jest tak, jak mówi Dafydd. Kokarda będzie całkiem bezpieczna zarówno na mojej strzale, jak i u twoich ludzi. A to jedyny pewny znak, że wiadomość pochodzi tylko od ciebie.
- Nie mogę! - wyrzucił z siebie i gwałtownie odwrócił się do nich bokiem. - Mówiłem, że nigdy jej nie zostawię i tego nie zrobię!
- Całe to zamieszanie wokół strzępka materiału - warknął Aragh.
- Araghu - wycedziła przez zęby Danielle odwracając się do niego - są takie chwile, kiedy wilki powinny trzymać pyski zamknięte!
Wilk, który nie zniósłby takich słów od nikogo poza Danielle, położył uszy po sobie, spuścił łeb i schował ogon między nogi. Danielle odwróciła się do rycerza.
- Mimo wszystko, sir Brianie... - zaczęła, kiedy ten nagle wybuchnął:
- Wy wszyscy nic nie pojmujecie - to wszystko, co od niej mam, rozumiecie? To wszystko, co mam!
- Wiemy - rzekła Danielle, wciąż tym niezwykle łagodnym tonem - czy sądzisz jednak, że pani Isabel chciałaby, żebyś stracił ojcowiznę z braku chęci oddania jej kokardy na najwyżej godzinę? Gdyby tu była, czy nie kazałaby ci raczej przywiązać kokardę do mojej strzały jako sygnał dla twoich ludzi?
Przestała mówić. Cisza się przeciągała. Stopniowo napięcie opuściło rycerza. Westchnął boleśnie i jedną ręką zaczął szperać pod kolczugą, aż wyciągnął na zewnątrz zwiewny, szafranowej barwy kwadrat materiału z literami "G.d'C." wyhaftowanymi w jednym rogu. Ucałował go, a potem bez słowa, nie patrząc na nikogo, podał chusteczkę Danielle.
- Odważna decyzja, sir Brianie - pochwaliła go Danielle. - Twoja pani będzie z ciebie dumna. Jak najostrożniej przymocujemy teraz nitką chustkę do mojej strzały, żeby żadna krzywda się jej nie stała w czasie lotu, ani od wstrząsu, w chwili gdy strzała uderzy grotem w ziemię na dziedzińcu. I jestem przekonana, że twoi ludzie zajmą się nią z należytą ostrożnością i respektem.
- Istotnie, to jedno jest pewne - odrzekł rycerz półgłosem.
Pokręcił głową i z wyraźnym wysiłkiem odzyskał panowanie nad sobą. Wyprostował się i popatrzył na wszystkich.
- Zrobimy, co będzie trzeba - powiedział. - Ale to jedno wam obiecuję. Żaden nieprzyjaciel, nawet dwukrotnie liczniejszy niż ci, których tam widzimy, nie będzie w stanie powstrzymać mnie od wejścia na mój własny dziedziniec dłużej niż godzinę.
- Tak też będzie - warknął Aragh, unosząc nieco ogon i głowę. - Mówiłem przedtem, że mógłbym dotrzeć do ich przywódcy, nawet gdy jest otoczony swymi ludźmi, i strzaskać mu kark. Mam to teraz zrobić?
Brian pokręcił głową.
- Nie wątpię, że mógłbyś to bez trudu uczynić - powiedział - ale czy powróciłbyś żywy, to nie jest już takie pewne, a możemy potrzebować cię w ogólnej walce. Niech sprawiedliwość sięgnie onego czarnobrodego w swoim czasie. Właściwie to ja powinienem mieć pierwszeństwo w walce z nim.
Pohamował się.
- Wybaczcie mi - ciągnął - któż mógłby wybierać sobie przeciwnika w takiej bijatyce? Niech ten, kto będzie miał okazję z czarnobrodym, zajmie się nim. Mam tylko nadzieję, że to będę ja.
W czasie kiedy mówił, Danielle zajęła się, używając nitki, porządnym przymocowaniem wiadomości i chusteczki do strzały. Teraz odgryzła nitkę.
- Gotowe - stwierdziła. - Czy mam wystrzelić strzałę teraz, czy macie jeszcze coś do ustalenia?
- Siądźmy na koń - powiedział rycerz. - Oprócz tego nie powinniśmy potrzebować innych przygotowań. Utworzymy linię tuż na skraju lasu.
Machnął ręką w przód, by pokazać, o co mu chodzi, i zbrojni Jima, którzy dosiadali już koni, zaczęli je kierować tuż poza pierwszą linię drzew.
- A jak tylko strzała zniknie nam z oczu za blankami, ruszamy! - zakończył. - Znów w pełni panował nad sobą i innymi. - Żaden inny znak nie jest potrzebny. Kiedy ujrzę, jak znika strzała, jadę, a wy za mną. Musimy zwalić się na tych tam tak niespodzianie, jak to możliwe, nie tylko po to, żeby ich wziąć przez zaskoczenie, ale i żeby myśleli, iż jesteśmy zaledwie przednią strażą nadchodzących wojsk.
Jim, jak inni, dosiadł konia. Za plecami usłyszał odgłos zwolnionej cięciwy łuku Danielle. Strzała ukazała się w górze, wspinając się wysoko w niebo. Wraz z wysokością i odległością nikła, aż była wielkości zapałki, aż zdawało się, że zmieni się w kropkę i całkiem zniknie z oczu. Potem zaczęła się wydłużać i rosnąć spadając na ziemię. Obniżała się tak gwałtownie, że Jim miał wrażenie, iż nie doleci i upadnie między ludzi przed wrotami. Ale tak się nie stało.
Ułamek sekundy później zniknęła za szarymi kamiennymi murami Zamku Smythe i od razu wypadli wszyscy galopem z lasu, zdążając przez otwartą przestrzeń ku zgrai mężczyzn przed bramą, którzy właśnie zaczynali zamierzać się pniem drzewa na wrota.
Trzy dźwięki rogu sir Briana rozległy się głośno i czysto.

Rozdział 7


Jim wypadł na otwartą przestrzeń. Pęd konia niósł go naprzód, ziemia z grzmotem umykała spod kopyt, a inni galopowali obok.
Wbrew sobie samemu poczuł, że upaja go ta chwila. Przez moment zastanawiał się, czemu nikt mu nie poradził, aby na tę część ataku zamienił się w smoka. Potem jednak dotarło do niego, że i tak będzie musiał nauczyć się ludzkich sposobów walki, a im wcześniej zacznie, tym lepiej. Zabrakło tego gwałtownego wybuchu radości, jakiego doznawał będąc Gorbashem, gdy leciał na ludzi plądrujących wioskę w rejonie Zamku de Chaney. Teraz czuł tylko zwykłe ludzkie podniecenie wywołane adrenaliną. A więc te inne odczucia były czystą "smoczą wściekłością", o której opowiadał stary smok, stryjeczny dziadek Gorbashowego cielska. Tak więc nie czuł tej szalonej radości, ale przynajmniej się nie bał - dobre chociaż i to.
Zbliżali się niezbyt cicho. Nie tylko grzmiały końskie kopyta, ale także część zbrojnych wznosiła różnego rodzaju bojowe okrzyki, podobnie jak i sam sir Brian. Jim ujrzał przez chwilę zaskoczone twarze, gdy motłoch przed bramą odwrócił się w ich kierunku, a ci, którzy rozhuśtywali taran do następnego uderzenia we wrota, puścili go i zaczęli gmerać przy pasach w poszukiwaniu mieczy czy innej broni.
Potem obie grupy spotkały się. Z pewnością dosiadanie konia dawało przewagę. Jim miał wrażenie, że rozjechał przynajmniej trzech czy czterech przeciwników, zanim jego koń został powstrzymany tak nagle, że jeździec ześlizgnął się z siodła do przodu.
Wyłącznie instynkt, wsparty jego sportowym treningiem, spowodował, że wylądował na nogach, a nie na twarzy, a dzięki lekcjom z sir Brianem odruchowo ustawił się w pozycji ze wzniesioną tarczą i mieczem w gotowości. Przez chwilę miał swego konia za plecami, co chroniło go z tamtej strony, wykorzystując więc tę osłoniętą pozycję ostro zaatakował dwóch ludzi z mieczami, którzy stali przed nim.
Jasne było, że obydwaj wiedzieli, jak posługiwać się bronią, ale żaden nie był uczniem Briana, żaden nie miał też tarczy. Po prostu rąbali mieczami. Jim odparował cios jednego skrajem tarczy i pchnął drugiego z prawej, i niemal zdziwił się widząc, że zniknął padając przed nim. Odwrócił się ku temu z lewej, ale człowiek ów już się odsunął i Jim znalazł się twarzą w twarz z innym przeciwnikiem, który wywijał toporem młyńca nad jego głową.
Jim uchylił się w bok i topór chybił. Pchnął mieczem, ale nie ujrzał rezultatu. Walka stawała się rozmazaną plamą, w której on reagował tylko instynktownie.
Kątem oka zauważył Aragha, który nie marnował czasu na poszczególnych przeciwników, tylko prześlizgiwał się między nimi, kłapiąc paszczą na lewo i prawo i chwytając zębami wszystko, co znalazło się w zasięgu jego szczęk. Siła tych szczęk najwyraźniej była straszliwa, gdyż Jim widział, jak zamykają się całkowicie na ramionach i nogach, co musiało znaczyć, że długie zębiska wilka zatapiały się aż do kości - a nawet przez kości - tych, których kąsał. Z całą pewnością pozostawiał za sobą ludzi o jednej ręce czy nodze, która nagle stała się bezużyteczna.
Potem, co dziwne, zupełnie nagle Jim znalazł się na niewielkiej otwartej przestrzeni wśród powszechnej walki. Napastnicy i zbrojni Jima oraz kilku ludzi z rynsztunkiem jak zbrojni, których jednak nie rozpoznał i którzy, jak pomyślał, musieli być jednymi z tych, co zrobili wypad z Zamku Smythe, walczyli wokół niego. Zdawało się, iż z niewiadomej przyczyny nie został nikt, kto zaatakowałby Jima. Było to nieomal śmiechu warte... Nagle tubalny ryk wściekłości wytrącił go z chwilowego bezruchu. Odwrócił się i zaledwie zdążył unieść tarczę, gdy wielki topór dzierżony w dłoniach samego czarnobrodego przywódcy bandy huknął ostrzem w jej zewnętrzną stronę.
Metal wytrzymał, ale siła ciosu omal nie powaliła Jima na kolana. Jakoś się wywinął. To ten brak gładkości w pracy tarczą, o którym mówił Brian. Jim nie opanował jeszcze umiejętności instynktownego ustawiania swojej tarczy pod takim kątem wobec nadchodzącego ciosu, by spowodować ześlizgnięcie się broni wroga w prawo, w lewo, w górę lub w dół. Wysuwał jedynie tarczę między siebie a przeciwnika, jakby próbując odepchnąć jego broń.
Teraz tarcza się wygięła, ale ochroniła go. Jednakże jego ramię zapłaciło pewną cenę za tę osłonę. Zmartwiało od czubków palców do barku i następny cios topora wytrącił mu tarczę z osłabionego już chwytu. Znalazł się twarzą w twarz z mężczyzną tak wysokim jak on sam i ważącym przynajmniej pięćdziesiąt funtów więcej, z bronią znacznie cięższą od miecza, który stanowił teraz dla Jima jedyny środek obrony i ataku.
Topór znów runął w dół, mierząc, jak się wydawało, w jego głowę, a potem, w ostatniej chwili, zmienił kierunek na cięcie w nogi. Jim zareagował odruchowo. Podskoczył.
Chociaż raz mógł być dumny, tak jak niegdyś, ze sprawności mięśni swoich nóg. Wyskoczył w górę znacznie ponad topór, który świsnął pod nim. Czarnobrody mężczyzna nie przestawał nań nacierać. Widać było, że świetnie sobie poczynał ze swoją ciężką bronią, ale również widać było, że nigdy nie spotkał kogoś ubranego w rycerską zbroję, kto podskakiwałby jak pajacyk na sznurku.
Jim robił uniki, wykręcał się i podskakiwał, a czarnobrody wciąż chybiał. On zaś szukał w jego atakach luki, by móc w nią pchnąć ostrze swego miecza. Lecz tamten był zbyt wprawny, by mu ją zaofiarować. Jim zaś był za bardzo pochłonięty walką, by zwracać uwagę na to, co działo się wokół niego, i naprawdę martwiło go nie to, czy zdoła w odpowiedniej chwili przerwać swą taktykę uników i wyczuć moment odsłonięcia, ale to, czy w końcu ktoś nie zajdzie go z drugiej strony i nie zatopi mu ostrza w plecach.
Czarnobrody, wypróbowawszy wszystkie ciosy ze swego repertuaru, jeszcze raz spróbował ciosu w głowę, który był tylko wstępnym zwodem przed cięciem w nogi Jima.
Czyżby zdążył zapomnieć, co się stało za pierwszym razem? A może myślał, że przeciwnik już się zmęczył i ostrze topora go dosięgnie? Jim tego nie wiedział. Wiedział za to, że może tak sobie skakać jak dzień długi. Często podczas meczu zwykł był wykonywać numer "na pajacyka", w którym wyskakiwał w powietrze i dotykał czubków wyciągniętych stóp czubkami palców rąk, żeby podłamać na duchu zawodników przeciwnej drużyny. Teraz też podskoczył tak, że nogi miał na poziomie głowy przeciwnika. I choć raz przypłynęło natchnienie. Obiema nogami kopnął potężnie, wkładając w ten cios całą siłę swych mięśni. Obydwa obcasy butów Jima trafiły w cel, każdy z jednej strony szczęki. W chwilę później Jim lekko wylądował na ziemi.
Czarnobrody miał trochę szczęścia, gdyż w zbroi, którą Jim odziedziczył, nie było stalowych trzewików okrywających stopy. Jednak nie byłby człowiekiem, gdyby taki cios go nie oszołomił. Gdy Jim znalazł się naprzeciw niego, wódz bandy wciąż jeszcze trzymał się na nogach, ale topór miał opuszczony i gapił się na przeciwnika nie widzącymi oczami.
Jim był jednak zbyt przejęty, by zwracać uwagę na takie szczegóły. Wiedział jedynie, że walczy o życie i że jego wróg wciąż stał przed nim z bronią, która mogła go zniszczyć jednym uderzeniem. Bez chwili wahania, prawie odruchowo wbił ostrze miecza w potężne ciało, przez skórzany kaftan, który był jedyną noszoną przez tamtego osłoną. Ostrze weszło z wręcz zadziwiającą łatwością, a wódz napastników zachwiał się i upadł.
Jim stał i gapił się na niego. Uśmiercał ludzi, kiedy był w ciele Gorbasha, smoka, ale to był pierwszy raz, kiedy jako człowiek zabił innego człowieka, gdyż czarnobrody był niewątpliwie martwy.
Wyszedł z oszołomienia w samą porę, żeby uchylić się przed brzeszczotem miecza zmierzającego ku niemu z lewej. Raz jeszcze, bardziej dzięki odruchowi niż świadomemu działaniu, Jim zszedł z linii ciosu i oddał uderzenie. Teraz atakował go wysoki, chudy i prawie siwy rębajło. Jim mierzył w pierś, chybił, ale ostrze miecza spadło na ramię tamtego i na pół je odcięło. Mężczyzna żywy, ale poważnie ranny, zwalił się na kolana, próbując zatamować krew płynącą z rozciętego ramienia.
Przez kilka krótkich chwil Jim miał okazję rozejrzeć się wokół siebie.
Bitwa wciąż trwała, ale nie toczyła się dobrze dla jego strony. Nie widać było ani sir Briana, ani Aragha, ale ci, którzy, jak sądził, byli z Zamku Smythe, dawali z siebie wszystko. Niektórzy z nich walczyli naraz z dwoma lub kilkoma przeciwnikami.
Jim nagle przypomniał sobie, po co tu się znalazł. Jego pogięta, ale wciąż zdatna do użytku tarcza leżała zaledwie o dwa kroki od niego. Zadziwiające, ale miejsce, na którym potykał się z przywódcą napastników, pozostało całkiem puste. Mógł się tylko domyślać, że na początku walki przywódca krzyknął do swoich, żeby zostawili Jima dla niego, a tamci posłuchali. Potem wszyscy zaangażowali się w ogólną bitwę, tak więc jedynym, który próbował go zaatakować, był właśnie ten, któremu zranił ramię.
Jim podniósł tarczę i ruszył na jednego z dwójki napastników, walczących nie opodal z którymś z jego zbrojnych. Niemal natychmiast przeciwnik zaczął się cofać, prześlizgując się w tłumie. Jim zorientował się, że spotkał kogoś równie zwinnego jak on sam. Niekoniecznie dlatego, że umiał on tak samo skakać, ale że potrafił równie dobrze, a może nawet lepiej, wywijać się i uchylać. Jim, rozgrzany walką, nacierał na wroga z jedną tylko myślą - by go zniszczyć. Miał na sobie pełną zbroję, a jego przeciwnik tylko skórzany kaftan i miecz. Nic dziwnego, że sobie biega - pomyślał Jim.
Wciąż jeszcze myślał o tym, gdy jego przeciwnik, uchyliwszy się od ciosu miecza, zatrzymał się, ruszył naprzód i kopnął go bezlitośnie kolanem w krocze. Jim padł na ziemię, zwijając się z bólu. Przeciwnik rzucił się na niego z mieczem zwróconym tak, że jego czubek migotał zaledwie kilka cali przed twarzą Jima.
- Poddaj się! - wrzeszczał. - Poddaj się albo ci gardło poderżnę!
Nawet poprzez mgiełkę bólu, która go otaczała, Jim uświadomił sobie, że będąc odzianym w zbroję został oczywiście wzięty za kogoś wartego przytrzymania dla okupu. I, jeśli się nad tym zastanowić, to jako posiadacz Malencontri, najprawdopodobniej był tego wart. Jednak zanim zdążył odpowiedzieć, sprawę rozwiązano za niego.
Dał się słyszeć głuchy odgłos i kilka cali grotu strzały wyłoniło się nagle z piersi napastnika. Mężczyzna zakrztusił się, zsunął z Jima i legł nieruchomo.
W pierwszej chwili Jim pomyślał, że Dafydd, pomimo złamanego obojczyka, jakimś cudem ozdrowiał i posyła strzały w środek walki z prędkością pocisków broni automatycznej z czasów Jima. Tylko Dafydd zdolny był tego dokonać. Potem jednak Jim uświadomił sobie dwie inne rzeczy. Atakujący przerwali walkę i uciekali teraz, by szukać schronienia na skraju lasu za Zamkiem Smythe. Dzięki ich ucieczce wokół niego zrobiło się luźniej i Jim widział, że nie tylko Aragh i sir Brian wciąż trzymali się na nogach, ale i że za ich plecami zbliżała się pewna liczba łuczników w brązowych kaftanach. Łucznicy biegli, zatrzymywali się, by napiąć łuki i strzelić, biegli znów naprzód i znów strzelali, zmierzając w ten sposób prosto do miejsca, gdzie toczyła się walka.
Niespodziewanie nad Jimem pojawił się Brian, który chwycił mocno jego dłoń i pomógł mu wstać.
- Jamesie, jesteś ranny? - zapytał rycerz.
- Niezupełnie... ranny - mruknął Jim, wciąż zgięty wpół jak stary człowiek.
Kiedyś przekonał się, że nawet smok nie może bezkarnie rzucić się na rycerza szarżującego konno, w pełnym rynsztunku, z pochyloną do ataku kopią. I zapamiętał to sobie na całe życie, by już nigdy nie popełnić tego samego błędu. Teraz zaś postanowił zapamiętać, że póki żyje, nigdy nie przyjmie, że może bezpiecznie zbliżyć się do przeciwnika dlatego tylko, że sam nosi zbroję, a wróg jest bez zbroi i z lżejszą bronią.
- Kto nam pomaga?
- Sądzę - rzekł sir Brian - że to Giles z Wrzosowisk i jego ludzie wyszli na spotkanie jego córki i Dafydda i zarazem w tej chwili potrzeby ofiarowali nam swą pomoc.
Dafydd i Danielle także wyłonili się z lasu i zbliżali ku nim. Łucznik nadal miał rękę na temblaku, a Danielle niosła łuk opuszczony, lecz ze strzałą wciąż zaczepioną wyszczerbieniem o cięciwę. Jim chodził w kółko, usiłując się wyprostować.
- Czy na pewno nie raniono cię, Jamesie? - spytał troskliwie Brian chodząc obok niego.
Jim pokręcił głową.
- Co ci, w takim razie, dolega?
Jim odpowiedział mu, używając zwięzłych anglosaskich określeń.
Rycerz wybuchnął serdecznym śmiechem. Jim spiorunował go bardzo nieprzyjaznym spojrzeniem. Sądził raczej, że sytuacja zasługiwała na nieco współczucia, a nie na taką hałaśliwą radość jego kosztem.
- No, Jamesie - powiedział Brian, waląc go w ramię - od tego się nie umiera!
Odwrócił się do jednego ze zbrojnych Jima, stojącego nie opodal.
- Ty tam! - krzyknął. - Tu niedaleko jest wierzchowiec sir Jamesa! Zobacz, czy w torbie nie ma wina, a żywo!
Zbrojny odwrócił się i rzeczywiście ruszył biegiem. Kilka miesięcy zajęło Jimowi przyzwyczajenie się do faktu, że w tym świecie, gdy zwierzchnik wysyłał podwładnego z poleceniem, podwładny robił to biegiem, nawet jeśli był zupełnie dorosłym mężczyzną lub zupełnie dorosłą kobietą. Najbardziej dziwiła go świadomość, iż sam ostatecznie zaakceptował to, że ktoś wyższy od niego rangą mógł wysyłać go na posyłki i od niego także oczekiwano by biegu. Rzeczywiście, to był bardzo zhierarchizowany świat. Podwładni zawsze stali w obecności zwierzchnika, nawet jeśli wasalem był tylko drugi syn pana majątku, a suwerenem jego własny brat.
Zaczynał czuć się jakby lepiej, kiedy zbrojny nadbiegł z powrotem z flaszką wina, z której Jim pił już wcześniej. Sir Brian kazał mu połknąć sporą ilość czystego wina i po paru chwilach Jim odkrył, że albo sprawiło ono, że poczuł się lepiej, albo pomogło mu wmówić w siebie, że się lepiej czuje. Stopniowo dochodził do siebie i wyprostował się, tak że nie obwieszczał swej kondycji wszystkim w zasięgu wzroku.
I to nawet lepiej, bo Danielle i Dafydd byli już tuż przy nich, obok szedł sam Giles z Wrzosowisk - a Jim znał Danielle. Nie miałaby żadnych zahamowań co do wypytywania, co takiego mu się stało i prawdopodobnie uśmiałaby się równie dziko jak Brian, usłyszawszy przyczynę.
Tak się jednak złożyło, że Danielle nie miała okazji do zadawania żadnych pytań, bo rycerz przemówił pierwszy.
- Witajcie, przyjaciele! Witajcie i dzięki wam! - powiedział. - Bez pomocy was wszystkich, nie wiem, czy dałoby się ocalić Zamek Smythe!
- Pewno nie - skomentował Aragh, który właśnie do nich dołączył.
- W istocie, szlachetny wilku - rzekł Brian - sądzę, że się nie mylisz. Jednakowoż został ocalony i to jest okazja godna uczczenia. Udajmy się wszyscy do zamku, gdzie będę mógł was podjąć i zabawić w należny sposób...
Przerwał mu wielki, dość tłusty mężczyzna w odzieniu, które było chodzącą mozaiką tłustych plam. W dłoni dzierżył on dziwny nóż, który był albo niezwykle osobliwym tasakiem, albo raczej ozdobnym toporem rzeźniczym.
- O co?... - zaczął poirytowany, gdy mężczyzna jął skubać go za rękaw na łokciu i szeptać mu coś do ucha. - Musi być...
Przestał mówić i pozwolił człowiekowi z tasakiem odciągnąć się na stronę. Z niewielkiej odległości pozostali dostrzegli coś w rodzaju gwałtownej sprzeczki toczonej szeptem pomiędzy rycerzem a owym człowiekiem, który najwyraźniej był jednym z jego ludzi z zamku.
- Wygrywanie bitew to jedna rzecz - oświadczył Aragh ponuro. - Przyjmowanie gości to co innego.
- Cśś - uciszyła go Danielle.
Jim nagle pojął prawdę. Powinien był wcześniej się zorientować. Ze strony właściciela było sprawą jak najbardziej naturalnej gościnności zaprosić do środka tych, którzy dopiero co pomogli mu ocalić zamek przed najazdem. Ale problem w tym, że w zamku Briana nie było niezbędnych środków, by wydać ucztę tego rodzaju, o jakiej myślał. Jim był całkiem pewien, że rycerz sam jadał zwykle na obiad suchy chleb i wypijał małe piwo, tak jak cała reszta jego ludzi w zamku.
Wiedział, jak obojętny był zazwyczaj Brian na to ciężkie życie. On nie zastanawiałby się wcale nad podobną dietą, jeśliby chodziło o niego samego. Lecz sprawa przedstawiała się zupełnie inaczej, gdy szło o przyjęcie gości. Honor rodu, nie mówiąc już o jego osobistej dumie, zostałby całkiem zaszargany, gdyby musiał wprowadzić gości do walącej się sieni i nakarmić ich tym nędznym jadłem, jakie na co dzień utrzymywało go przy życiu.
- Sir Brianie! - wykrzyknął w chwili natchnienia. - Czy mógłbym przerwać na chwilę twoją rozmowę z tym człowiekiem?
Rycerz odwrócił ku niemu nieszczęśliwą twarz, wymruczał rozkaz dla swego sługi, by był pod ręką, i przyłączył się do reszty. Podchodząc do nich, próbował się uśmiechnąć.
- Właśnie przyszedł mi do głowy pewien pomysł, Brianie - rozpoczął Jim. - Nie było okazji powiedzieć ci wcześniej, ale po tym, jak wyjechałeś tak nagle i jak musiałem za tobą podążyć, pani Angela kazała mi obiecać, że jak najszybciej przyprowadzę do niej Danielle. "Bez żadnej zwłoki", powiedziała, , jak tylko zdołasz napotkać Danielle i Dafydda". Za nic nie opuściłbym twojej uczty, ale trudno mi nie usłuchać mojej pani. Choć równie niemożliwe wydaje mi się zabranie ci chociażby jednego, a właściwie dwojga, z pozostałych oprócz mnie gości. Właśnie nie wiedziałem, co począć, gdy przyszedł mi na myśl ten pomysł.
- Jamesie, jestem pewien, że... - zaczął nieszczęśliwym głosem rycerz, lecz Jim pośpiesznie przerwał mu w pół słowa.
- Ale wysłuchaj najpierw mojego pomysłu, Brianie - powiedział. - Czemu nie miałbyś po prostu zmienić miejsca twojej uczty i nie urządzić jej w mym zamku? Możesz teraz skorzystać ze wszystkich zapasów z mojej spiżarni, a później po prostu uzupełnić je w dogodnej dla ciebie chwili. I w ten sposób będziemy tam wszyscy razem. Nie tylko my, ale i Angie będzie mogła być z nami, a nigdy by mi nie przebaczyła, gdyby ją to ominęło.
Rozpacz powoli znikała z twarzy rycerza, ustępując narastającemu wyrazowi radości.
- Jamesie - wyjąkał - jesteś doprawdy zbyt szlachetny. Nie, nie mogę pozwolić...
- Wiem, że to narzucanie się - spiesznie dodał Jim. - Właściwie to w pełni zdaję sobie sprawę z tego, jakim brakiem grzeczności byłoby z mojej strony trzymać twoich gości z dala od twej siedziby. Może jednak, tylko ten jeden raz, mógłbyś zrobić wyjątek?
- Jimie - powiedział Brian, potrząsając głową - nie wiem, co odrzec. Ale dzięki, wielkie dzięki. Owszem, przyjmę twoją uprzejmą propozycję i na ucztę przeniesiemy się do twojego zamku. I przysięgam na mój honor rycerski, że zostanie ci zwrócony każdy...
- Nieważne - uciął Jim, odwracając się i ruszając w stronę miejsca, gdzie stały konie. - Nie potrzebujemy od siebie przysiąg, Brianie. Z pewnością do tej pory poznaliśmy się nawzajem dość dobrze, aby brać takie rzeczy za pewnik. A teraz z powrotem do Malencontri.

Rozdział 8


Jim i Angie wprowadzili kilka nowych zwyczajów, o jakich nie słyszano przedtem w zamkach takich jak Malencontri. Jeden z nich polegał na sadzaniu niewielkich grup biesiadników dookoła jednego końca wysokiego stołu, tak że każdy mógł z każdym wygodnie rozmawiać, co nie było takie łatwe, gdy wszyscy siedzieli obok siebie wzdłuż jednego długiego boku. Ten nowy sposób sprawdzał się świetnie, chyba że liczba ucztujących przy wysokim stole była tak duża, iż potrzeba było całej długości stołu.
Tym razem na szczęście nie było to konieczne. Jim, Angie i sir Brian - w tej kolejności - zostali usadzeni wzdłuż górnej krawędzi stołu. Jim siedział przy samym jego końcu. Naprzeciwko po kolei siedzieli Dafydd, Danielle i Giles z Wrzosowisk. Sam szczyt stołu zajmował Aragh, na ławie, która pozwalała mu się wygodnie wyciągnąć i jednocześnie utrzymać głowę i barki ponad stołem.
Poniżej znajdował się niski stół, który zajmował całą długość sieni, pod kątem prostym do wysokiego stołu. Jego górny koniec stał tuż poniżej środka wysokiego stołu, tak że razem tworzyły kształt bardzo dużego "T". Wzdłuż boków niskiego stołu siedzieli zbrojni z Malencontri i Zamku Smythe oraz banici Gilesa, którzy też brali udział w uczcie na cześć zwycięstwa.
Przy obu stołach kuchnia Jima czyniła zadość honorowi i Malencontri, i sir Briana. Zresztą Angie w towarzystwie Danielle często do niej zaglądała, by swym sokolim wzrokiem dopilnować jej pracy. Teraz siedzący przy wysokim stole, po dobrych dwóch godzinach jedzenia i picia, osiągnęli w końcu stan nasycenia - punkt, w którym jakakolwiek fizyczna aktywność nie wchodziła w rachubę i można było zacząć poważnie rozmawiać. Aragh, który w czasie ocenionym przez Jima na jakieś trzydzieści pierwszych sekund obecności przy stole połknął około dwunastu funtów mięsa bez kości, leżał, leniwie przyglądając się biesiadnikom i tylko sporadycznie wtrącając jakąś kąśliwą uwagę.
Teraz, gdy mężczyźni poluzowali pasy, a damy opaski wokół talii, i wszyscy przechylili się do tyłu na oparcia, które Jim dopiero co kazał przymocować do ław stojących przy wysokim i niskim stole, sir Brian skierował rozmowę na temat zbliżającej się wyprawy do Francji.
- ...lord James i ja postanowiliśmy połączyć nasze siły w jeden wspólny oddział i razem podróżować i walczyć - mówił do trójki siedzącej po drugiej stronie stołu. - Poczekamy tylko parę tygodni na kilku zacnych ludzi, którzy przyobiecali wcześniej służyć pode mną w takim jak ten wypadku. Przez te tygodnie będziemy oczywiście szkolić tutaj kilku niedoświadczonych młodzików z włości Jamesa. James będzie miał swój pełny zaciąg, a ja oczywiście przywiodę prawie wszystkich swoich zbrojnych i może jeszcze kilku innych ludzi, którzy będą chcieli pójść. Ale nie da się zaprzeczyć, że przydałoby nam się paru dobrych łuczników.
Spojrzał przez stół na Dafydda.
- Oczywiście byłoby cudowną rzeczą, gdybyś mógł się do nas przyłączyć, Dafyddzie - powiedział, przeniósł wzrok na Gilesa - i może ty, i tylu spośród twoich chłopców, ilu chciałoby pójść.
Twarz Gilesa pociemniała.
- Nie - odmówił krótko. - Ja i moi ludzie bylibyśmy głupcami, porzucając bezpieczne życie, by jechać i szukać wraz z połową Anglii łupów, jeśli jakieś jeszcze zostały na spustoszonych wojną ziemiach Francji.
- A jeżeli chodzi o mnie - rzekł spokojnie Dafydd - to ja i moi ludzie mamy raczej mało powodów, by kochać królów i książęta Anglii i by jeszcze ruszać uwolnić jednego z nich. Jeśli zaś chodzi o wojnę dla niej samej, to wiecie, co o tym myślę. Tak więc wszystko przemawia przeciwko temu, bym poszedł, nawet gdybym nosił się z zamiarem opuszczenia mej żony dla jakiegokolwiek powodu poza służącym naszemu obopólnemu dobru. - Spojrzał na Danielle czule, choć może z odrobiną smutku. - Nawet gdyby pozwoliła mi pójść - dodał.
- Masz rację! - powiedziała Danielle. - Nie będziesz mi się wplątywał w żadne takie historie.
- Z pewnością nie byłoby to mądre - dołączyła się cicho Angie, ale z taką nutą w głosie, że Jim spojrzał na nią zaciekawiony. Ona jednak przyglądała się swojemu talerzowi i bawiła kilkoma okruchami pozostałymi z bardzo obfitego deseru, jakim ich uraczono, i którego zjedzenie w całości przekraczało możliwości i Angie, i Jima.
U szczytu stołu Aragh potężnie ziewnął, ukazując swe złowrogie, żółte kły.
- Nie jesteś chyba tak głupi, żeby mnie pytać - powiedział.
- Nie miałem takiego zamiaru, szlachetny wilku - odpowiedział Brian nieco ostrzej. - W każdym razie łuczników nam trzeba, nie wilków.
- Gdyby na tym świecie były tylko wilki, nie byłoby wojen - stwierdził Aragh.
- Bo wcześniej byście się nawzajem pozabijały - odrzekł mu rycerz.
- Nie - leniwie skwitował wilk. - Gdyż niczego takimi walkami się nie osiągnie. Jeżeli ten twój książę nie potrafi wygrać bitwy, to do czego on się zda? Zostawcie go Francuzom.
- My w ten sposób nie postępujemy - głos Briana brzmiał ostro. Pohamował jednak lekkie rozdrażnienie, jakie wkradło się w jego słowa. - No dobrze - powiedział po chwili spokojnym znów głosem. - Nie potępiam nikogo za to, że nie pójdzie, jeśli nie ma takiego obowiązku. Dla mnie i Jamesa jest to oczywiście powinność.
- A także przyjemność - wtrącił Aragh. Złote oczy i zmarszczki na jego pysku zdradzały cień złośliwego rozbawienia. Rycerz go zignorował.
- Co do tego, że trzeba nam łuczników - rzekł - powinniśmy móc ich wystawić, gdy nasze siły zbiorą się na francuskiej ziemi. Zgromadzenie takie przyciągnie wielu zacnych ludzi. Najlepsi spośród rycerzy nie pozwolą, by ominęła ich taka okazja. I będzie też wielu najemników, takoż pieszych-kuszników, zbrojnych i łuczników, którym ich lenni panowie zezwolą, by walczyli, gdzie chcą i jak chcą. Najlepszych przyciągnie to zgromadzenie, li tylko dlatego, że będąc najlepszymi nie przepuszczą okazji, by znaleźć się wśród innych równych im rangą i umiejętnościami.
- Jak wiem, zawsze znajdą się tacy, którzy wybiorą życie z wojny i grabieży - zauważył Dafydd. - Ale nie znałem nikogo, poza rycerzami, kto byłby skłonny zajmować się tym krwawym rzemiosłem dla czystej przyjemności.
- Nie tyle o przyjemność tu chodzi, co o dumę, zarówno rycerza, jak i mężczyzny - rzekł Brian. - Czy najlepszy kusznik z Genui będzie wygodnie siedział w domu, podczas gdy ludzie nie tak wprawni jak on dokonywać będą wielkich czynów i okrywać się chwałą? Jak mówię, wielu tam się stawi. Bez wątpienia będzie tam wielu z najgorszych. Ale z pewnością trafią tam też najlepsi.
- Tak mówisz? - powiedział łucznik bawiąc się nożem do mięsa obok swego talerza.
- Sam to widziałem - odrzekł rycerz - przy wielu podobnych okazjach, choć prawdą jest, że tak wielkiej jak ta jeszcze nigdy nie widziałem. Ale jak sam z pewnością wiesz, na każdym większym jarmarku wybiera się najlepszych łuczników z okolicy, by stawali do zawodów.
- Sam wziąłem udział w paru niewielkich konkursach łuczniczych - pochwalił się Dafydd wciąż bawiąc się nożem. - Mówisz, że i kusznicy, i łucznicy wielkiej zacności i doświadczenia tam będą?
- Pozwalasz, żeby cię podpuszczał - Danielle gniewnie odezwała się do męża. - On cię po prostu kusi tym pomysłem z wielkimi łucznikami. Tak łatwo dajesz się namówić na każdą próbę sił między tobą a każdym, kto uważa, że jest bardziej męski od ciebie.
Dafydd odepchnął nóż, podniósł głowę i uśmiechnął się do Danielle.
- W istocie - powiedział - znasz mnie aż za dobrze, mój złocisty ptaszku. Rzeczywiście łatwo kuszą mnie takie rzeczy. - Wyciągnął zdrową rękę i bawił się przez chwilę miękkimi końcami jej rudawych loków. - Nie obawiaj się - rzekł. - Gdyż oprę się każdej pokusie. I naprawdę zawsze tak będzie, pamiętaj.
- Wybacz mi, Danielle - odezwał się Brian. - Przyznaję, że rzeczywiście próbowałem skusić twego męża. Lecz przyznaję też, że była to niecna próba, i błagam o twoje, a także jego przebaczenie.
- Doprawdy, to niepotrzebne, sir Brianie - zastrzegł się szybko Dafydd. - Nieprawdaż, Danielle?
- Oczywiście, że nie - odpowiedziała, ale ton jej głosu niezupełnie odpowiadał jej słowom.
To właściwie były jedne z ostatnich słów na temat wojny, jakie padły przy stole. Połączenie obfitego posiłku oraz faktu, że dzień chylił się ku końcowi, wkrótce potem położyło kres zgromadzeniu przy wysokim stole. Jim i Angie, tak jak inni w tych czasach i świecie, zaczęli uważać zachód słońca za sygnał, by zbierać się do snu, tak samo jak braM wschód słońca za budzik. Jednak gdy znaleźli się w swojej własnej słonecznej sypialni, Angie powiedziała coś, co wstrząsnęło ich bezładną, senną rozmową.
- Wiesz, ona jest w ciąży - odezwała się. Jim przerwał ściąganie koszuli przez głowę.
- Co? - zapytał.
- Powiedziałam - powtórzyła Angie wolno i wyraźnie - że Danielle jest w ciąży.
Jim przyswoił to sobie kończąc proces ściągania koszuli.
- I tak nie sądziłem, aby Brian miał jakieś realne szansę zwerbowania go - stwierdził. - Ale to naturalne, że nie ma zamiaru opuścić żony z dzieckiem w drodze.
Angie miała przygotowaną następną bombę.
- On o tym nie wie.
Jim popatrzył na nią zdziwiony, przez chwilę nic nie pojmując. Wreszcie zrozumiał.
- Dafydd nie wie, że jego żona jest w ciąży? - zapytał.
- To właśnie powiedziałam - odrzekła Angie.
- Myślałbym, że pierwsza rzecz, jaką zrobi, to powie mu o tym - zdziwił się Jim. - Czyż zazwyczaj się tak nie robi?
- Zazwyczaj - rzekła Angie.
Jim skończył się rozbierać i wsunął się pod stos futer, ostrożnie przyglądając się Angie. Znał ją. W tej chwili była albo bardzo zła, albo przynajmniej bardzo czymś wzburzona. Czymś lub kimś. Szósty zmysł Jima stawiał jednak na złość.
Jak się nauczył, w takich przypadkach cała sztuka polegała na tym, żeby uniknąć powiedzenia czegoś, co mogłoby zabrzmieć jak chociażby nieświadome przyjęcie strony tego kogoś lub czegoś, co rozzłościło Angie. Następnie najlepsze, co można było zrobić, to jak najszybciej ustalić, kto właściwie był obiektem gniewu Angie i jakiej sytuacji gniew ten dotyczył. Najlepiej było to zrobić przez spokojne, rozważne wypytywanie, ale nawet to było jak spacer po polu minowym. Bardzo często jakieś pytanie mogło okazać się tym niewłaściwym.
- Czemu więc nie stało się tak w tym przypadku? - spytał Jim.
- Bo mu po prostu nie powiedziała - rzuciła Angie.
Zdawała się nie śpieszyć do łóżka; zdecydowała najwyraźniej, że jej włosy wymagają wyszczotkowania. Jednym z niewielu luksusów, jakie posiadał poprzedni baron de Malencontri, było zwierciadło. Ustawiono je teraz w ich sypialni, a przed nim krzesło. Angie usiadła i patrząc w lustro szczotkowała włosy szybkimi, gniewnymi pociągnięciami.
- Ale chodzi mi o to - kontynuował Jim - czemu mu o tym nie powiedziała?
- Wydaje mi się, że to oczywiste - odpowiedziała zwierciadłu Angie.
- Cóż, wiesz, jaki jestem mało spostrzegawczy - powiedział Jim z niepewnym uśmiechem. - Nie zauważyłem w niej żadnej zmiany i oczywiście nigdy by mi nie przyszło do głowy, że jest w ciąży. Ale mówisz, że tobie powiedziała.
- A komu niby miała powiedzieć? - odpowiedziała Angie. - Nie ma żadnych bliskich przyjaciółek, a poza tym ja jestem starą, doświadczoną zamężną kobietą.
- Starą? - powtórzył Jim szczerze zdumiony. Nigdy nie myślał o sobie samym inaczej niż jako o bardzo młodym człowieku, a Angie była trzy lata od niego młodsza. - Ty? Stara?
- W tym świecie i dla kogoś w wieku Danielle owszem. Jestem stara! - rzekła Angie - Zamężna kobieta w średnim wieku!
- Rozumiem. - Jim pokiwał głową, choć naprawdę nic nie rozumiał. Nic mu nie zostało, jak tylko zadać bezpośrednie pytanie.
- No to dlaczego mu nie powiedziała? - spytał.
- Bo myśli, że nie będzie jej już kochał! - odpaliła Angie.
- Dlaczego nie?
- Bo utyje przez dziecko i będzie brzydka, i on się odkocha. Ot, tak po prostu!
- Dafydd? - Jim był mocno zdezorientowany. - Mimo że niewiele z nim miałem do czynienia, mogę stwierdzić, że Dafydd nie jest takim niestałym człowiekiem. Skąd ona może wiedzieć, że on nagle przestanie ją kochać tylko dlatego, że ona nosi jego dziecko?
- Och, na litość boską! - powiedziała Angie, znów do lustra. - Dlatego, że ona wierzy, że to w jej urodzie i tylko w jej urodzie on się zakochał. Jeśli ją straci, straci i jego.
- Ależ to przecież nonsens! - obruszył się Jim.
- Dlaczego? - odparła Angie. - Przecież byłeś tam, kiedy to się zaczęło. Wszyscy weszli w drzwi karczmy, on spojrzał na nią raz i powiedział "Ożenię się z tobą".
- Niezupełnie, to nie było tak szybko - zaprotestował Jim.
- Nie - przypomniała mu Angie sarkastycznym tonem. - Najpierw kazał karczmarzowi przynieść latarnię, żeby ją sobie lepiej obejrzeć.
- To nie było tak - powiedział Jim. - O ile dobrze pamiętam, dopiero następnego dnia zaczął przejawiać oznaki tego, że się w niej zakochał.
- Co za różnica? - stwierdziła Angie. - Ona wie, że jest piękna. Jest piękna i atrakcyjna dla mężczyzn, nieprawdaż?
Angie odwróciła się na krześle i spojrzała wprost na niego.
W pytaniu było ukryte żądełko.
- No cóż, pewnie tak - powiedział Jim.
- No więc - Angie odwróciła się z powrotem do lustra - widząc, że przyciąga mężczyzn i że ten zakochał się w niej od pierwszego wejrzenia, cóż innego ma myśleć, jak nie to, że zakochał się w jej wyglądzie?
- Ale czemu miałaby jeszcze teraz tak myśleć? - spytał Jim. - Przecież są małżeństwem prawie od roku. Przez ten czas musiała go poznać dość dobrze, by wiedzieć lepiej, dlaczego się zakochał.
- No pewnie, że tak - zgodziła się Angie. - Ale nic przecież nie poradzi na to, co czuje, prawda?
Następne uszczypliwe pytanie. Zdaniem Jima w wielu wypadkach ludzie mogli poradzić sobie z tym, co czuli, jeśli zdawali sobie sprawę z tego, że ich odczucia były błędne. Ale może się mylił. W każdym razie coś mu mówiło, że nie byłoby teraz mądrze przedstawiać Angie ten argument.
- Widziałeś jej minę, kiedy przed chwilą na dole nazwał ją swoim złocistym ptaszkiem - dodała Angie. - Czy nie zauważyłeś, jak się poczuła? Miała to wypisane na twarzy!
Prawdę mówiąc Jim wcale nie zauważył, żeby Danielle coś wypisywało się na twarzy, dlatego że po prostu w ogóle nie zwracał na nią wtedy uwagi. Całą swoją uwagę koncentrował na Dafyddzie.
- Właściwie to nie zauważyłem - przyznał. - A w każdym razie czego ona się po tobie spodziewała w tej sprawie?
- Że jej udzielę rady - wyjaśniła Angie. - Ona wie, że Dafydd chce pójść na tę wojnę, po to tylko, żeby się przekonać, czy będzie tam ktoś, kto uważa się za lepszego niż on w łuku. Więc jest rozdarta pomiędzy niechęcią, by pozwolić mu iść, a niechęcią, żeby kręcił się przy niej, widział, jak robi się gruba w czasie ciąży, i przestał się w niej kochać. Spodziewała się, że znajdę jakieś rozwiązanie.
- Znalazłaś? - spytał Jim.
- A ty znalazłeś? - spytała.
- Nie - odparł Jim. Kusiło go, żeby dodać, że nie jest kobietą i nie czuje się w tych sprawach jak ryba w wodzie, ale rozmyślił się.
- Nikt nie może odpowiedzieć jej na to pytanie poza nią samą! - powiedziała Angie.
Odłożyła szczotkę i zdmuchnęła świecę, w świetle której czesała włosy. W pokoju zapadł półmrok ledwie co rozjaśniony ostatnim blaskiem zachodu za oknami. Jim bardziej poczuł, niż zobaczył, jak Angie wdrapuje się do łóżka. Położyła się jednak i przykryła dość daleko od niego, by przypadkiem go nie dotknąć.
Nic więcej nie powiedziała na ten temat, a Jim nie zadawał już żadnych pytań, choć bardzo chciałby wiedzieć, czy Angie także wierzyła, że Dafydd zakochał się w Danielle tylko dla jej urody. Bo on, Jim, nie wierzył w to ani przez chwilę.

Rozdział 9


Następne trzy tygodnie minęły szybko. Dafydd,
Danielle i Giles z Wrzosowisk ze swoimi ludźmi odeszli. Brian i kilku spośród jego zbrojnych stali się stałymi mieszkańcami Malencontri, zajmując się pilnie wraz z Jimem przeszkoleniem sześćdziesięciu mężczyzn, których wybrano spośród ludzi z okolicznych ziem i czeladzi zamkowej, by zapewnić wymagany od Jima zaciąg pięćdziesięciu konnych.
Z tej sześćdziesiątki zaledwie dwudziestu dwóch najbardziej obiecujących mogło zostać ostatecznie zaliczonych w poczet zbrojnych. By tak się stało, musieli wykazać, że potrafią jeździć konno i trzymać broń, jeśli nawet w tej chwili niezbyt umiejętnie, to z pewną obietnicą nabrania wprawy w przyszłości. Pozostali z tych sześćdziesięciu mieli zostać komuchami i służącymi Jima, Briana, giermka rycerza - sympatycznego, jasnowłosego, o szczerej twarzy szesnastolatka imieniem John Chester - oraz obecnych i przyszłych zbrojnych.
Pięćdziesiąt włóczni, których wystawienia wymagano od Jima, praktycznie oznaczało pięćdziesięciu zdolnych do walki ludzi, każdego konno z pełnym uzbrojeniem, składającym się z ciężkiego sztyletu, miecza i tarczy, a w przypadku zbrojnych jeszcze lekkiego oszczepu lub włóczni.
Na koniec do ogólnego stanu liczebnego oddziału dołączyło dwudziestu sześciu ludzi Briana. W tym wszyscy zbrojni z jego zamku (oprócz pięciu) oraz pięciu spośród służby domowej i reszta składająca się z doświadczonych zbrojnych, którzy przybyli z innych stron, by walczyć pod rozkazami rycerza.
Właściwie Jim tak jak Brian powinien mieć giermka. Ale nie było już szansy, że w tak krótkim terminie uda się pozyskać któregoś z synów szlacheckich rodów z sąsiedztwa, by wyuczyć go na giermka, nawet gdyby był na naukę czas. Brian poradził, by Jim wziął jednego ze swych zbrojnych, na którym mógłby polegać, i mianował go swym giermkiem. I tak było nieprawdopodobne, by spotkali kogoś, kto poznałby się na różnicy.
W Anglii -jak Jim przypomniał sobie ze swych studiów nad historią średniowiecza w swoim prawdziwym świecie - w przeciwieństwie do Francji i niektórych krajów na kontynencie, zezwalano na to, by prosty człowiek wzniósł się do stanu rycerskiego, a wprowadzeniem do tego była służba w roli giermka. Nie było więc niczym dziwnym, gdy jakiś zbrojny stawał się giermkiem, chociaż musiał dokonać czegoś wyjątkowo godnego uwagi, by móc zostać rycerzem.
Cóż, najwyżej - zauważył Brian - gdyby stało się powszechnie wiadome, że giermek Jima to były zbrojny, nic by się nie zmieniło, poza tym, że Jim byłby nieco mniej poważany, niż gdyby służył u niego potomek rodu o szlachetnej krwi.
Pierwsze dwa tygodnie przebiegły dokładnie tak, jak się spodziewano. Ale ostatni tydzień ożywiło przybycie dwóch gości, a każdy z nich przyniósł dla Jima wieści szczególnej wagi.
Pierwszym z odwiedzających był Secoh, błotny smok. Należał on do tej nieszczęsnej gałęzi miejscowych smoków, która wiele ucierpiała ze strony Ciemnych Mocy osiadłych w Twierdzy Loathly. Loathly była to ta sama twierdza nad brzegiem morza, do której smok renegat, Bryagh, porwał Angie, kiedy ona i Jim pojawili się w tym świecie.
Pod wpływem Mocy z Twierdzy plemię Secoha stało się małe, słabe i, jak na smoki, bojaźliwe, a Secoh nie należał do wyjątków. Jednakże zmienił się, gdy wiekowy Smrgol, smok, dziadek stryjeczny Gorbasha, zawstydził go i zmusił, by bronił się tak, jak smok czynić to powinien - błotny czy nie błotny. Ciało Gorbasha w owym czasie zamieszkiwał Jim.
Skończyło się tym, że gdy Smrgola poraził częściowy paraliż po ataku apopleksji, Secoh wspomagał go w walce i zabiciu potężnego Bryagha w ostatecznej bitwie pod Twierdzą Loathly. Wtedy to Jim, w smoczym ciele Gorbasha, pokonał i zabił olbrzyma, sir Brian zabił larwę, a strzały Dafydda strąciły wszystkie harpie, które nadlatywały z Twierdzy. Aragh odpędzał piaszczomroki, a Carolinus powstrzymywał emanacje Ciemnych Mocy.
I tak Secoh stał się jednym z Towarzyszy Jima i pomógł mu odebrać Angie Ciemnym Mocom.
Od tego czasu Secoh był innym smokiem. Nie wahał się rzucać wyzwania innym smokom, bez względu na ich rozmiary. One z kolei mu ustępowały. Było prawie pewne, że mogły go pokonać, ale wygrana nie byłaby warta odniesienia ciężkich ran, które na pewno zadałby błotny smok nie uznający słów "poddać się" czy "wycofać".
Pewnego popołudnia Secoh wylądował na dziedzińcu Malencontri i bez zbędnych ceregieli poczłapał na tylnych łapach do Wielkiej Sieni, rozglądając się za Jimem. Chociaż jak na smoka był raczej niewielkich rozmiarów, musiał pochylić łeb, żeby przejść przez główne wrota, a ludzie w sieni, co całkiem naturalne, uciekli przez boczne.
Rozczarowany, że nie znajduje Jima i że wszyscy od-niego uciekli, Secoh podniósł nieco głos. Głos miał także dość słaby jak na smoka, lecz mógł on wedle ludzkich kryteriów zawstydzić róg mgłowy sporego statku.
- Sir Jamesie! - ryknął. - To znaczy, lordzie Jamesie. Gdzie jesteś? To ja, Secoh. Muszę z tobą pomówić!
Uspokojony, że mniej więcej dał znać o sobie, poczłapał do wysokiego stołu, gdzie, jak mówił mu nos, zostawiono dzban do połowy pełen wina. Podnosi go i wlał sobie wino w gardło mlaskając wargami. Wino dla błotnego smoka było czymś więcej niż zwykłym luksusem. Jim nie pojawiał się, więc Secoh z żalem obwąchał pusty dzban i odstawił go na stół. Zwinął się w kłębek za stołem, opierając jedynie brodę na blacie, żeby móc jednym okiem wyglądać gospodarza, i zapadł w przyjemną drzemkę, do której smoki są zawsze zdolne, kiedy nie ma nic szczególnego do roboty.
Minęło około pięciu minut, zanim Jim i sir Brian pośpiesznie przywołani z placu ćwiczeń za murami, gdzie byli szkoleni nowi rekruci, wpadli biegiem do sieni, wsparci przez tuzin zahartowanych w boju zbrojnych.
Secoh nagle wyprostował się za wysokim stołem.
- Panie! - zagrzmiał, ale potem przypomniał sobie, że Jim będąc w ludzkim ciele nie posiadał smoczej wytrzymałości pozwalającej na słuchanie głosu innego smoka. Spróbował obniżyć głos, lecz osiągnął zaledwie tyle, że zamiast ryczeć, tubalnie zadudnił. - Sprowadza mnie do ciebie sprawa wielkiej wagi, milordzie.
- To Secoh - oznajmił Jim. Odwrócił się do zbrojnych. - Możecie wracać do ćwiczeń.
Popatrzył, jak odchodzą, a potem podszedł z Brianem do wysokiego stołu.
- To ty, Secohu, nieprawdaż? - powiedział Jim, gdy obaj zbliżyli się do rogu stołu i zatrzymali przed smokiem. Kątem oka Jim zauważył, że sir Brian spogląda na niego z niejakim podziwem. Ręka rycerza spoczywała pewnie na rękojeści miecza.
Jim trochę się zawstydził. Rycerz albo nie zdawał sobie sprawy, albo nie pamiętał, że Jim mógł w mgnieniu oka zamienić się w smoka dużo większego od Secoha. Właściwie, pomyślał Jim, ze dwa tygodnie temu sam nie byłby taki pewien swojej zdolności do dokonania tak szybkiej przemiany. Ale przez ten czas, zgodnie z zaleceniami Carolinusa, ćwiczył się w różnych rodzajach drobnych czarów, a zwłaszcza, jako że był już z tym obeznany, zamieniał się kilkadziesiąt razy w smoka i z powrotem w człowieka. Oczywiście robił to, kiedy nikt go nie widział.
- We własnej osobie, milordzie - zaszeptał Secoh. - Jest coś, o czym musisz się natychmiast dowiedzieć, Jamesie.
- Panie Jamesie, smoku! - automatycznie poprawił Brian.
- Nie trzeba, Brianie - powiedział Jim. - Każdy, kto był z nami pod Twierdzą Loathly, może mówić ze mną jak z równym. Wiesz, co o tym sądzę.
- No dobrze, jak sobie życzysz - zgodził się rycerz. - Chociaż to cholerny brak manier, kiedy jakiś smok tak robi.
- Przepraszam, lordzie Jamesie - szepnął Secoh.
- Żadnego przepraszania, Secohu - powiedział Jim. - Chcesz porozmawiać? Brianie, weź sobie krzesło.
Jim złapał jedno z krzeseł obok stołu, odwrócił je w stronę Secoha i usiadł. Rycerz poszedł w jego ślady, a smok przysiadł na zadzie.
- Czy mogę cię czymś ugościć, Secohu? - zapytał Jim. - Pół krówki? Może małą beczkę wina?
- Jeśli nie sprawię kłopotu - oczy smoka prawie że zaświeciły się jak latarnie - to kropelkę wina.
Jim zakrzyknął na służbę. Przyszli, ociągając się trochę, a po chwili wahania zbliżyli się powoli i ostrożnie, przystając dobre dwanaście stóp od Secoha.
- Wiedzcie - Jim powiedział surowo do najbliższego służącego - że ten oto szlachetny smok to Secoh, który był jednym z mych Towarzyszy pod Twierdzą Loathly. Zaliczam go do moich najbardziej zaszczytnych gości. Podawać mu wszystko, czego sobie zażyczy. Na razie wystarczy nieduża beczka burgunda.
- Beczka, milordzie? - wyjąkał służący.
- Tak powiedziałem - rzekł Jim. - Odbijcie dno i przynieście ją.
Służący odszedł i po krótkiej chwili dostarczono wino. Secoh sączył je drobnymi łykami z otwartej beczułki - nie więcej niż kwartę naraz. Najwyraźniej obawiał się, że więcej nie dostanie i chciał, żeby starczyło mu go na długo. Po paru łykach odstawił beczułkę.
- Milordzie - zaczął.
- Jamesie - poprawił go Jim. Smok kiwnął łbem.
- Sir Jamesie - zaczął znowu - jedziesz do Francji, jak rozumiem, by walczyć tam na wojnie. Jest coś, co powinieneś wiedzieć i zająć się tym natychmiast.
Przerwał.
- Angelo! - zawołał Jim. - Popatrz, kto do nas przyszedł. Secoh!
Angie właśnie nadeszła, ubrana w swoją trzecią z kolei po najlepszej suknię, w kolorze błękitu. Widocznie wieść dotarła i do niej. Podeszła prosto do smoka, który zerwał się na równe łapy, chowając ostrożnie ogon za sobą, żeby niczego nie przewrócić, i zwrócił się do niej.
- Milady - spróbował wykonać ukłon, co przy jego smoczym ciele nie bardzo mu się udało. Wyglądało to raczej, jakby rzucił swą przerażającą głową w kierunku Angie zamierzając przegryźć ją na pół. Angie jednakże nie zmieszała się, gdyż już nieraz spotkała się z podobnym objawem dworności Secoha. W odpowiedzi wykonała dyg, wiedząc, że sprawi tym smokowi ogromną przyjemność.
- Witaj w naszych progach, Secohu - powiedziała skromnie.
- Secoh przybył powiadomić mnie o czymś ważnym - poinformował ją Jim, przynosząc i ustawiając dla niej krzesło tak, żeby usiadła wraz z nim i Brianem naprzeciwko smoka. Usiedli. Secoh także usiadł.
- Z początku nigdy nie podejrzewałem, że James mógłby nie wiedzieć o tym - rozpoczął Secoh ostrożnie przyciszonym głosem. - Potem mnie zastanowiło, że może rzeczywiście nic nie wie. Więc przybyłem tu natychmiast. - Zwrócił się wprost do Jima. - Jamesie - powiedział - słyszę, że zmierzasz na tę ludzką wojnę do Francji?
- Zgadza się, Secohu - odpowiedział Jim. - W istocie, jak pewnie zauważyłeś nadlatując, właśnie się do tego przygotowujemy, sir Brian i ja.
- Więc o to chodzi w tej całej bieganinie za murami - mruknął smok. - Powinienem się tego domyślić. Ale właściwie chciałem cię spytać, Jamesie, czy podczas pobytu we Francji masz zamiar być smokiem przez jakikolwiek czas? My, smoki, rozumiemy, że mając do dyspozycji Magię, w każdej chwili możesz stać się jednym z nas.
- Nie planowałem tego - powoli odrzekł Jim. - Jednak, jak sądzę, taka konieczność może się nadarzyć. Czemu pytasz?
- No cóż, są co do tego wszystkiego pewne przepisy i zarządzenia - powiedział Secoh. - Wiem, że większość ludzi sądzi, że my, smoki, nie odznaczamy się porządkiem i dyscypliną, ale są pewne zasady, do których dość ściśle się stosujemy. Na początek, jeśli zamierzasz we Francji być smokiem, nawet na krótko, a przynajmniej dość długo, żeby miejscowe smoki odkryły, że tam jesteś jako smok, to wiążą się z tym pewne sprawy.
- Jakiego rodzaju sprawy? - zaatakował go sir Brian.
- No... problemy... sir Brianie - wykrztusił smok, spoglądając na Jima niemal pokornie. - Po pierwsze, Jamesie, nie możesz być po prostu samotnym smokiem, smokiem bez żadnej przynależności. Nie ma czegoś takiego, chyba że jesteś smokiem renegatem, jakim stał się Bryagh. Tak więc musisz należeć do jednej z naszych gromad.
- Nie zdawałem sobie z tego sprawy - odpowiedział Jim.
- Och, ależ tak - powiedział Secoh z przejęciem. - I nie ma co do tego wątpliwości. Skoro byłeś w ciele jednego z naszych miejscowych smoków i skoro mieszkasz tutaj, na terytorium smoków z Cliffside, stajesz się członkiem tej gromady, kiedykolwiek zamieniasz się w smoka - czy tego chcesz, czy nie.
- Rozumiem - rzekł Jim.
- No właśnie - powiedział Secoh. - Naturalnie ja - my bardzo byśmy chcieli mieć cię wśród nas, smoków błotnych. Ale oprócz tego, że jesteś doprawdy - ee, za wielki - przepisy na to nie pozwalają. Od początku byłeś smokiem z Cliffside. Smokiem z Cliffside pozostaniesz niezależnie od tego, jakim staniesz się Magiem czy czarnoksiężnikiem, czy dokąd się udasz. Tak było wśród nas smoków od czterdziestu tysięcy lat. Możesz to sprawdzić w Wydziale Kontroli, jeśli chcesz.
- Nie trzeba - stwierdził Jim. - Chętnie uwierzę ci na słowo. Bądź co bądź nie wątpiłbym w twoje słowa, Secohu.
- No cóż, dziękuję - odrzekł smok. - Teraz twoja przynależność do smoków z Cliffside będzie czymś wielkiej wagi, skoro udajesz się do Francji, gdyż daje ci tożsamość, ojczyznę. Nie jesteś tylko, jak mówiłem, jakimś samotnym smokiem - smokiem wyjętym spod prawa - ale szanowanym członkiem smoczej społeczności. Więc jedynym sposobem na to, byś mógł we Francji być bezpieczny jako smok, jest posiadanie zgody swojej gromady na pobyt. Krótko mówiąc potrzebny ci paszport.
- Co to, do wszystkich diabłów, jest paszport? - zażądał wyjaśnienia sir Brian.
- Pozwolenie na wyjazd, sir Brianie - odpowiedział smok. - Świadczy ono, że ten oto sir James, ten oto lord James, ma zezwolenie swojej gromady na podróż do Francji i że cała gromada ręczy za jego dobre zachowanie, jako smoka, podczas pobytu tam.
- Co nie byłoby dobrym zachowaniem? - spytał Jim.
- Och, na przykład - kontynuował Secoh - gdybyś dostał się w jakieś tarapaty, przez które smoki w danej okolicy także popadłyby w kłopoty, a potem byś odleciał i zostawił je, żeby same sobie z tym radziły.
- Rozumiem - powiedział Jim. - A jak zdobyć taki paszport?
- O to właśnie chodzi - rzekł smok. - Na twój paszport każdy smok z gromady musiałby złożyć się po najlepszym klejnocie ze swego skarbu.
W Wielkiej Sieni zapadła chwila ciszy. Jim dość długo był smokiem, by pojąć, co znaczy najgorszy klejnot ze skarbu dla smoka, który go posiadał. Miał więc pewne pojęcie, co by się działo, gdyby każdy ze smoków z Cliffside miał mu pożyczyć najlepszy klejnot, jaki posiadał.
- Czy jest jakaś szansa, że reszta smoków zechce rozstać się ze swoimi najlepszymi klejnotami? - zapytał Jim. - I że pozwoli, bym je zabrał do Francji?
- Jak myślę, będzie im trochę ciężko - powiedział Secoh. - Zazwyczaj smok udający się dokądś ma jakieś oficjalne sprawy do załatwienia dla całej społeczności albo też cieszy się wielkim poważaniem i władzą. Ale pomogę ci pomówić z nimi i sądzę, że uda się nam namówić je do tego. Ale powinniśmy wyruszyć natychmiast.
- To znaczy w tej chwili? - spytała ostro Angie.
- Obawiam się, że tak, milady - odpowiedział smok. - Naprawdę wierzę, że uda nam się je namówić w ciągu jednego zgromadzenia. Ale może będą chcieli omówić to między sobą; pomyśleć nad tym i opóźnić sprawę przez jakiś czas. Może nawet około miesiąca. Im wcześniej więc wyruszymy, tym lepiej, a ta chwila jest najlepsza, bo najwcześniejsza, jaką mamy.
Jim spojrzał na Angie. Angie spojrzała na Jima.
- Myślę, że powinienem pójść - powiedział.
- Czy nie mógłbyś po prostu nie być smokiem, kiedy będziesz we Francji? - wtrącił Brian.
- A co, jeśli zamiana w smoka okaże się przydatnym sposobem, może jedynym, na uwolnienie księcia? - zapytał Jim.
- A niech to szlag! - powiedział zakłopotany rycerz. - Jeśli tak, to przypuszczam, że musisz iść.
Tak więc w niedługim czasie potem Jim znalazł się w towarzystwie Secoha, lecąc w stronę urwiska. Tego samego, z którego przez jedno z wysoko położonych smoczych wejść po raz pierwszy wyłonił się jako smok w tym średniowiecznym świecie. Od tak dawna już nie latał, że zapomniał o tej czystej przyjemności, jaką jest dla smoka szybowanie w powietrzu.
Latanie - to znaczy używanie skrzydeł dla nabrania wysokości, aż nie znajdzie się ciepłego prądu, który wzniesie go wyżej, aż będzie gotowy, by szybować w kierunku miejsca przeznaczenia ze sztywno rozpostartymi skrzydłami - to była praca. Natomiast unoszenie się - ciche szybowanie ponad powierzchnią ziemi na nieruchomych skrzydłach - to była sama radość. Postanowił zapamiętać, żeby w przyszłości znaleźć nieco czasu dla siebie i trochę sobie polatać, tak po prostu dla przyjemności. Może, myślał, udałoby mu się nawet zostać tak dobrym czarodziejem, by zdołać też i Angie zamienić w smoka, i wtedy we dwoje mogliby razem poszybować.
- To tam przed nami, z prawej - ocknął się z zamyślenia na głos smoka.
Ściana urwiska i jedno z wysokich wejść do jaskini były na wprost przed nimi. Secoh, który wyprzedzał nieco Jima, gładko wylądował na występie przed otworem i zniknął w środku.
Jim wpadł w chwilową panikę, czy pamięta, jak lądować w tych warunkach, ale jego smocze ciało miało odruchy, które pokierowały tym za niego. Tylne łapy złapały krawędź otworu, a skrzydła zwinęły się niemal jednocześnie, kiedy wylądował i ruszył do środka.
Weszli do zupełnie pustej, niewielkiej jaskini. Miejsca podobnego do tego, przypomniał sobie Jim, w jakim ocknął się będąc w ciele Gorbasha. Takie miejsca lubiły smoki, by zwinąć się w kłębek i spać.
- Nikogo nie ma w pobliżu - zauważył Secoh, nastawiając ucha w kierunku wyjścia z jaskini. - Muszą być na dole, w głównej grocie. Pamiętasz drogę?
- Nie wiem - zawahał się Jim. - Nie sądzę.
- Nieważne, znajdę ją - powiedział smok. Poprowadził ich z jaskini, w której wylądowali, tunelem w skale, który wił się w dół, do wnętrza urwiska.
Szli w dół i krążyli przez jakiś czas, dłużej niż, jak to Jim pamiętał, schodziło się do głównej komnaty smoków wtedy, gdy obudził się w ciele Gorbasha. Ale Secoh robił wrażenie, że jest pewny drogi, jaką podążali, i kierunków rozgałęziających się tuneli, które wybierał. Sugerowało to, że albo był już tam wcześniej, albo podążał za swoim nosem w sposób nie całkiem dla Jima zrozumiały. On także miał teraz smoczy zmysł węchu, ale dla niego wszystkie tunele pachniały smokiem. Musiał jednak przyznać, że w miarę jak szli, zapach stawał się intensywniejszy, a po chwili dotarło do jego uszu dudnienie głosów. Im bliżej byli miejsca, które najwyraźniej było ich celem, dudnienie miarowo rosło na sile, aż dla Jima stało się jasne, że miała tam miejsce bardzo głośna kłótnia. Słychać w niej było bardzo wiele głosów mówiących, jak to u smoków, wszystkie naraz.
Jim i Secoh dotarli wreszcie na miejsce i wyłonili się z tunelu wysoko na obrzeżu amfiteatru w kształcie misy, który stanowił podstawę jaskini, rzeczywiście ogromnej. Ściany miała z jakiejś odmiany ciemnego granitu, całe ozdobione wzorem misternej koronki strumyków czegoś, co wyglądało jak płynne srebro. Były one nie grubsze niż ołówek, lecz gęsto pokrywały ściany. Wszystkie te strumyki promieniowały światłem i rozjaśniały całą jaskinię aż po ciemne, tworzące naturalne łuki sklepienie. Było tam prawie tak jasno jak w dzień. W tej chwili w jaskini kłębił się tłum smoków, z których każdy wydawał się toczyć spór z innym, ale, jak Jim wiedział, one po prostu gawędziły.
Panował ogłuszający hałas - a raczej taki, który powinien być ogłuszający. Jak Jim odkrył, smoczy słuch był dużo lepszy od ludzkiego, ale także, co dość dziwne, mógł znieść większe natężenie dźwięków. Człowiek byłby teraz w tej wielkiej jaskini ogłuszony, ale Jim czuł, że dla jego smoczego ciała odgłos tego ryku był zaledwie nieco ekscytujący.
On i Secoh stanęli w miejscu i czekali. Stopniowo, jeden po drugim, smoki poniżej uświadomiły sobie ich obecność. Te, które ich zauważyły, trącały smoka obok i wskazywały na nowo przybyłych. W końcu niezwykła cisza zapadła w całej olbrzymiej komnacie. Wszystkie smoki gapiły się na Jima, zupełnie ignorując Secoha. Ich oczy utkwione w Jimie wyrażały zaskoczenie i to, że go nie poznają.
Jim myślał właśnie o przedstawieniu się, kiedy jeden z obecnych smoków przemówił pełnym głosem.
- Jim! - ryknął smok siedzący w połowie wysokości na przeciwległej ścianie amfiteatru, tak duży jak sam Jim.

Rozdział 10


Był to smok imieniem Gorbash. Jim przypomniał sobie, że największymi smokami w tej gromadzie byli zawsze Gorbash, którego ciało kiedyś zamieszkiwał, Smrgol, jego stryjeczny dziadek, oraz Bryagh, smok, który stał się renegatem i porwał Angie.
Słysząc, jak Gorbash wywołuje jego imię, Jim niezwykle wyraźnie ujrzał dni, które z nim dzielił. Gorbash był jedynym w tym średniowiecznym świecie, który zawsze nazywał go zdrobnieniem używanym przez przyjaciół i znajomych kiedyś tam, w świecie, z którego on i Angie pochodzili. Czemu Gorbash wolał "Jima" od "Jamesa", tego już Jim nigdy nie odkrył. Z pewnością były po temu dostateczne powody. On i Gorbash dzielili to samo ciało i umysł - ciało należące do Gorbasha - i trudno byłoby bardziej zbliżyć się do siebie. Tak więc było czymś naturalnym, że Gorbash zaczął w końcu myśleć o nim jak o Jimie i nie inaczej.
Teraz wszystkie smoki przeniosły swoje zdumione spojrzenia z Jima na Gorbasha.
- Co się dzieje z wami wszystkimi?! - ryknął smok. - To ten Mag-jerzy, z którym dzieliłem swoje ciało wtedy, kiedy pokonaliśmy Bryagha i Ciemne Moce pod Twierdzą! Był tam ze mną przez cały czas, gdy odniosłem - odnieśliśmy - zwycięstwo! Przecież wiele razy wam to opowiadałem!
Wszystkie smoki w amfiteatrze jak jeden wyciągnęły szyje, by jeszcze raz popatrzeć na Jima.
- Jak dobrze znów cię ujrzeć, Jimie! - zagrzmiał Gorbash. - Witamy cię z powrotem wśród smoków z Cliffside! No, nie stójże tak, chodź tu na dół!
Jim poczuł, że Secoh pcha go łokciem naprzód i w dół. Zorientował się, że zaproszono go do zajęcia centralnego miejsca, to jest, żeby zszedł i stanął w samym środku amfiteatru, gdzie wszyscy mogliby łatwo mu się przyglądać.
Utorował sobie drogę na dół wśród smoków. Secoh skromnie podążał za nim -jeśli można w ogóle powiedzieć o smoku, że robi coś w sposób skromny - i obaj szli, aż znaleźli się w najniższym punkcie na środku pieczary. Jim zatrzymał się i rozejrzał dokoła. Podejrzewał, że oczekują od niego wygłoszenia paru słów.
- Ja także się cieszę, że znów cię widzę, Gorbashu! - ryknął w odpowiedzi. - Dobrze jest znowu znaleźć się między wami!
- Tak - zagrzmiał Gorbash - i wielki to zaszczyt dla wszystkich smoków z Cliffside mieć w swoim gronie smoka, nie tylko o odwadze równej mojej, ale także takiego, który jest Magiem wśród Jerzych i jednym z ich szanowanych wodzów. Wszystkim nam daje to szczególną pozycję i znaczenie w oczach wszystkich Jerzych całego świata.
Sporo tu się zmieniło, pomyślał Jim. Tak jak Secoh to przewidział, po walce pod Twierdzą i po tym, jak Jim ostatecznie opuścił ciało Gorbasha, ten wielki smok zrobił dobry użytek ze swej porcji sławy, którą przyniósł mu udział jego ciała w owej walce. Do czasu tamtej walki, jak Jim wywnioskował ze słów stryjecznego dziadka Gorbasha, nie był on zbytnio poważany przez inne smoki z Cliffside.
Właściwie to nie był on szanowany, a wręcz przeciwnie, był powszechnie uważany - zresztą słusznie - za cokolwiek powolnego w myśleniu, a poza tym, co u smoków nienaturalne, spędzał mnóstwo czasu poza jaskiniami - jak to określały smoki "nad ziemią" - zadając się z nie-smokami. Z takimi osobnikami jak wilk Aragh.
Po przygodach z Ciemnymi Mocami Jim spodziewał się pewnego polepszenia pozycji Gorbasha wśród jego smoczej braci, zwłaszcza że jego stryjeczny dziadek, Smrgol, uważany wcześniej za przywódcę, padł pod Twierdzą. Czegoś podobnego jednak nigdy się nie spodziewał. Gorbash nie tylko otoczony był szacunkiem, ale najwidoczniej miał również posłuch wśród innych smoków.
Jim zaczynał dochodzić do wniosku, że smoki odznaczały się skłonnością do wierzenia w to, w co chciały uwierzyć, nieważne, czy było to całkiem zgodne z prawdą, czy nie. Gorbash musiał widać przekonać większość z tu obecnych, że był jednym z największych, jeśli nie największym bohaterem biorącym udział w bitwie pod Twierdzą.
Większość, ale na pewno nie wszystkie.
- Zgodzą się! - odezwał się Secoh. - Ale nie tylko dlatego, że ty tak mówisz, Gorbashu! Było tam może twoje ciało, ale to James sprawił, że walczyło i zwyciężyło! Ja to wiem, pamiętasz? Byłem tam. I ja naprawdę walczyłem.
Gwałtownie zakręcił się w kółko, obrzucając wszystkie smoki palącym spojrzeniem.
- Wszyscy mnie znacie - powiedział. - Jestem Secoh! Jestem smokiem błotnym! I jestem z tego dumny. Czy ktoś ma coś do powiedzenia na ten temat? Jeśli tak, to wiecie, co macie robić!
Rozległo się szemranie i smoki z Cliffside poruszyły się niespokojnie, ale żaden nie wystąpił, by podjąć wyzwanie Secoha, i żaden się nie odezwał. Nawet Gorbash, jak zauważył Jim.
- A teraz - kontynuował po chwili Secoh - powiem wam, dlaczego James znalazł się tutaj. Wybiera się do Francji. Znaczy to, że potrzebuje paszportu z Cliffside. Od was wszystkich!
Oświadczenie to w zupełności wystarczyło, żeby wytrącić smoki z Cliffside z ich milczenia. Wokół Jima i Secoha wybuchła wrzawa okrzyków. Słychać było wrzaski: "Zaraz!", "Chwila, momencik!", "Co on sobie myśli?", "A dlaczego on musi jechać do Francji?" Te i kilkadziesiąt innych pytań i komentarzy odbijały się od grubo ciosanych, skalnych ścian Wielkiej Jaskini.
Przez dobre cztery czy pięć minut panowało tam istne piekło. Potem Gorbash zdołał wznieść swój głos ponad inne i samą siłą swych płuc stłumił panujący zgiełk. Jeden po drugim smoki umilkły i Gorbash pozostał jako jedyny mówca.
- Pomału! Zaczekajcie! - ryknął w świeżo zapadłej ciszy. - Jesteśmy smokami z Cliffside czy jakąś tam bandą błotnych... to znaczy niesforną zgrają innych smoków?
- To już lepiej - mruknął Secoh teatralnym szeptem. Gorbash udał, że nie słyszy tej uwagi.
- Ten oto Secoh ma pełne prawo mówić! - obwieścił Gorbash. - Ostatecznie, tak jak mówi, rzeczywiście był pod Twierdzą Loathly. Sam widziałem, jak pomagał memu stryjecznemu dziadkowi, nieodżałowanemu wielkiemu Smrgolowi, pokonać zdrajcę Bryagha. Nie zapominajcie, że my wszyscy, każdy smok tu obecny i każdy jerzy w tej okolicy, my wszyscy zyskaliśmy na tej walce. Gdybyśmy nie wygrali, Ciemne Moce dosięgłyby i dotknęły wielu rzeczy i istot, możliwe, że nawet nas tu, na urwisku. Moglibyśmy skończyć jak bł... jak bracia Secoha.
Wśród smoków zapanowało niespokojne poruszenie, ale żaden się nie odezwał.
- Tak więc oznacza to, że Jim i - oczywiście - Secoh zasługują na wysłuchanie. Co zdecydujemy, to już zupełnie inna sprawa. Ale najpierw wszyscy powinniśmy ich wysłuchać. Może Ciemne Moce próbują dopaść nas od strony Francji. Czy któryś z was o tym pomyślał?
Smoki z Cliffside już nie tylko wierciły się, ale również pomrukiwały niespokojnie.
- Zgadza się! - powiedział Secoh. - A wszyscy wiemy, że sami nie mamy żadnej możliwości obrony przeciw Ciemnym Mocom. Tylko Jerzy i ich czarodzieje mieli kiedykolwiek trochę szczęścia, spotykając się z nimi twarzą w twarz. Ale oto mamy sporo szczęścia, bo jednym z nas jest nie tylko smok, ale także jerzy i nie tylko jerzy, ale i Mag.
Odkaszlnął, z odrobiną zakłopotania.
- To znaczy początkujący Mag - wtrącił dość pośpiesznie - w każdym razie ktoś, kto wie, jak posługiwać się Magią. - Zwrócił się do Jima: - Pokaż im, Jamesie. Zmień się w Jerzego i z powrotem w smoka.
Jim podziękował swojej szczęśliwej gwieździe za to, że
Secoh wybrał to, co Jim najlepiej opanował. Wcześniej nie było o tym mowy. A co by było, gdyby Secoh poprosił go tak nagle o wyprodukowanie tony złota czy o coś równie niemożliwego?
- Bardzo proszę - rzekł Jim swoim najbardziej powolnym i poważnym smoczym głosem. Odczekał chwilę dla większego wrażenia, a potem zamienił się w swoją zwykłą postać.
Ledwie udało mu się powstrzymać drżenie. Jednym z bezpośrednich następstw zmiany było bowiem to, że w mgnieniu oka wszystkie smoki dookoła zdały się urosnąć do rozmiarów czterokrotnie większych niż przedtem. Jim uświadomił sobie nagle, że jest zupełnie samotnym i jak najbardziej jadalnym człowiekiem, otoczonym przez jakieś sto pięćdziesiąt smoków, z których każdy jednym kłapnięciem mógłby przegryźć go na pół.
Próbował wymyślić coś poważnego, co mógłby powiedzieć, będąc w ludzkiej postaci, by wywrzeć na smokach wrażenie. Ale teraz pojął, jak nikły byłby jego dość wysoki głos w tym szczególnym miejscu i czasie. Odczekał więc jeszcze tylko kilka, miał nadzieję zapierających dech w piersiach, chwil i powrócił do swego, dającego poczucie pewności, potężnego smoczego kształtu, który był co najmniej równy największemu spośród tu obecnych smoków.
Rozległ się szmer komentarzy wypowiadanych podekscytowanymi głosami, niższymi od basso profondo. Nie ma wątpliwości, pomyślał Jim, wywarłem na nich wrażenie. Szmer w końcu ucichł.
- Magu - spytał z szacunkiem jakiś smoczy głos, dochodzący gdzieś z połowy pochyłości, po lewej stronie Jima -jak odkryłeś, że Ciemne Moce próbują zaatakować nas z Francji?
- Tak - wtrącił inny głos, zanim Jim zdążył odpowiedzieć. - Czy jest jakiś powód, dla którego kierują się prosto na nas, na smoki z Cliffside?
- Nie bądź durniem - rzucił jakiś głos daleko po prawej. - Jak sądzisz, czego chcą? Naszych skarbów!
- Ciemne Moce wcale nie potrzebują skarbów! - wtrącił inny i sporadyczne szmery przeszły znowu w kłótnię na całe gardło. Tym razem spierano się o to, czy Ciemne Moce potrzebują złota i klejnotów, czy też nie.
- Zapytajmy Maga - wtrącił ten pierwszy, pełen szacunku głos, który wreszcze zdołał teraz przebić się ponownie przez inne.
Zapadła cisza.
- No? - ponaglił jakiś smoczy głos po chwili. - Chcą naszych skarbów, czy nie, Magu?
Jim niemal jednocześnie uświadomił sobie dwie rzeczy. Po pierwsze, prawdopodobnie bardzo ułatwiłoby to całą sprawę, gdyby powiedział "tak". Po drugie, wprawdzie nie wiedział, ale poważnie przypuszczał, a nawet był prawie pewien - że odpowiedź brzmiała "nie".
- Nie sądzę, żeby chciały - powiedział.
Kolejny szmer, tym razem triumfalny, rozległ się ze strony tych, którzy nie wierzyli, by Ciemne Moce były zainteresowane smoczymi skarbami. Zdusił go mocny głos Gorbasha.
- Jamesie! - zaryczał. - Może lepiej powiedz nam dokładnie, po co chcesz jechać do Francji!
- Właściwie... - Jim miał w tym momencie ochotę odchrząknąć, ale najwidoczniej smoki tego nigdy nie potrzebowały. Dokończył więc niezbyt przekonująco - żeby uwolnić pewnego księcia. Angielskiego księcia - księcia Jerzych.
- To nie ma nic wspólnego z nami! - ryknął natychmiast któryś ze smoków, ale Gorbash w porę zdusił kolejny wybuch wrzawy, by rzucić następne pytanie.
- Jamesie - zapytał - czy rzeczywiście chcesz nam powiedzieć, że pragniesz, abyśmy dali ci po najlepszym z klejnotów, jakie każdy z nas posiada, po to tylko, żebyś mógł jechać uwolnić jakiegoś księcia Jerzych?
- Zgadza się! - wykrzyknął Secoh. - Dlaczego wy się nie nauczycie? Nigdy niczego się nie nauczycie? Co dotyczy Jerzych, dotyczy także nas, smoków! Smrgol wiedział o tym. Tuż przed ostatnią walką rozmawiał z jednym z Jerzych, który mieszka tu, niedaleko, z Jerzym zwanym sir Brianem, który w swoim czasie upolował wielu z nas, błotnych smoków. Smrgol uważał, że smoki i ludzie powinni współpracować.
- Ale żeby zaraz oddawać Jimowi mój najpiękniejszy klejnot - mamrotał Gorbash, skonsternowany.
- Przecież nie oddałbyś mu go! - powiedział Secoh. - Wy wszyscy pożyczylibyście mu tylko te klejnoty. Jedynie po to, żeby mógł zdeponować je u francuskich smoków, jako dowód, że nie zrobi niczego, co przyniosłoby im szkodę.
Szerokim gestem wydobył spomiędzy łusek perłę wielkości jajka rudzika i wręczył ją zdumionemu Jimowi.
- Proszę, Jamesie! - oznajmił uroczyście. - Żeby dać innym przykład. Oto mój najlepszy klejnot!
Jim patrzył z niedowierzaniem na perłę. Dotychczas miał wrażenie, że Secoh jest tak biedny, iż nie wiadomo, skąd weźmie następny posiłek.
W tłumie rozległ się pomruk westchnień i utyskiwań. Gest Secoha przejął wszystkich, lecz, jak zauważył Jim, raczej przerażeniem niż podziwem.
- Szalony błotny smok! - usłyszał jedną z sarkastycznych uwag.
Słowa te stały się sygnałem do następnej wszechogarniającej i bardzo głośnej dyskusji między smokami w Wielkiej Jaskini. Słuchając ich, Jim poczuł, jak serce w nim zamiera. Najwyraźniej prawie wszystkie, o ile nie wszystkie, były przeciwne oddaniu swoich najlepszych klejnotów, nawet na jakiś czas. Do pewnego stopnia, zwłaszcza teraz, będąc w smoczej skórze, Jim sam był w stanie zrozumieć i czuć, jak ten pomysł mógł na nie podziałać. Smoczy skarb, rosnąc po drodze, przekazywany był z pokolenia na pokolenie. Najcenniejsze z klejnotów, znajdujące się dzisiaj w posiadaniu smoków, mogły być zdobyte nawet przed setkami lat. Poza swą wartością materialną stanowiły smocze dziedzictwo.
Wystawianie tego dziedzictwa na jakiekolwiek ryzyko było zarówno dla wszystkich smoków razem, jak i dla każdego z osobna, niemal nie do pomyślenia. Całkiem szczerze mogłyby uwierzyć, że Jim jest godny ich zaufania, a ponadto, że jest zdolny strzec ich klejnotów tak dobrze jak one same. Jednakże świat, który dzieliły z Jerzymi, z Ciemnymi Mocami i z innymi żywiołami - ten średniowieczny świat czternastego stulecia - był światem, w którym niespodziewane mogło się zdarzyć aż nazbyt łatwo.
I właśnie to niespodziewane przerażało je teraz. Przy całej wiarygodności Jima, przy wszystkich jego zdolnościach, musiały brać jeszcze pod uwagę fakt, że gdzieś jakoś mogło się coś nie powieść i wówczas żaden z nich nie ujrzałby już swego cennego klejnotu. W pewnym sensie, o czym Jim wiedział, wymagał od nich zbyt wiele.
Z drugiej jednak strony w tym niepewnym świecie trzeba było czasem podjąć rozpaczliwe ryzyko, i one wiedziały o tym tak samo jak on. Gdyby tylko udało mu się w jakiś sposób wytłumaczyć im, że posiadanie przez niego paszportu podczas pobytu we Francji wiązało się z takim właśnie potrzebnym, choć nieuniknionym ryzykiem...
W tym właśnie momencie jego rozmyślania zostały przerwane, ponieważ zauważył, że tocząca się dookoła niego sprzeczka przybrała raczej niemiły obrót. Niektóre smoki o zdecydowanie antypaszportowych przekonaniach rozwijały swoje argumenty nie tyle przeciwko celowości podróży, na którą Jim potrzebował paszportu, co przeciwko samemu Jimowi. Przeciw oporowi stawionemu kiedyś przez niego Ciemnym Mocom i wplątaniu w to smoków. A także, żeby to ująć jak najdelikatniej, miały coś przeciwko osobistym przymiotom Jima.
Gorbash nie podtrzymywał ani nie zwalczał tych argumentów, raczej ostrożnie trzymał się z dala od tych dyskusji. Nie słyszało się jego głosu.
- Tak czy owak to nigdy nie miało z nami nic wspólnego! - wydzierał się pewien smok po lewej stronie Jima, w połowie wysokości amfiteatru.
Osobnik ten był raczej gruby niż wielki, ale jego głos miał tę samą siłę i brzmiał równie donośnie co głos Gorbasha.
- No więc dobrze, Bryagh był smokiem z Cliffside, zanim został renegatem i wykradł Jerzego płci żeńskiej! - ciągnął ten smok do rosnącego tłumu słuchaczy. - Zgoda, Gorbashowi zdarzyło się po prostu, że wtargnął w niego ten oto Mag. Nic nie mógł na to poradzić. To Magia i nikt, nawet smok, nie może jej powstrzymać. Ale czy ktoś nas pytał, czy chcemy zostać w to przy okazji wmieszani? Czy zapytano Gromadę z Cliffside, czy życzy sobie atakować ciemne kreatury spod Twierdzy Loathly? O, nie! Zostaliśmy w to po prostu wciągnięci niezależnie od naszej woli. Jakbyśmy w ogóle nie mieli żadnych praw!
W istocie cała ta sprawa od samego początku była sprawą Jerzych! - ciągnął dalej krzykacz. - Ten Mag wtargnął w ciało Gorbasha, nie pytając go o pozwolenie. Po pierwsze nikt z nas nie prosił o odwiedziny tego chudego, kościstego, do niczego niezdatnego Jerzego płci żeńskiej, od którego wszystko się zaczęło. Gdyby nie ten bezużyteczny, cuchnący żeński jerzy...
- Dosyć! Starczy tego dobrego! - zaryczał Jim z całej siły swoich płuc.
Był smokiem wielkości Gorbasha, a w tej chwili odkrył także, że jego głos mógł być tak samo silny jak głos Gorbasha, jeśli nie silniejszy. Prawdę powiedziawszy, znajdując się w smoczej skórze, padł ofiarą tej samej smoczej furii, przed którą ostrzegał go Smrgol, kiedy Jim był jeszcze w ciele Gorbasha. Mówiąc po ludzku, wściekłość go zamroczyła i nie zastanawiał się nad konsekwencjami. Jego nagły wybuch uciszył wszystkich, włącznie ze smokiem-krzykaczem.
- Mówisz o mojej samicy! - zagrzmiał Jim.
Poczuł wyraźnie ciepło w okolicy żołądka, jakby rozpalono ogień pod kotłem tam, w środku. Nigdy sam nie próbował ziać ogniem ani też nigdy nie widział, żeby czyniły to inne smoki w tym świecie. Może było to tylko takie powiedzenie, jednakże pasowało do wyrażenia jego obecnego nastroju i podobało mu się. Gdyby w tej chwili mógł zionąć ogniem, zrobiłby to.
- Nikt - smok czy ktokolwiek inny - ryczał - nie będzie w ten sposób mówił o Angie! Spróbujcie, a zobaczycie, co się z wami stanie! I coś jeszcze. Byłem cierpliwy i słuchałem was wszystkich, jak kłócicie się, znajdujecie wykręty i robicie wszystko, żeby nie dać mi paszportu, którego potrzebuję, paszportu, który na dłuższą metę będzie służył tak waszemu dobru, jak i dobru wszystkich innych. To jest Anglia i to, co się zdarzy jednemu, dotyczy wszystkich tutaj, Jerzych i smoków, tak samo jak i całej reszty!
- Mam tego dość! - ryczał na wszystkie smoki. - Czekałem, abyście posłuchali głosu rozsądku, ale nie uczyniliście tego. Skończyłem już z czekaniem! Secoh wam powiedział, a ja wam pokazałem, że jestem czarodziejem, praktykującym Magiem. Nie chciałem się do tego posuwać, ale nie zostawiacie mi wyboru!
Miał nagły przypływ natchnienia, przypomniawszy sobie to, co Carolinus powiedział kiedyś do żuka podwórzowego, gdy niecały rok temu próbował uzyskać dla Jima informację na temat miejsca, do którego Bryagh zabrał Angie. Żuk udzielił niepełnej odpowiedzi, a potem zniknął im z oczu, kryjąc się pod ziemią. Słowa Carolinusa, nieco tylko zmienione, były bardzo adekwatne w tej chwili.
- Więc nie chcecie być smokami prawymi i walecznymi? - zaryczał. - Dobrze, istnieją jeszcze inne stworzenia oprócz smoków. Na przykład żuki podwórzowe!
Z kłapnięciem zamknął szczęki pośród okropnej ciszy.
Smoki wokół niego były tak ciche i nieruchome jak posągi wyrzeźbione ze skał Wielkiej Jaskini. Gapiły się na niego, zastygłe w bezruchu.
W czasie przeciągającej się chwili milczenia Jima powoli zaczęła opuszczać dzika wściekłość. Zaczął zdawać sobie sprawę ze skutków tego, co powiedział. Rzucił groźbę, nie wiedząc, co mówi. Nie miał zupełnie pojęcia o tym, jak zamienić smoka w żuka. Właściwe zaklęcia były niewątpliwie zamknięte w zminiaturyzowanym tomie "Encyclopedie Necromantick" gdzieś tam u niego w środku. Nigdy jednak po nie nie sięgał i nie znał ich teraz. Gdyby smoki sprowokowały go, by udowodnił swe słowa, mógłby jedynie pokazać, że jest zupełnie niezdolny do spełnienia swej groźby.
Przez chwilę ogarnęła go złość na samego siebie. Jak mógł być taki głupi i w taki sposób zupełnie się odsłonić? W rezultacie cała ta wyprawa tutaj na nic się zdała.
Potem, spoglądając na trwające wciąż w bezruchu smoki i patrząc w utkwione w nim jak zahipnotyzowane niemal sto par oczu, zmienił nagle swój punkt widzenia na tę sytuację. Może jednak nie wszystko było stracone.
To, że wiedział, iż niemożliwe jest dla niego spełnienie groźby i zamienienie ich wszystkich w żuki, nie oznaczało jeszcze, że one o tym wiedziały. Nie miały żadnego dowodu, który świadczyłby o tym, że nie mógł tego zrobić, ale miały całą masę dowodów na to, że mógł być zdolny to uczynić. Stwierdzono, że jest czarodziejem, początkującym Magiem. Na ich oczach zmienił się ze smoka w człowieka i z powrotem. Jeśli potrafił zrobić tyle, to czego miałby nie umieć?
Rzeczywiście, biorąc pod uwagę znane im fakty, mogły istnieć przesłanki, że jego umiejętność zamienienia ich wszystkich w żuki była dziecinną igraszką w porównaniu z zamianą siebie samego w człowieka i z powrotem w smoka.
Im dłużej im się przyglądał, tym bardziej się upewniał, że tak właśnie było. Przekonanie przemieniło się w jeszcze głębsze niż kiedykolwiek przedtem zrozumienie smoczej natury. Nagle pojął, o ile głębszy charakter miała jego groźba, głębszy, niż mógł przypuszczać.
Teraz, będąc w smoczej skórze, mógł ocenić smocze uczucia. Smoki były odrębną rasą, nie były ani ptakami, ani latającymi ssakami, takimi jak nietoperze, ani żadnymi innymi zwierzętami. Były potężnymi istotami, odmiennymi od innych i dumnymi.
Chodziło nie tylko o ich rozmiary. Były większe od prawie wszystkich innych stworzeń, ale żadną miarą nie były największe. Węże morskie były, na przykład, większe.
Głęboko w głowie usłyszał wyraźnie, tak jakby się to wydarzyło wczoraj, Smrgola przemawiającego doń na ułamek sekundy przed walką z larwą, z harpiami i z olbrzymem - prawie rok temu.
"Pamiętaj - powiedział wtedy Smrgol cicho i prawie łagodnie - że jesteś potomkiem Ortosha, i Aqtvala, i Gleingula, który pokonał węża morskiego na mieliźnie Gray Sands. Bądź zatem mężny..."
Pod tym skąpstwem, lenistwem, egocentryzmem oraz całą masą innych niezbyt pociągających cech, smoki kryły dumę. Węże morskie były większe od smoków, ale Gleingul pokonał jednego z nich. Olbrzymy były większe i groźniejsze, ale w młodości Smrgol zabił jednego, a Jim następnego pod Twierdzą Loathly. Bycie smokiem znaczyło bardzo wiele dla każdego ze smoków.
Stać się żukiem oznaczało stracić to wszystko, co dla tych skrzydlatych bestii siedzących wokół niego znaczyło bycie smokiem, o wiele dla nich cenniejsze, jak się okazało, nawet od ich skarbów. Przez chwilę czuł wyrzuty sumienia na myśl, czym im zagroził. Potem jednak zdał sobie sprawę, że to konieczne. Naprawdę potrzebował tego paszportu. Może będzie musiał być smokiem, a to był jedyny sposób, by zdobyć paszport.
- No, więc? - spytał. Dźwięk jego głosu rozwiał urok, pod jakim wszystkie pozostawały.
Smoki odwróciły się bez słowa i powoli zaczęły wlec się w górę amfiteatru, w kierunku licznych wyjść pod stropem Wielkiej Jaskini. Bez jednego słowa. W istocie dwu-sylabowe pytanie Jima było chyba jedynym dźwiękiem, jaki wypowiedziano, nim wszystkie smoki nie znalazły się z powrotem w jaskini, a najlepsze klejnoty każdego z nich nie zostały zebrane i umieszczone w worku przed Jimem. Klejnoty nie były małe i ku zdziwieniu Jima worek wyglądał na nieco większy niż wór wypchany stoma funtami ziemniaków. Gdy ostatni smok z Cliffside dorzucił ostatni klejnot, Secoh zabrał z łapy Jima swą wielką perłę i położył ją delikatnie na czubku stosu, po czym związał worek i góry.
- Cóż - powiedział Jim, czując, że należy coś powiedzieć - dziękuję wam, smoki z Cliffside, wszystkim razem i każdemu z osobna. Będę bardzo dbał o te klejnoty i zwrócę je wam wszystkie bez uszczerbku.
Jedyną odpowiedzią ze strony zgromadzenia było powszechne, ciężkie westchnienie. Smoki, nie wyłączając Gorbasha, przyglądały mu się ponuro, gdy z Secohem u boku wspinał się po stopniach amfiteatru i wyszedł przejściem, którym tu przybył. W kilka chwil później unosił się już na skrzydłach, przyciskając szponiastą łapą do pokrytej łuską piersi worek klejnotów, i kierował się z powrotem do Malencontri.
Głos Secoha wyrwał go z zamyślenia.
- Jimie!
Odwrócił głowę i spojrzał na smoka szybującego obok niego.
- No to ja zmykam - powiedział Secoh. - Dostałeś swój paszport. Wiedziałem, że tak będzie. Byłeś świetny, kiedy im groziłeś, że pozamieniasz ich w żuki. Swoją drogą należałoby im się! W każdym razie, Jamesie - powodzenia we Francji!
Po tych słowach Secoh wszedł w obrót na skrzydle i odleciał, zostawiając Jima, by sam kontynuował podróż w stronę swego zamku.
Jim czuł, że słowa błotnego smoka nie całkiem ukoiły jego cokolwiek nieczyste sumienie. Coś w jego wnętrzu uparcie mówiło mu, że uzyskał te paszportowe klejnoty nie tylko podstępem, ale wręcz terroryzując smoki z Cliffside.
Stłumił w sobie ten głos i postanowił, że kiedyś im się za to odwdzięczy. A potem przypomniał sobie, jak Smrgol próbował namówić je, żeby przybyły i wsparły jego, Secoha, Carolinusa, Briana i innych pod Twierdzą Loathly, a one nie przyszły. W pewnym sensie pożyczenie teraz w ten sposób ich klejnotów mogłoby być uznane za zadośćuczynienie za tę odmowę pomocy.
Ale chociaż była to prawda, faktem było, że nie poczuł się od tego ani trochę lepiej.
Rozmyślania trwały zaledwie parę minut, zanim nie obniżył lotu, by wylądować na szczycie wieży wznoszącej się nad Wielką Sienią, tuż powyżej jego i Angie słonecznej sypialni.
Samotny strażnik stojący na wieży, widząc zbliżającego się Jima, ustawił włócznię w pozycji bojowej, a później zasalutował mu nią. Jak wszyscy inni w zamku wiedział, że Jim nosi czasami smoczą skórę i był zdecydowany nie okazywać trwogi na widok tego wielkiego potwora o potężnych zębach, który wylądował parę stóp od niego.
- Dobrze - powiedział Jim - teraz możesz mnie tu zostawić samego.
Strażnik natychmiast zniknął na schodach, zbiegając przez poziom słoneczny w dół do Wielkiej Sieni.
Powód, dla którego Jim wydał mu rozkaz odejścia, prawdopodobnie nie brzmiałby zbyt sensownie dla ludzi z zamku; ale z drugiej strony nie musiał tak brzmieć.
W gruncie rzeczy, pomyślał Jim przenosząc się z powrotem z ciała smoczego w swoje własne i ostrożnie podnosząc worek z klejnotami, chodziło po prostu o to, że nie przyzwyczaił się do paradowania nago nawet przed ludźmi ze swego własnego zamku.
Średniowieczne nastawienie wobec takich spraw było całkiem odmienne. Ubrania, jak zdawali się sądzić ci ludzie, służyły ciepłu i wygodzie; i myśleli bardzo dobrze. Ale skromność była pojęciem, które musiało się dopiero wśród nich zakorzenić. Nie miałoby to dla nich znaczenia, gdyby Jim przyjął zwyczaj nienoszenia ubrań przez większość czasu. Byłoby to zaledwie jednym z dziwactw ich pana. Ale Jim osobiście odczuwałby to inaczej.
Zaniósł klejnoty na dół, do słonecznej komnaty, postawił w kącie i przykrył kilkoma futrami - choć był całkiem pewien, że tak czy inaczej będą zupełnie bezpieczne w tym pokoju. Po pierwsze, nikt z ludzi z jego zamku nie odważyłby się dotknąć żadnej z jego rzeczy, czując przed nim jako czarodziejem nie mniejszy strach, niż przedtem czuły smoki. Po drugie, widok wora tych rozmiarów, pełnego klejnotów niewiarygodnej wielkości, wystarczyłby, żeby każdy ewentualny złodziej zastanowił się raz jeszcze.
Jim naciągnął nogawice, koszulę, kaftan i buty, po czym ruszył w dół po kamiennych, kręconych schodach biegnących wzdłuż ścian wieży, do Wielkiej Sieni.
Gdy wszedł tam, zdziwił się widząc Angie siedzącą przy wysokim stole z drugim z ich niespodziewanych gości.
Carolinus.
- Magu! - wykrzyknął, śpiesząc do tego końca wysokiego stołu, gdzie siedzieli naprzeciw siebie czarodziej i Angie. Dostawił krzesło dla siebie. - Właśnie ciebie pragnąłem ujrzeć!
- Oni wszyscy mi to mówią - zamruczał Carolinus. - Właściwie wstąpiłem, bo miałem ci coś do powiedzenia, chociaż nie mogę sobie w tej chwili przypomnieć co.
- Carolinus dopiero co przybył, Jimie - powiedziała Angie. Z wdziękiem zwróciła się z powrotem do czarodzieja.
Mag jak zwykle odziany był w długą, czerwoną, dość wyświechtaną szatę i czarną myckę, kontrastującą z jego rzadką siwą brodą, ułożoną w szpic. Znad brody jego niebieskie oczy rzucały groźne spojrzenia na nich oboje.
- A może napijesz się mleka? - zapytała go Angie.
- Nie, zdaje się, że demony wrzodu udało się całkowicie wyegzorcyzmować dzięki temu twojemu mlecznemu zaklęciu, Jamesie - rzekł Carolinus. Do kubka przed sobą nalał wina ze stojącego na stole dzbana. - Muszę powiedzieć, że mnie cieszy, iż mam to z głowy. Mleko to pokarm najbardziej paskudnie smakujący ze wszystkich, jakie kiedykolwiek wynaleziono. A wmuszają go w bezbronne dziatki! Barbarzyństwo!
- Myślę, że dzieci odnoszą się do tego nieco inaczej niż ktoś taki jak ty, Magu - powiedziała Angie uspokajająco.
- Są jeszcze zbyt małe, by myśleć; oto dlaczego - tłumaczył się czarodziej. Odstawił kubek z winem, upiwszy z niego nieduży łyk. - O czym to ja miałem ci wspomnieć? To w związku ze sprawą twojego wyjazdu do Francji.
- Och - powiedział Jim - słyszałeś o tym?
- Któż by, gdziekolwiek w promieniu pięćdziesięciu mil, o tym nie słyszał? - odparł Mag. - Nie żebym musiał czekać i dowiadywać się tego ze zwykłych plotek. Wiadomość doszła do mnie natychmiast, gdy podjąłeś decyzję, by pojechać. To wtedy uderzyło mnie, że jeśli masz zamiar zrobić coś podobnie głupiego, to trzeba cię ostrzec przed... - Przerwał bębniąc nerwowo czubkami palców o blat stołu. - Właśnie, przed czym? - zapytał sam siebie i zamilkł, najwyraźniej zajęty przeszukiwaniem własnej pamięci.
Jim i Angie grzecznie siedzieli cicho przez parę chwil, a potem, jako że Carolinus zdawał się kompletnie zagubiony we własnych myślach, Angie znów się odezwała.
- Rozumiem, że nie całkiem pochwalasz wyjazd Jima do Francji, Magu - zagaiła.
- Ach! To! - powiedział Carolinus ocknąwszy się z drgnięciem. - Och, nie wiem. Niezłe doświadczenie, i tak dalej. Zwłaszcza dla młodego czarodzieja, który i tak wiele się jeszcze musi nauczyć i to na każdym polu.
Spojrzał surowo na Jima.
- Tylko nie daj się czasem zabić! - przestrzegł. - Skończone marnotrawstwo, ludzie dający zabijać się na prawo i lewo, bez żadnego powodu. To, cośmy zrobili pod Twierdzą Loathly, miało przynajmniej jakiś cel. Ale ta sprawa z galopowaniem do Francji, żeby przywieźć z powrotem jakiegoś młodzika, który w ogóle nie powinien się tam znaleźć - śmiechu warte!
- Mam zamiar zrobić wszystko, co w mojej mocy, aby nie dać się zabić - powiedział szczerze Jim. - Ale wracając do sprawy wyjazdu do Francji, bardzo się cieszę, że tu jesteś. Nie mogłeś przybyć we właściwszej porze. Mam do ciebie bardzo istotne pytanie.
- Na pewno przypomniałbym sobie, gdybym tylko mógł przestać próbpwać sobie przypomnieć - mruczał do siebie czarodziej. - Mam to dokładnie na końcu języka, ale nie mogę znaleźć słów.
- Widzisz - odchrząknął Jim - gnębi mnie pewien drobny problem. Mam na górze wielki worek przepięknych klejnotów.
- Lubisz klejnoty, tak? - powiedział Carolinus, wciąż jakby nieobecny. - Muszę przyznać, że mnie samego one nigdy nie obchodziły. Jednakże wielu ludzi je lubi. Masz tobie, a prawie to miałem! Na Belzebuba i Czarne Dzwony Piekieł!
- Klejnoty! - powtórzyła jak echo Angie wpatrując się w Jima. - Powiedziałeś: klejnoty, Jimie?
- Tak, tak - zbył ją Jim - opowiem ci to później, Angie. Rzecz w tym, Carolinusie, że to najlepsze klejnoty ze skarbu każdego smoka z Cliffside.
- A, tak - mamrotał Mag, znów popijając ze swego kubka. - Paszport. Oczywiście. Powinienem był sam o tym pomyśleć. No, ale nie mogę myśleć o wszystkim, a to nie takie ważne jak ta sprawa, którą próbuję sobie przypomnieć.
- Jimie! Dostałeś klejnoty na paszport? - zapytała Angie. - Gdzie one są? Chciałabym na nie zerknąć.
- Na górze w słonecznej - odparł Jim wciąż koncentrując uwagę na Carolinusie. - Rzecz w tym, Magu, że tworzą one bardzo nieporęczny pakunek. Myślałem właśnie, że gdybyś udzielił mi jakiejś wskazówki co do znalezienia tego zaklęcia, które pozwoliło ci zmniejszyć "Encyclopedie Necromantick"...
- Niemożliwe! - uciął czarodziej. - Pamiętaj, że jesteś czarodziejem zaledwie klasy D, Jamesie. I to, prawdę mówiąc, sporym ignorantem klasy D. To zaklęcie zmniejszające jest co najmniej klasy C. Chyba że jesteś dość utalentowany, żeby znaleźć je w "Necromantick" samemu i nauczyć się, jak go używać. Nie, nie, wykluczone. Krok po kroku, Jamesie. To jedyny sposób na zrobienie postępów. Naucz się chodzić, zanim spróbujesz pobiec.
- Ale ten worek klejnotów jest praktycznie połowy mojego wzrostu! - zaprotestował Jim.
- Naprawdę? - spytała Angie.
- Tak, tak Angie - powiedział Jim lekko poirytowany - jak mówiłem, jest na górze w słonecznej. Pokażę ci, jak tylko skończymy tutaj.
- W słonecznej? - Angie pośpiesznie wstała. - I tak muszę tam po coś skoczyć. Wyjdę tylko na chwilę.
- Magu, musisz mi pomóc - rzekł Jim poważnie. - Jestem odpowiedzialny za klejnoty, które muszą być warte więcej niż cały skarb królestwa razem wzięty. Jak mam to ciągać za sobą i ustrzec się przed złodziejami? Prawie każdy zdolny do myśli o kradzieży zaryzykowałby gardło nawet dla jednego z tych klejnotów. Możesz sobie wyobrazić, w jakiej sytuacji się znajdę, jeśli stracę choćby jeden z nich?
- No dobrze - ustąpił Carolinus. - Możliwe, że mimo wszystko będę musiał pomóc. Zmniejszę ci te klejnoty.
- Pójdę je przynieść - powiedział Jim.
- Nie, nie, nie trzeba! - Mag machnął ręką i worek, który Jim tak starannie przykrył futrami w słonecznej komnacie, pojawił się na wysokim stole między nim i Carolinusem. Angie usiadła gwałtownie z powrotem.
- Czy nie otworzyłbyś... - zaczęła, kiedy worek nagle zmniejszył się do czegoś, co wyglądało jak okruszek na stole.
Czarodziej sięgnął i podniósł go. Worek był mniejszy niż "Encyclopedie Necromantick" po tym, jak Mag zmniejszył tomiszcze, żeby Jim mógł je połknąć.
- Proszę bardzo - wręczył go Jimowi. Jego ton głosu stał się rozdrażniony. - No co tak siedzisz? Połknij to.
- To też mam połknąć? - powtórzył Jim, myśląc z niepokojem o masie worka plus masie "Encyclopedie Necromantick", nawet zmniejszonych, w jego wnętrznościach. A jeśli coś się stanie i nagle postanowią powrócić do swoich naturalnych rozmiarów? Eksplodowałby razem z nimi.
- Oczywiście! - powiedział Carolinus. - Chcesz nosić je bezpiecznie, nieprawdaż? Czy jest bezpieczniejsze miejsce niż wewnątrz ciebie? Nie martw się, nie przeleci przez ciebie, ani on, ani "Necromantick".
Jim położył maleńki przedmiot na języku i przełknął. Utkwił mu trochę w gardle, więc popił go winem. Angie westchnęła jakby z żalem.
- Ale - ciągnął Mag - ostatni raz zmniejszam coś dla ciebie. Musisz się nauczyć stać na własnych nogach. Ucz się. Studiuj. Ćwicz! Trzeba ćwiczyć!
Wstał nagle.
- No cóż, muszę iść - rzekł. - Przy okazji, Jamesie, jeżeli będziesz chciał wydobyć te klejnoty, po prostu kaszlnij dwa razy, kichnij raz i potem jeszcze raz kaszlnij. Żeby je zmniejszyć - kaszlnij raz. Gdybyś kiedykolwiek potrzebował wydostać "Necromantick", to na początku są trzy kaszlnięcia, dwa kichnięcia, a potem pojedyncze kichnięcie.
Jim poszperał w kieszeni kaftana szukając rysika z węgla drzewnego i pośpiesznie zanotował te informacje na blacie stołu.
- Choć właściwie ta "Necromantick" powinna zostać przy tobie na całe życie - jak długo zdecydujesz, że będzie ono trwało - zakonkludował Carolinus. - A zatem, żegnajcie.
Odwrócił się i zaczął majestatycznie kroczyć w stronę odległego wyjścia z Wielkiej Sieni. Jim i Angie wstali i pośpieszyli za nim. Dogonili go w połowie drogi do frontowych drzwi. Jak na kogoś w tym wieku i wyraźnie kruchego czarodziej potrafił poruszać się z zadziwiającą żwawością. Odmierzał długie kroki i szedł dalej.
- Ach, wiosna - powiedział do nich, kiedy znaleźli się po obu jego stronach - zawsze była moją ulubioną porą. Przez jakiś czas moje kwiaty i pora roku będą do siebie
lepiej pasować niż w jakimkolwiek innym czasie - na Sagitariusa! Walnął się w czoło nie gubiąc kroku.
- Szarotki! - zawołał. - Czemu nigdy nie pomyślałem nawet o szarotkach? Jedyne, jakich brakuje wśród moich kwiatów. Szarotki. Tak, stanowczo muszę je mieć... Szarotki, szarotki...
Ostatnie dwa słowa Carolinus wyśpiewał głosem chrypliwym i niewiarygodnie niemelodyjnym.
- Piękny kwiat! Przepiękny! - ciągnął.
Doszli do frontowych drzwi i Jim pchnął prawe skrzydło, by wypuścić ich troje na dziedziniec. Razem podeszli do wejścia na most zwodzony; głucho zabrzmiały ich kroki na jego drewnianej powierzchni, kiedy przeszli nad wodami fosy, która pomimo Jima i Angie wysiłków, pomimo wydawanych ludziom z zamku rozkazów, wciąż potrafiła pachnieć dość podle, zwłaszcza z bliska.
Jim i Angie żywili nadzieję, że ciągłe bagrowanie, skierowywanie odprowadzenia ścieków w inną stronę i kilka innych zabiegów w końcu doprowadzą do stanu, w którym - choćby woda niezupełnie nadawała się do pływania - będzie można wytrzymać w pobliżu fosy. Nie po raz pierwszy Jim błogosławił swoją reputację czarodzieja. Przy każdym zwyczajnym panu służba zamkowa dawno by już wyraziła swój opór wobec tego rodzaju zmian, jakie on i Angie próbowali wprowadzić.
Odgłos ich kroków przebrzmiał niemal natychmiast, gdy z mostu zeszli na miękką wiosenną ziemię, niestety trochę błotnistą i zupełnie pozbawioną w tym miejscu trawy.
- No tak, dziękuję wam za gościnność. Dobrze było was oboje znów zobaczyć. Myślę, że po prostu zmaterializuję się w moim domku; to najszybszy sposób - wyciągnął obie ręce w bok na wysokości ramion i zaczął obracać się powoli. Gdy Angie i Jim patrzyli na niego, obraz jego postaci począł się trochę rozmazywać.
- Żegnajcie! - Nawet jego głos był już niewyraźny; zdawał się brzmieć cieniej i trochę dalej, niżby powinien. - Ha! - krzyknął z daleka.
Nagle przestał wirować. Jego sylwetka zrobiła się wyraźna, ręce opuściły się wzdłuż boków, a głos, kiedy znowu przemówił, miał swoją zwykłą siłę. Łypnął niebieskimi oczyma na Jima.
- Właśnie przypomniałem sobie, Jamesie - powiedział - powód, dla którego wpadłem zobaczyć się z tobą. Król Francji, Jean, ma bardzo potężnego ministra imieniem Malvinne.
- Tak? - zapytał Jim. - Czy to będzie dla mnie ważne?
- Możliwe - powiedział Carolinus. - On jest Magiem. Potrójne A; oczywiście nie ma plusa po swoich trzech A tak jak ja. Ma tam wielki majątek nad Loarą poniżej Orleanu. Byłoby bardzo roztropnie, gdybyś trzymał się od niego z daleka. Znakomity Magister Sztuk. Wybitne zrozumienie cudotwórstwa. Genialny. W college'u nazywali go Śmierdziel...
Jim drgnął. Po raz pierwszy słyszał o istnieniu w tym innym świecie jakiejś szkoły, a co dopiero college'u.
- Wstrętne małe bydlę - rozkręcał się Mag. - Sam nigdy go nie znosiłem. Uważaj na niego.
I z tymi słowy znowu wyciągnął ramiona, zakręcił się gwałtownie, aż stał się zamazaną plamą, i zniknął.

Rozdział 11


W pięć dni później Jim i Brian ustawili swój oddział w szyku i ruszyli do Hastings. Był to najbliższy z Cinąue Ports, Pięciu Portów, ligi portów morskich, w których skupione były siły angielskiej floty wojennej w tamtych czasach. Hastings był głównym wśród tych portów, do których zaliczano też New Romney, Hythe, Dover i Sandwich, a potem - jak Jim wiedział - dodano do nich Winchelsea i Rye.
Wymarsz oddziału był niemal świętem. Od kilku już tygodni Angie okazywała niefrasobliwą postawę wobec wyjazdu Jima. Ale w noc poprzedzającą ten dzień, gdy leżeli pod stosem futer w solarnej sypialni, nagle wybuchnęła płaczem i kurczowo go do siebie przytuliła.
- Nie jedź - poprosiła.
Jim robił, co mógł, żeby ją pocieszyć, ale musiał także zwrócić jej uwagę na to, jak niepraktyczna byłaby dla niego zmiana decyzji, teraz, w ostatniej chwili. Tylko na samym początku mógł był odmówić pójścia - a i nawet wtedy naraziłby się na pogardę ze strony wszystkich sąsiadów w okolicy, najprawdopodobniej nie wyłączając też samego Briana.
- Teraz muszę już jechać - tłumaczył Angie. Długo jednak trwałe, zanim minął jej ten wybuch uczuć.
- Jest ten Malvinne, przed którym ostrzegał cię Carolinus - powiedziała.
- Nie bądź głuptasem - odparł Jim, głaszcząc ją po włosach. - Nie zbliżę się do niego na odległość całych mil. Czemu niby miałbym go spotkać?
- Nie wiem - płakała Angie. - Wiem tylko, że jeśli pojedziesz, to zdarzy ci się coś, co nie będzie mi się podobało. Jeżeli w ogóle wrócisz!
Nie znajdując żadnej dobrej odpowiedzi, Jim tulił ją tylko w ramionach, aż w końcu oboje usnęli.
Następnego dnia Angie była tak pogodna jak zawsze. Czy była to jednak pogoda prawdziwa, czy też poza, jaką przybrała ze względu na Jima - nie sposób było stwierdzić. Jim podejrzewał, że to tylko maska. Ale to, co powiedział jej poprzedniej nocy, było faktem. Nie mógł teraz zmienić zdania.
Tak więc wyruszyli. Jim i Brian otwierali pochód na lekkich wierzchowcach, a ich rumaki bojowe prowadzili za nimi giermkowie. Skierowali się niemal wprost na południe, omijając Londyn, gdyż Brian lękał się, że uroki stolicy mogłyby skusić ich ludzi. Większość z nich nigdy nie odwiedziła miejsca większego niż Worcester czy Northampton. Poniżej Reading skręcili na wschód, minęli Gilford i skierowali się bezpośrednio na południowy wschód, do Hastings.
Było to miasto portowe zbudowane wzdłuż dwóch dolin, które zbiegając ku morzu przecinały kredowe urwiska wybrzeża. Większość ważnych budynków tłoczyła się w pobliżu brzegu morza, łącznie z gospodą, do której dwa i pół tygodnia wcześniej Brian posłał dwóch zbrojnych, by zajęli dla nich kwatery. Gospodę tę nazywano "Pod Złamaną Kotwicą", a Brian i jego ojciec korzystali już z niej wcześniej w czasie swych podróży do Hastings.
Miejsca w gospodzie były przeznaczone tylko dla Jima, Briana i ich giermków. Reszta ich ludzi będzie musiała zadowolić się schronieniem, jakie dadzą im stajnie gospody lub też sąsiednie, gdyby te w gospodzie okazały się zbyt małe. Mogli spodziewać się, twierdził rycerz, że w Hastings będzie się roiło od szlachetnych panów i ich wojsk kierujących się do Francji.
Karczmarz był potężnym, dobrodusznym, ale i sprytnie wyglądającym mężczyzną po czterdziestce. Włosy zaczęły mu się już przerzedzać, ale muskuły jego na wpół obnażonych ramion były twarde jak postronki, gdy stał przed gospodą, by powitać gości.
- Wielce mnie to cieszy - pozdrowił go Brian - że miałeś dla nas miejsce, poczciwy Selu. Jak przewidywaliśmy, miasto jest pełne przyjezdnych.
- W samej rzeczy, sir Brianie - odrzekł karczmarz. - Jeśliby jednak zostało choć jedno wolne miejsce, byłoby wasze, ze względu na was samych, jak i na waszego ojca. Zacny był to szlachcic i wielce poważany przez mego ojca, który miał tę karczmę przede mną.
Odwrócił się w stronę Jima.
- A to będzie lord James z Malencontri - powiedział pochylając głowę w lekkim ukłonie. - Witajcie, panie. Jeśli zechcecie pójść za mną, sir Brianie i wy, milordzie, zaprowadzę was na górę do waszej kwatery.
Jim stwierdził, że ich kwatera nie okazała się niczym nadzwyczajnym. Był to dość duży pokój, prawie pusty, jeśli nie liczyć raczej małego łóżka w jednym kącie. Miał za to dwa kwaterowe okna wychodzące na ulicę.
- Nikt nie będzie wam zakłócał spokoju, sir Brianie, milordzie - zachwalał gospodarz. - Łóżko jest oczywiście dla waszych szlachetnych mości, no i jest sporo miejsca na podłodze dla giermków i na bagaże, które byście życzyli sobie tu wnieść. Jeśli idzie o miejsca w stajni, mogę się zająć ponad połową waszych ludzi. Ugodziłem się z kilkoma sąsiadami, że pomieszczą w stajniach resztę.
- Dobrze się nami zajmujesz, karczmarzu - rzekł Brian. - Nie tylko nas gościsz, ale i gościsz zacnie.
- W tej gospodzie zawsze dobrze opiekowano się gośćmi - odrzekł skromnie karczmarz i wśród ukłonów wycofał się z pokoju.
Drzwi, jak zauważył Jim, nie miały ani skobla, ani haczyka. Ale w końcu dość dużo nauczył się już o tym świecie i ludziach, by pojąć, że karczmarz zakładał, iż jeśli będą tu trzymać jakieś kosztowności, to zawsze ktoś przy nich będzie.
- Zostań na razie tutaj - powiedział rycerz do Jima. - Wezmę giermka i odszukam przedstawicieli królewskich w tym mieście. Dowiem się czegoś co do naszych szans na szybkie wypłynięcie. Tymczasem, jeżeli sobie życzysz, łóżko jest całe twoje.
Jim grzecznie podziękował za łóżko, mówiąc, iż z racji uczynionego ślubu, zanim nie zrobi czegoś dla uwolnienia księcia, będzie spał na ziemi. Prawdziwym powodem tej decyzji było to, że bez sprawdzania wiedział, iż łóżko roi się od wszy i pcheł. Sir Brian może mógłby w nim leżeć całą noc, a nawet spać mocno, ignorując ugryzienia i swędzenie. Jim jednak nigdy się tego nie nauczył i żywił nadzieję, że nigdy nie będzie musiał.
Rycerz wyszedł, zabierając ze sobą giermka, Johna Chestera, by móc w razie czego przesłać Jimowi jakąś wiadomość przez tego młodego człowieka. Jim nawet lubił Johna Chestera. Nie był to prawdę mówiąc najbystrzejszy młodzieniec, i fakt ten dawał się łatwo poznać z jego szeroko otwartych, niewinnych szarych oczu, jasnoblond włosów i twarzy, która dobrze pasowałaby do kogoś o jakieś cztery lata młodszego niż ten szesnastolatek. Mimo wszystko był lojalny, drobiazgowo uczciwy i najwyraźniej uwielbiał Briana.
Jim został sam z Theolufem, którego wyniósł do pozycji swojego giermka. Wojownik imieniem Yves Mortain zastąpił Theolufa jako wódz zbrojnych.
- Theolufie - rozkazał Jim - idź do mojego jucznego konia. Jest już pewnie w stajni. Przynieś moje kosztowności i potrzebne rzeczy, a zwłaszcza ten siennik wypchany miękkim materiałem, który zrobiła dla mnie pani Angela. Przynieś to tutaj.
- Tak, panie - powiedział giermek i pobiegł.
Zostawszy sam, Jim rozejrzał się po pokoju i pogratulował sobie, że nie próbował dzielić łóżka z Brianem. Nie mówiąc o pchłach, wszach i wszystkim innym, co mogło gnieździć się w posłaniu, sprzęt ten wielkością ledwie wystarczał na jedną osobę, a cóż dopiero na dwie. Myśl, że miałby spać tak przytulony do rycerza jak do Angie, była raczej mało kuszącą perspektywą.
Właśnie skończył oglądać łóżko, kiedy na dole wybuchła kłótnia, której odgłosy przedostały się do pokoju przez cienką podłogę. Słyszał głos karczmarza i kogoś jeszcze dość wyraźnie, by pojąć sens sprzeczki, choć nie mógł zrozumieć wszystkiego, co było mówione.
Do kogo by ten głos nie należał, żądał on, by karczmarz oddał mu ten właśnie pokój, który przydzielono Jimowi i Brianowi.
Pomimo nabytej w przeciągu zeszłego roku mądrości, która nauczyła go trzymać się roztropnie z dala od wszelkich nieporozumień, w tym przypadku poczuł się jednak do pewnej odpowiedzialności. Sięgnął po swój pas z mieczem, który zdjął przed chwilą, i zapiął go z powrotem wokół bioder, tak że znów był uzbrojony. Nie dlatego, żeby miał najmniejszy zamiar używać miecza - prawdę mówiąc miał gorącą nadzieję, że nie dojdzie do takiej okazji - ale dlatego, że szlachcic po prostu nie pojawiał się publicznie bez miecza. Zszedł na dół.
W wielkiej wspólnej izbie, która zajmowała większą część parteru gospody, tuż przy frontowych drzwiach, stał twarzą w twarz z karczmarzem nieco tęgawy młody człowiek, o kilka lat młodszy od Jima. Miał haczykowaty nos i włosy koloru toffi na okrągłej czaszce. Jego gęste wąsy zwężały się ku końcom tak zajadle najeżonym jak ton jego głosu. W kolorze były bledsze niż włosy. Pod wąsami widniały szerokie usta i mocna, zdecydowanie zarysowana szczęka. Mimo że był prawdopodobnie o jakieś pół głowy niższy od Jima, widać było, że jest to raczej twardy gość.
- Twój pradziadek prowadził tę gospodę, czy nie? - gość ten zawzięcie domagał się odpowiedzi, gdy Jim zszedł po schodach.
- Oczywiście, sir Gilesie - odpowiedział mu karczmarz - ale to było osiemdziesiąt lat temu, a nigdy nie słyszeliśmy ani słowa od waszej rodziny od tamtej pory aż do dnia dzisiejszego.
- Mimo wszystko - rzucił tamten - twój pradziad obiecał mojemu dziadowi, że pod tym dachem zawsze znajdzie się dla niego miejsce, tak czy nie?
- No cóż, obiecał, sir Gilesie - powiedział karczmarz - ale nigdy nie przyszło mu do głowy, że wasz szanowny pradziadek, czy ktokolwiek z waszej rodziny, pojawi się, nie wysyłając przedtem wiadomości, żeby przygotować się na jego przybycie. A tak się składa, że właśnie oddałem ostatni wolny pokój, jaki miałem, szlachetnemu rycerzowi i lordowi z zachodnich okolic.
- Która obietnica była pierwsza? - ryknął niski szlachcic. - Ta złożona memu dziadowi, czy ta ostatnio złożona tym dwóm szlachetnym panom - kimkolwiek oni są?
- Oczywiście, ta złożona waszemu dziadowi - odrzekł karczmarz - ale, jak już wyjaśniałem, sir Gilesie, nie dostałem żadnej wiadomości o waszym przybyciu, a od nich wiadomość dostałem. Ponadto sami widzicie, że miasto jest pełne szlachetnych panów ze wszystkich stron Anglii, a wszyscy gorąco pragną znaleźć kwatery dla siebie i swoich ludzi, zanim dostaną się na statki do Francji. Cóż innego mogłem począć, nie wiedząc, że ktoś z waszego rodu nadjeżdża, niż oddać pokój, który inaczej stałby pusty, kiedy wielu go pragnęło?
- Daj ich tu do mnie! - ryknął sir Giles. - Niech mi się pokażą. Jeśli zdarzy się, że będą pragnęli zaniechać w pokoju tego, co prawnie mi się należy, będą mogli pójść w swoją stronę. Jeśli nie - ja, sir Giles, po ich trupach dowiodę swego prawa do tej kwatery!
Groźnie podkręcił sobie prawego wąsa.
- Smutkiem przejęłaby mnie podobna dysputa między szlachetnymi panami nad izbą w moim domu - powiedział karczmarz. - Ponadto, z całym respektem, sir Gilesie, muszę przyznać, że czuję, iż oni mają większe prawa do tego pokoju niż wy - to znaczy w tych okolicznościach...
Przerwał nagle, widząc zbliżającego się Jima.
- Milordzie! - powiedział. - Jestem zasmucony.
- Nie znam tego szlachetnego pana! - rzucił sir Giles piorunując wzrokiem Jima.
Jim poczuł, jak mimo jego szlachetnych intencji kiełkuje w nim ziarenko gniewu. W tym sir Gilesie było coś tak wojowniczego i ognistego, że zdawał się automatycznie rozgrzewać każdego, kto znalazł się w zasięgu jego głosu czy wzroku.
- Milordzie - jąkał się karczmarz - pozwólcie, że przedstawię sir Gilesa de Mer. Sir Gilesie, oto szlachetny lord James, baron Malencontri i Riveroak.
- Ha! - rzekł sir Giles kręcąc wąsa i rzucając ogniste spojrzenie na Jima. - Milordzie, zajmujesz mój pokój!
- Jak wciąż zaznaczam, sir Gilesie - wtrącił się karczmarz - nie jest to wasz pokój. Został już oddany sir Jamesowi i jego towarzyszowi broni, sir Brianowi Neville-Smythe.
- A gdzież jest ten sir Brian? - dopytywał się sir Giles.
- Chwilowo się oddalił - powiedział karczmarz. - Niemniej powróci wkrótce do pokoju, który z całą pewnością jest jego i sir Jamesa.
Sir Giles wysunął lewą nogę, lewą dłoń wsparł na biodrze i zawadiacko wysunął szczękę, przewiercając oczami Jima.
- Sir Jamesie - zagrzmiał - kwestionuję twoje prawo do mego pokoju! Wyzywam cię, byś własnym ciałem bronił swego doń prawa. Wyjdźmy na dziedziniec. Możesz uzbroić się, jak chcesz. Ja uczynię podobnie albo, zaniechawszy dogodności właściwego mi rynsztunku i oręża, będę się z tobą potykał, jak stoję!
Sprawy istotnie przybrały paskudny obrót. Gdy tylko skończył mówić, sir Giles odwrócił się i ciężko stąpając wyszedł przez drzwi na dziedziniec. Tam odwrócił się i stał, czekając, aż Jim za nim podaży. Nie widząc innego wyjścia, Jim zrobił to.
Wyszedł na wybrukowany dziedziniec. Zaraz też wyraźnie dostrzegł, jak okrągły i gładki stał się bruk od ciągłego użytku, a także że jest dość śliski z powodów, w które wolałby raczej nie wnikać. Dzień był jasny i wesoły, niebo tak niebieskie jak morze, a gdzieniegdzie rozsiane były małe kłębuszki białych chmur.
- A niech mnie diabli, panie! - rzucił sir Giles. - Straciłeś głos? Chcesz się poddać i porzucić kwaterę, czy będziesz się ze mną potykał jeden na jednego, z bronią twego wyboru?
Sir Giles, tak jak Jim, miał tylko miecz zwisający u pasa i był bez zbroi. Jim miał przykrą świadomość, jaka byłaby odpowiedź sir Briana - radosna zgoda na walkę. Z drugiej strony pamięć Jima przypomniała mu w niemiły sposób głos sir Briana, taktownie określający jego władanie tarczą jako nierówne. Jim w ciągu ostatniego roku nabrał nieco wprawy w używaniu broni tego świata i tej epoki, ale prawdę mówiąc sir Brian nie chwalił go zbyt często. Czy miałby jakąś szansę przeciw komuś tak gwałtownemu jak sir Giles, który prawdopodobnie ćwiczony był w sztuce użycia broni od czasu, gdy zaczął raczkować? Jim sądził, że raczej nie. Musi jednak odpowiedzieć - albo walczyć. Umysł jego pracował szybko.
- Ociągałem się nieco z odpowiedzią, sir Gilesie - wyrzekł w końcu powoli - ponieważ myślałem nad sposobem wyjaśnienia ci tej sprawy bez ubliżenia takiemu rycerzowi jak ty.
- Ha! - przerwał mu sir Giles i dłoń, którą wcześniej opuścił, zacisnął z powrotem w pięść i oparł na biodrze.
- W istocie rzeczy - ciągnął Jim - podjąłem ślub. Ślubowałem nigdy nie dobywać klingi, dopóki nie skrzyżuję jej z ostrzem jakiegoś francuskiego miecza.
W chwili gdy wypowiedział te słowa, Jim poczuł, jak słabo i głupio muszą one brzmieć, zwłaszcza dla tak wojowniczej osoby jak sir Giles. Była to najsłabsza wymówka z możliwych, ale pierwsza, jaką zdołał wymyślić. Przygotował się na to, że tak czy inaczej będzie musiał dobyć miecza i walczyć i zdziwiła go nagła zmiana postawy u człowieka, który stał naprzeciw niego.
Było to tak, jakby cały ogień i wściekłość opuściły nagle sir Gilesa, zastąpione przemożnym zrozumieniem i współczuciem. W jego oczach dosłownie zabłysły łzy.
- Szlachetny to ślub, na wszystkich świętych! - wykrzyknął spoglądając na Jima. Postąpił krok ku niemu. - Gdybym tylko miał dość wiary w siebie, aby choć spróbować podobny ślub uczynić! Daj mi swą rękę, panie. Szlachcic, który potrafi znieść wszelkie zaczepki, każdy afront i zniewagę, aby utrzymać swe spojrzenie twardo utkwione w ten cel, ku któremu zmierzają teraz wszyscy zacni Anglicy, jest doprawdy dzielnym człowiekiem.
Złapał dłoń wyciągniętą odruchowo przez Jima i uściskał ją serdecznie.
- Nie mógłbyś nigdy obrazić mnie, sir Jamesie, mówiąc mi o takim ślubie. Oddałbym prawą rękę, żeby samemu pomyśleć o takim ślubie i mieć wiarę, że go dotrzymam - nie zważając, że karą za niedotrzymanie go byłoby wieczne potępienie!
Jim był oszołomiony. Całkiem zapomniał, jak w tym świecie ludzie tego rodzaju co Brian i sir Giles dosłownie czcili odwagę w każdej formie. W istocie dla większości z nich był to odruch. Nagła ulga sprawiła, że niemal zaczął się trząść. Nie sprawiła jednak, by zmarnował okazję, jaką zauważył teraz przed sobą.
- Może zatem, sir Gilesie - zaproponował - zgodziłbyś się rozwikłać tę trudność dzieląc ten pokój z sir Brianem i ze mną. W samej rzeczy, jeśli sobie życzysz, możesz podzielić łóżko w tym pokoju z sir Brianem, bowiem uczyniłem jeszcze jeden ślub, który ogranicza mnie do spania na podłodze.
- Ależ niech mnie diabli! Niech mnie! - odpowiedział sir Giles, z nadmiaru uczucia omal nie ścierając palców Jima na proszek. - Szlachetny i wielkoduszny! Taki, jaki zawsze powinien być rycerz. Będę zaszczycony, milordzie. Będę szczęśliwy i zaszczycony, dzieląc pokój z wami dwoma, tak jak proponujesz.
- Więc może teraz kazałbyś komuś wnieść tam twoje rzeczy - dodał Jim. - Ja powiem karczmarzowi - odwracał się mówiąc to i przerwał odkrywszy, że nie tylko karczmarz, ale i chyba prawie wszyscy z gospody stoją tuż za nim albo spoglądają z okien i drzwi na sir Gilesa i niego.
- Tuszę, że nie masz żadnych obiekcji, by sir Giles dołączył do nas w pokoju, zacny karczmarzu? - spytał.
- Ależ najmniejszych, milordzie. Zupełnie żadnych. Sam poślę kogoś po rzeczy sir Gilesa, jeśli tylko powie mi, gdzie można je znaleźć.
- Mój człowiek ma je z naszymi końmi na zewnątrz dziedzińca - odparł sir Giles z niedbałym ruchem ręki. Odkaszlnął, nieco zażenowany. - Inni oczywiście zjawią się w swoim czasie.
- Zatem pozwól, bym cię zabrał na górę, sir Gilesie - powiedział Jim - a może karczmarz przyśle nam trochę wina.
Doprowadził go na górę i wkrótce potem przyniesiono im wino. Zręcznie omijając łóżko, Jim usiadł na jednym ze stosów ubrań i derek, które leżały na podłodze. Sir Giles szybko pojmując wskazówkę, że Jim we wszystkich sprawach musiał ograniczać się do poziomu podłogi, wybrał inną stertę blisko niego.
- Za pozwoleniem, milordzie - powiedział sir Giles, kiedy zajęli się pierwszymi kubkami pełnymi kiepskiego czerwonego wina, którego dostarczył im karczmarz. Jim skrzywił się nieznacznie, widząc, jak większość zawartości kubka znika w gardle jego towarzysza przy pierwszym łyku. Sir Giles, jak większość ówczesnych rycerzy, zdawał się pić jak ktoś, kto zagubiony na pustyni w końcu natknął się na źródło wody. - Lękam się jednak, że nie wiem, gdzie może leżeć twoje gniazdo rodzinne. Wstyd mi się także przyznać, że nie rozpoznaję nazwy ani - co to było - Malencontri? Ani też w pamięci mojej nie utkwiła nazwa Riveroak.
- Malencontri leży na wzgórzach Malvern - odrzekł Jim - właściwie niedaleko od Worcester. Faktycznie leży pośród terenów łowieckich Malvern, z których większość należy do hrabiego Gloucester. Ale ja sam otrzymałem Malencontri bezpośrednio od króla.
- Jestem ci zobowiązany za tę zacną grzeczność wyjaśnienia mi - odpowiedział sir Giles. - Ja sam jestem rycerzem z Northumberland. Nasza rodzina od wielu pokoleń mieszka na wybrzeżu Morza Germańskiego, które niektórzy nazywają Pomocnym, trochę tylko na południe od Berwick. A twoim towarzyszem jest szlachetny rycerz sir Brian Neville-Smythe? O jego włościach także nic nie wiem.
- Jego domostwo, Zamek Smythe - powiedział Jim, obserwując, jak sir Giles z roztargnieniem napełnia sobie kubek po raz trzeci - jest właściwie dość blisko mojego Malencontri, także w okolicy Malvern. Staliśmy się towarzyszami w trakcie pewnej drobnej sprawy związanej z siedzibą Ciemnych Mocy, zwaną Twierdzą Loathly. :
- Na świętego Dustana! - Sir Giles żywo pochylił się ku niemu, w swym entuzjazmie rozlewając trochę wina. - Czy jesteś zatem tym Smoczym Rycerzem, bohaterem historii o Twierdzy Loathly? Mówi się, że w walce w pojedynkę pokonałeś olbrzyma.
- Prawdę mówiąc tak też i było - przyznał Jim. - Oczywiście byłem wtedy w smoczej postaci, jeśli zdarzyło ci się słyszeć tę historię.
- Słyszeć, milordzie?! - zawołał sir Giles. - Cała Anglia i Szkocja o tym słyszały. Przedsięwzięcie jak najbardziej zaszczytne.
- Miło, że tak mówisz - powiedział Jim - właściwie była to konieczność. Moja żona, pani Angela...
Przerwał słysząc dźwięk znajomego głosu przedostający się przez cienką podłogę izby.
- Ale o ile się nie mylę - rzekł - sir Brian zaraz do nas dołączy. Wybacz mi na kilka chwil, podczas gdy pomówię z nim na boku.
- Na boku? - powtórzył sir Giles zaintrygowany.
- Powinienem był rzec na osobności - poprawił się Jim. - Potrwa to tylko minutę czy dwie. Potem przyjdziemy obaj. Jestem pewien, że ucieszy się widząc cię tutaj.
- Ha! - sapnął sir Giles, na chwilę znów się ożywiając. Jednakże najwyraźniej przemyślał raz jeszcze temat gwałtownej odpowiedzi na jakiekolwiek obiekcje Briana przeciw jego obecności i tylko rozsiadł się znowu ze swoim kubkiem wina. - Ależ oczywiście, milordzie. Będę was tu oczekiwał.
Gdy mówił te słowa, Jim był już w pół drogi do drzwi. Spotkał rycerza, gdy ten wchodził po schodach, i zatrzymał go. W jak najkrótszych słowach wyjaśnił, co się zdarzyło i dlaczego ktoś jeszcze dzieli z nimi teraz ich izbę w gospodzie.
- Aha - przytaknął ze zrozumieniem Brian, kiedy Jim wyjaśnił, jak ten drugi rzucił mu wyzwanie. Potem spojrzał na Jima trochę niepewnie. - Czy naprawdę położyłeś taki ślub na swój oręż, Jamesie? Nic mi o tym nie mówiłeś.
- Wybacz mi Brianie - tłumaczył się Jim. - Są takie sprawy... Sam rozumiesz... - konspiracyjnie zniżył głos - ...ten ślub wymieniał tylko mój miecz...
Na twarzy rycerza pojawił się szczęśliwy uśmiech.
- Nic więcej nie mów, Jamesie - powiedział. - Sprawa Magii czy też coś miedzy twoją panią a tobą, nie wątpię. Wybacz, jeśli byłem wścibski.
- Nie ma o czym mówić, Brianie - odparł Jim czując drobne wyrzuty sumienia. - Chodź na górę i poznaj tego sir Gilesa de Mer. Jest nieco popędliwy, ale równie szybko się uspokaja. Myślę, że go polubisz.
Tych ostatnich parę słów było zarówno komentarzem Jima, jak i pobożnym życzeniem z jego strony. W głębi umysłu rodził mu się niemiły obraz Briana i Gilesa skaczących sobie od razu do oczu. Ku jego zdziwieniu jednakże nazwisko tego drugiego rycerza zdawało się już rycerzowi znajome.
- Sir Giles de Mer - powtórzył w zamyśleniu - to bardzo dogodne. Mam ci coś do powiedzenia, Jimie i, co osobliwe, dotyczy to też tego sir Gilesa. Ależ tak, prowadź mnie zaraz do tego szlachcica.

Rozdział 12


Jim obawiał się, że Giles i Brian mogliby natychmiast zacząć skakać sobie do oczu. I było to w pewien sposób uzasadnione, gdyż obaj rycerze byli, choć każdy z nich w inny sposób, bardzo zdecydowanymi indywidualnościami. Okazało się jednak, że nie musiał zaprzątać sobie tym głowy.
- Sir Gilesie - powiedział przedstawiając ich sobie, gdy znaleźli się na górze w pokoju - oto mój stary przyjaciel, sir Brian Neville-Smythe. Brianie, oto jest zacny rycerz sir Giles, którego właśnie zaprosiłem, by dzielił z nami kwaterę, jako że spodziewał się znaleźć tu izbę, a gospoda jest niestety przepełniona.
- Ha! - Sir Giles dobrodusznie podkręcił czubek prawego wąsa. - Zaszczyt to dla mnie i przyjemność poznać cię, sir Brianie.
- Równy to honor spotkać i poznać cię, sir Gilesie - odparł Brian. - Właśnie miałem rzec sir Jamesowi, że powierzono mi ważną dla niego wiadomość. Co dość osobliwe, mam także przekazać wieści tobie, sir Gilesie.
- Tak powiadasz? Wieść dla mnie. - Na twarzy Gilesa widać było mieszaninę umiarkowanej wojowniczości i zakłopotania. - To nader dziwne. Nie sądziłbym, że ktoś w tej chwili w Hastings wie, że tu jestem, a co dopiero mówić o wysyłaniu do mnie wiadomości.
- Wyda ci się to może mniej dziwne, kiedy usłyszysz, od kogo jest ta wiadomość - powiedział rycerz. - Wieści dla was obydwóch są od szlachetnego rycerza, sir Johna Chandosa.
Nazwisko to wywarło pewne wrażenie nie tylko na sir Gilesie, ale i na Jimie. Jak pamiętał ze swoich studiów nad historią czternastego stulecia, sir John Chandos był świetnym dowódcą wojskowym i bliskim przyjacielem Czarnego Księcia, jak nazywano następcę tronu Anglii. Zaliczał się do fundatorów Orderu Podwiązki, który to rycerski order został ustanowiony przez Czarnego Księcia w naśladownictwie Okrągłego Stołu Króla Artura. Mówiono też o Chandosie jako o "Kwiecie Rycerstwa". Co taki człowiek miałby mieć wspólnego z kimś takim jak on sam, było nie do odgadnięcia, myślał Jim.
Tymczasem sir Giles wypowiedziawszy słabe "ha!" wykręcał sobie prawego wąsa prawie z korzeniami. Albo, myślał Jim, ma jakiś powód wiedzieć, czemu sir John Chandos wysłałby dla niego wiadomość, albo jest zupełnie oszołomiony niewiadomym powodem tego wezwania - tak jak i ja.
- W obu przypadkach wiadomość jest ta sama - ciągnął sir Brian. - Sir John życzy sobie, aby każdy z was przybył do niego jak najszybciej.
- To znaczy natychmiast? - spytał niepewnie Jim.
- Trudno, żeby znaczyło to cokolwiek innego, Jame-sie - powiedział rycerz marszcząc brwi, a w jego głosie zabrzmiała nuta delikatnej wymówki.
- Naturalnie! Od razu. Oczywiście - zawtórował sir Giles głosem lekko stłumionym ze zdumienia. - Gdzież sir James i ja będziemy mogli znaleźć łaskawego sir Johna?
- Zabiorę was do niego - odrzekł Brian.
Wyprowadził ich na ulicę. Miejscem, do którego zmierzali, okazała się inna, większa gospoda, nieco bardziej odległa od linii brzegu. Wyglądała na całkowicie zajętą przez kogoś ważnego.
Nad jej frontowym wejściem wisiało pół tuzina flag z herbami, z których Jim nie potrafił rozpoznać żadnego. Zanotował za to sobie w pamięci, żeby poduczyć się heraldyki. Zajmował się nią trochę, ale głównie herbami swych sąsiadów. Tutaj, gdzie zebrała się spora część angielskiego rycerstwa i gdzie prawie wszyscy rozpoznawali na pierwszy rzut oka herby przynajmniej najważniejszych osobistości spośród siebie, mógłby znaleźć się w tarapatach, gdyby wykazał się zbyt rażącą ignorancją.
Brian przepuścił ich przez frontowe drzwi i Jim ujrzał, że wielka wspólna izba tego przybytku była prawie cała wypełniona stojącymi ramię przy ramieniu ludźmi, w większości świetnie odzianymi. Jim, który zazwyczaj nie zwracał większej uwagi na to, w co był ubrany, nagle wyraźnie uświadomił sobie, że ani on, ani Brian, ani sir Giles nie byli zbyt dobrze odziani w porównaniu z obecnym tu towarzystwem.
Rycerz poprowadził ich wzdłuż ścian do schodów wiodących na wyższe piętra, w odległym końcu izby, gdy nagle jeden ze wspaniale odzianych mężczyzn złapał go za rękaw.
- Stój, człowieku! - powiedział ów osobnik. - Zostań na swoim miejscu. Kiedy będzie przechodził pokojowiec, przemów do niego, i jeśli masz tu istotnie jakąś sprawę, przedstawisz mu ją!
- Powiedziałeś do mnie "człowieku"? - zapytał sir Brian. - Zabieraj tę swoją przeklętą rękę. I z kim właściwie, do wszystkich diabłów, mam dyshonor mówić?
Ręka tamtego opadła.
- Jestem wicehrabia Mortimer Yerweather, czł... - o mało nie powtórzył słowa "człowiek", ale się powstrzymał - i nie będzie do mnie w ten sposób mówił byle rycerzyna. Wywodzę swój rodowód od króla Artura.
Sir Brian wyłożył mu, używając dosadnych, skatologicznych terminów, co może sobie zrobić ze swoim rodowodem.
- A jeśli chodzi o mnie, milordzie - zakończył - to jestem z Neville'ów z Raby i nie potrzebuję spuszczać oczu w niczyjej obecności. Odpowiesz mi za to!
Obydwaj mężczyźni chwycili za rękojeść mieczy.
- Z przyjemnością - zaczął sir Mortimer, kiedy dobrze zbudowany i bardzo dobrze ubrany mężczyzna z ciężkim srebrnym łańcuchem, z którego zwisał jakiś medalion na szyi, wcisnął się między nich.
- Natychmiast przestańcie, szlachetni panowie! - rozkazał groźnie. - Co? Burdy w tej akurat komnacie? - nagle przerwał. - Sir Brianie!
Utkwił spojrzenie w twarzy rycerza. Ton głosu zmienił mu się zadziwiająco, choć pozostała w nim surowość.
- Opuściłeś nas zaledwie pół godziny temu. Nie spodziewałem się ujrzeć ciebie z powrotem tak prędko.
- Tak się składa, sir Williamie - odpowiedział Brian zostawiając w spokoju swój miecz i mówiąc spokojniejszym tonem - że znalazłem już i prowadzę tu ze sobą obu szlachetnych panów, o których była mowa.
- Wspaniale! - uśmiechnął się sir William. - Sir John chce zobaczyć was natychmiast. Chodźcie za mną.
Mając już odejść, odwrócił się i popatrzył na sir Mor-timera.
- Co do ciebie, milordzie - rzekł surowo - nie byłoby od rzeczy, gdybyś zwracał uwagę na swoje maniery w tym miejscu. Sir John przyjmie cię, kiedy zechce cię przyjąć.
Odwrócił się do Briana.
- Chodźcie, ty i tych dwóch, których prowadzisz.
Sir William powiódł całą trójkę po schodach wśród spojrzeń wszystkich oczu w izbie.
Jim czuł się dość niepewnie wchodząc po schodach za ich potężnym i pełnym godności przewodnikiem. Właściwie to "zażenowanie" nie było zbyt dobrym słowem dla oddania obecnego stanu jego uczuć.
Wiedział o istnieniu instynktownej smoczej wściekłości w swoim smoczym ciele - i uważał ją za przydatną. Także w walce z napastnikami na zamek sir Briana poczuł się opanowany przez nią do tego stopnia, że dopiero jakiś czas po walce zauważył kilka skaleczeń i siniaków, i miejsca, gdzie źle dopasowana zbroja otarła mu skórę do krwi.
Jednak dwudziestowieczne wychowanie jego własnego świata nie przygotowało go zbyt dobrze do życia w tego rodzaju społeczeństwie, gdzie, jak się zdaje, trzeba było być gotowym do eksplodowania gniewem w mgnieniu oka. W miarę jak dorastał, uczono go czegoś wręcz przeciwnego.
Istotnie, kiedy Brian i sir Mortimer stali tam na dole twarzą w twarz, pierwszą myślą Jima było, jakby tu załagodzić to starcie, choć w trakcie wymiany zdań czuł, jak sir Mortimer Yerweather zaczyna coraz bardziej działać mu na nerwy.
Teraz zdecydował, że gdzieś po drodze będzie musiał wyrobić sobie szybsze odruchy - czy to wbrew naturze swego wychowania, czy nie. Miał w tym świecie do odegrania pewną rolę, a to najwyraźniej było jej częścią.
Na piętrze budynku wprowadzono ich do pokoju niewiele większego niż sypialnia w ich gospodzie i podobnie umeblowanego. Typowe, miernych rozmiarów łóżko z rozgrzebaną pościelą stało wpasowane w jeden kąt izby. Chudy mężczyzna w średnim wieku z kilkoma prostymi kosmykami czarnych włosów pozostałymi na prawie łysej czaszce stał przy wysokim pulpicie, pisząc gęsim piórem na czymś, co wyglądało Jimowi na pergamin. Drugi mężczyzna w ciemnoniebieskim kubraku zdołał w jakiś sposób rozsiąść się nonszalancko na twardym krześle o idealnie prostym oparciu. Siedział przy małym kwadratowym stoliczku, na którym leżało trochę papierów, a także stał nieodzowny dzban i kubki do wina. Mężczyzna w niebieskim kubraku pił z kubka, ale odstawił go, gdy weszli.
Stołek odpowiednio wysoki, by wygodnie siedziało się przy stole, był przysunięty do boku stołu, a cztery podobne stary dookoła pod ścianami.
- Sir Johnie - odezwał się sir William, gdy trzej rycerze zatrzymali się tuż przed stołem - oto, wedle twojego życzenia, sir Brian Neville-Smythe powrócił z tymi dwoma szlachcicami, o których mówiłeś.
Mężczyzna za stołem (mógł to być tylko sam sir John Chandos, pomyślał Jim) wyprostował się nieco i pochylił do przodu, opierając przedramiona na stole.
- Dobrze, Williamie - odrzekł. - Zostaw nas teraz samych.
Spojrzał na mężczyznę zajętego w kącie pisaniem.
- Cedricu - powiedział.
Mężczyzna odłożył ostrożnie gęsie pióro i wyszedł za sir Williamem z pokoju.
Sir Chandos odwrócił wzrok od drzwi i spojrzał na trzech mężczyzn stojących przed nim.
Ów sławny mąż obdarzony był szczupłym ciałem dobrze zbudowanego nastolatka, choć Jim domyślał się, że miał on dobrze po trzydziestce, a może nawet po czterdziestce.
Odznaczał się pewnym spokojnym wdziękiem, ale bez takiej fircykowatości czy pretensjonalności, jaką prezentował sir Mortimer Yerweather w sali na dole. Zachowanie jego było raczej podobne do złowróżbnego, leniwego wdzięku któregoś z wielkich, a niebezpiecznych przedstawicieli rodziny kotowatych.
Jim zafascynowany przyglądał się sir Johnowi. Kiedy był na studiach, nie istniał żaden znany obraz czy opis sir Johna Chandosa pasujący do mężczyzny, przed którym stał. To, że człowiek ów był nie tylko inteligentny i uzdolniony, ale także przyzwyczajony do rozkazywania, promieniowało od niego jak ciepło od kominka.
Nie poprosił ich, aby usiedli. Nie zaoferował im też wina, które stało na stole.
- Szlachetni panowie - powiedział łagodnym głosem - wojen nie wygrywa się tylko bitwami. Zwłaszcza tej wojny, w której głównym celem jest bezpieczne uwolnienie naszego miłościwego księcia, oby Bóg go strzegł. I właśnie do tego innego, a koniecznego sposobu potrzebuję was trzech. Chociaż być może ty, sir Brianie, uznasz, że twoja rola będzie wymagała nieco więcej, jeśli idzie o walkę, niż pozostałych dwóch rycerzy.
Sir John przyjrzał im się po kolei, przenosząc wzrok z jednego na drugiego, jakby osądzał i ważył ich spojrzeniem. Brązowe oczy pobłyskiwały złotymi plamkami, tak jak i przerzedzające się ciemne włosy na głowie.
- Aby bezpiecznie sprowadzić naszego księcia do domu - ciągnął - niewątpliwie musimy zmierzyć się w bitwie z wojskami króla Jeana z Francji. Wygramy tę bitwę albo przegramy, wedle woli boskiej. Niemniej faktyczne uwolnienie księcia będzie zależeć w wielkiej mierze od was trzech, panowie, i jeszcze od paru innych.
Przerwał, jakby dając im chwilę czasu na przetrawienie tej informacji.
- Obawiam się, że żaden z was - kontynuował - nie ma doświadczenia w tego rodzaju misjach. Musicie jednak pojąć, że trwałość tego królestwa nie opiera się jedynie na szarżowaniu z mieczem i kopią w pełnym galopie na pierwszego nieprzyjaciela, jaki się nawinie, ale na wielu sprawach czynionych po cichu i często, z konieczności, w sekrecie. Co znaczy, że czyniący je nie mówią o nich ani w trakcie ich wykonywania, ani też później. Takiego właśnie milczenia będę żądał od każdego z was, a zwłaszcza milczenia na temat jakichkolwiek powiązań waszych czynów ze mną i z koroną Anglii. Czy rozumiecie mnie, panowie? Wszyscy odpowiedzieli tak. Jim zdziwił się, że jego własny głos był równie pełen szacunku jak głosy jego towarzyszy. Nie spodziewał się spotkać z tego rodzaju autorytetem u żadnego rycerza czy szlachcica w tym świecie.
- W takim razie dobrze - powiedział sir Chandos. Zerknął na jeden z pergaminów leżących w nieporządnym stosie na stole, obok dzbana z winem.
- Co wam teraz powiem, na zawsze musi pozostać w tajemnicy. Mamy we Francji pewnych doradców, którzy mogą dostarczyć nam informacji, potrzebnych do wykonania zadania, które wam dam. Życie tych ludzi może zależeć od tego, czy potraficie trzymać usta zamknięte.
Popatrzył na nich chwilę, marszcząc brwi, po czym znów spojrzał na dokument.
- Ci doradcy są naszymi przyjaciółmi, lecz we Francji uchodzą za szczerze oddanych służbie koronie francuskiej - podjął. - Niektórzy mogliby powiedzieć, że praca, jaką wykonują, jest niegodna szlachcica, i to samo da się powiedzieć o zadaniu, z jakim was wysyłam.
Znowu spojrzał na nich, ale nie marszczył już brwi.
- Mówię wam, że nie jest to słuszna ocena - powiedział. - Raczej są to właśnie zadania, które tylko prawdziwy szlachcic może wykonać, ponieważ wymagają one od wszystkich biorących w nich udział, aby nie walczyli w świetle i chwale, ale by walczyli w ciemności i trudzie. Waszym zadaniem, sir Gilesie i sir Jamesie, będzie uwolnienie osoby naszego księcia skądkolwiek, gdzie król Francji może go więzić. Twoim, sir Brianie - spojrzał na rycerza - będzie pośpieszyć z niewielkimi siłami, jakie możesz zgromadzić, z pomocą tym panom wtedy, kiedy będą cię potrzebować. Będziesz zatem podążał za nimi, wedle znaków i wskazówek, jakie zostawią co do ich trasy, w odległości może dnia drogi, i spotkasz się z nimi w Amboise, w głębi Francji. Potem poczynicie takie plany co do odbicia księcia, jakie uznacie za stosowne. Czy to zrozumiałe?
- Tak, sir Johnie - rzekł sir Brian.
- Wy, sir Gilesie i sir Jamesie - ciągnął Chandos - zostaliście wybrani do zadania właściwego uwolnienia księcia ze względu na pewne specjalne... talenty, jakie każdy z was posiada. Wiecie obaj, czym one są, bez mojego mówienia o tym, a jeśli któryś z was nie zna zdolności drugiego, to niech tak już zostanie, chyba że kiedyś zażyczycie sobie poczynić na ten temat zwierzenia. Wystarczy powiedzieć, że hrabia Northumberland mówił mi wiele o tobie, sir Gilesie; a ty, sir Jamesie, jesteś już dobrze znany po twojej potyczce pod Twierdzą Loathly w całej Anglii - dzięki pieśniom i opowieściom. Wszyscy trzej wypłyniecie z jutrzejszym rannym odpływem do portu Brest we Francji. Czy któryś z was umie czytać i pisać?
- Nauczono mnie liter - obwieścił sir Giles podkręcając prawego wąsa z odrobiną dumy - i umiem nieco czytać i pisać po łacinie. Także potrafię składać litery, by pisać trochę po angielsku.
Sir John skinął głową zadowolony. Zwrócił się do Jima.
- Tak - stwierdził Jim. 
Sir Chandos uniósł brwi.
- Mówisz jak ktoś dziwnie pewien siebie, sir Jamesie - rzekł. - Czy mam rozumieć, że piszesz i czytasz bardzo dobrze?
- Umiem pisać po łacinie i po angielsku, a właściwie to i po francusku - powiedział Jim.
Sir John odwrócił jedną z kart na stole przed nim tak, aby leżała czystą stroną do góry.
- Jeśli łaska, przynieś pióro, które zostawił Cedric, sir Jamesie - polecił - i pisz na tym dokumencie tak, jak ci będę dyktował.
Jim przyniósł pióro, a widząc, że na pulpicie, którego używał Cedric, stoi też mały kałamarz z atramentem, przyniósł go także do stołu sir Johna.
Zanurzył pióro w atramencie, otarł z końcówki nadmiar płynu i zastygł z piórem nad papierem. Nagle przyszło mu coś do głowy.
- Wybacz mi, sir Johnie - rzekł - zapomniałem, że może mój charakter i rodzaj pisma nie będą ci znajome. Jeśli życzysz sobie, będę stawiał litery drukowane, chociaż będzie to trwało dłużej, niżbym pisał kursywą.
Sir John uśmiechnął się. Jim poczuł niejasno, że pomyślał on, iż próbuje wycofać się ze zbyt przesadzonego stwierdzenia. Jednak Chandos nie zrobił żadnej uwagi, tylko oparł się wygodnie.
- Napisz to - powiedział - "Jest na morzu pięć francuskich statków".
Jim zapisał te słowa drukowanymi literami na pergaminie, zostawiając między słowami spore odstępy, żeby nie było żadnych wątpliwości, jakie litery należą do jakiego wyrazu. Zatrzymał się i zerknął w górę, czekając na resztę tego, co sir John planował mu podyktować, lecz zobaczył, że rycerz przygląda mu się ze znowu wzniesionymi brwiami.
- Z pewnością szybko sobie radzisz z piórem, sir Jamesie - zauważył. - Rzadko widywałem skrybów, którzy poruszaliby nim tak szybko. Myślę, że chyba spojrzę na to, zanim podam ci resztę zdania - być może nie będzie to już konieczne.
Odwrócił arkusz tak, że litery widział teraz nie do góry nogami, i przyjrzał się im marszcząc czoło.
- Rzeczywiście piszesz dziwnie, sir Jamesie - mruknął. - Biorąc jednak wszystko pod uwagę, łatwo je odczytać. Mówiłeś jednak o dwóch sposobach pisania?
- Tak, sir Johnie - powiedział Jim - te słowa pisałem drukowanymi literami. Zazwyczaj jednak ja i inni ludzie tam, skąd pochodzę, używamy raczej liter pisanych niż drukowanych, kiedy chcemy zanotować jakąś informację na papierze - czy pergaminie, jak w tym przypadku.
- Chętnie zobaczyłbym ten drugi rodzaj pisma. Nazwałeś go...
- Kursywą, sir Johnie - przypomniał Jim. - Za twoim pozwoleniem, napiszę jeszcze raz te same słowa kursywą poniżej tych drukowanych, żebyś mógł zobaczyć różnicę.

- Ależ naturalnie, zrób tak - zgodził się sir Chandos przyglądając mu się badawczo.
Jim odwrócił kartę pergaminu i napisał te same słowa charakterem pisma tak czytelnym, jak tylko potrafił. Potem odwrócił kartę tak, że tekst leżał naprzeciwko Chandosa, który przyjrzał mu się.
- Istotnie to jest trudne do odczytania, jeśli nawet nie niemożliwe - powiedział. - Choć nie wątpię, że mamy skrybów, którym udałoby się to zrobić. Muszę być jednak z tobą szczery, sir Jamesie, i rzec, że zadziwiasz mnie prędkością tego drugiego rodzaju pisma. W tym przypadku nie przyda nam się to jednak. Lepiej pisz tym pierwszym sposobem - jak to znowu nazwałeś?
- Drukiem - przypomniał Jim. - Za pierwszym razem zapisałem te słowa drukowanymi literami.
- Im więcej się im przyglądam, tym bardziej zdają się być cudownie przejrzyste, jeśli nawet nieco dziwne - powiedział sir John. - Z pewnością dla naszych celów nadają się świetnie, gdyż trzeba będzie może przesyłać tam i z powrotem jakieś krótkie pisemne wiadomości. Dla mojej własnej przyjemności, czy byłbyś jednak skłonny zademonstrować, jak piszesz po łacinie i po francusku?
- Chętnie, sir Johnie - rzekł Jim i zrobił tak, kreśląc te same słowa.
- Cudownie! - wykrzyknął sir Chandos z podziwem, potrząsając głową nad następnymi dwiema linijkami, które Jim napisał drukiem i zwykłym pismem odręcznym. - Nie powiem, żebym mógł odczytać którąś z tych kursyw, ale nie wątpię, że ty sam potrafisz. I może jakiś kleryk, zwłaszcza francuski kleryk, mógłby je obie odczytać, zwłaszcza to, co postawione zostało sposobem, który nazywasz drukowanym. To się świetnie nada.
Przyjrzał się Jimowi dokładniej.
- Tuszę, że zdolność, jaką mi tu pokazałeś, ma coś wspólnego z tym osobliwym talentem, o jakim mówiłem przedtem?
Jima kusiło, by powiedzieć, że w jego świecie i czasie mnóstwo było ludzi umiejących pisać, tak jak to właśnie pokazał. Jednak rozsądek kazał mu trzymać język za zębami.
- Wybacz mi, sir Johnie - powiedział. - Na to pytanie zakazano mi odpowiadać.
- Aha - odezwał się sir Chandos z wielką powagą. Przytaknął. - Oczywiście. To ma coś wspólnego z tym twoim talentem. Rozumiem. Nic więcej nie powiemy. Zostało jeszcze tylko parę innych spraw.
Zdjął z palca jeden z kilku pierścieni, jakie nosił na obu dłoniach, i podał go Jimowi.
- Sir Jamesie - powiedział - ty, jako szlachcic najwyższy tu rangą, będziesz nosił ten pierścień. Kiedy dotrzecie do Brestu, ty i sir Giles zajmiecie kwaterę w gospodzie z zielonymi drzwiami. W istocie zwie się ona "Gospodą pod Zielonymi Drzwiami", oczywiście we francuskiej mowie. Okaże się, że będą tam miejsca. Czekajcie tam, aż spotka się z wami ktoś, kto pokaże wam identyczny pierścień z tym. Radziłbym, żebyś nosił go wchodząc do gospody, a potem trzymał na widoku, aż zobaczysz kogoś z drugim takim samym. Ten człowiek będzie miał dla was słowo co do tego, jaki ma być wasz następny krok. No, a teraz zostaje już tylko sprawa twojego godła.
- Godła? - zawtórował zdezorientowany Jim.
Ale sir John zwrócił się już ku drzwiom i głośno zawołał. Dotychczas mówił tak cicho, że Jim nie zorientował się, iż był on tenorem. Teraz jednak, gdy zdecydował się krzyknąć, okazało się, że jego głos jest obdarzony cechą niezwykłej donośności. Jimowi przypomniał się fakt, że gdzieś tak do dziewiętnastego wieku korzystne było, aby oficerowie piechoty byli tenorami, gdyż ich wyżej ustawione głosy słyszane były przez ludzi znacznie lepiej wśród bitwy i wystrzałów. Tenor sir Chandosa był przenikliwy jak u śpiewaka operowego.
- Cedricu! - zawołał.
Prawie natychmiast drzwi otworzyły się i w przejściu stanął chudy, łysiejący mężczyzna, którego pióra pożyczył sobie Jim.
- Sir Johnie?
- Sprowadź tarczę sir Jamesa i malarza - polecił sir John.
Cedric wyszedł zamykając za sobą drzwi.
- Hrabia Northumberland - powiedział sir Chandos zwracając się do Jima - w czasie narady u Jego Królewskiej Mości miał przyjemność dowiedzieć się, że Jego Wysokość przyznał ci herb. Niewątpliwie w kraju, z którego pochodzisz, macie swoje własne herby. Niemniej uznano, że póki jesteś jednym z nas i żyjesz w naszej Anglii, powinieneś, jak każe prawo, nosić angielski herb. Wygląd jego jest także w pewnym stopniu określony przez prawo. W każdym razie z Londynu został przysłany człowiek doświadczony w malowaniu herbów, mający wszystkie potrzebne informacje, który właśnie ukończył malować ten herb na twojej tarczy.
- Na mojej tarczy? - powtórzył Jim. Ostatnim razem, kiedy ją widział, tarcza stała w gospodzie, pod opieką Theolufa, razem z całą resztą bagażu należącego do trzech mężczyzn.
- Wysłałem Johna Chestera po tarczę zaraz po tym, jak po raz pierwszy rozmawiałem z sir Johnem - wyjaśnił sir Brian. - Powiedział mi, że byłeś wówczas zajęty rozmową na dziedzińcu z sir Gilesem, więc nie chcąc ci przeszkadzać, po prostu poszedł na górę, pomówił z Theolufem, zabrał tarczę i przyniósł ją tutaj.
- Aha - powiedział Jim.
Prawdę mówiąc nosił swoją tarczę w futerale, to znaczy okrytą płóciennym pokrowcem, od chwili kiedy opuścili Malencontri. Dotąd jeszcze nie zdecydował się, żeby na jej gładkiej, metalowej powierzchni umieścić jakikolwiek herb, chociaż sir Brian zapewniał go, że mógłby umieścić na niej taki herb, jaki tylko chciał. Żaden inny rycerz nie sprzeciwiłby się temu, chyba że zdarzyłoby mu się skopiować herb kogoś innego. Naprawdę był nieco zdziwiony, że Jim nie umieścił natychmiast na swojej tarczy herbu, jaki niewątpliwie posiadał w swoim odległym kraju Riveroak, z którego przybył. Wahanie się Jima brało się z poczucia winy, że przypisał sobie nie tylko nie istniejącą pozycję, ale i fałszywy herb, który wymyślił na poczekaniu, kiedy po raz pierwszy spotkał rycerza.
Kiedy tak rozmyślał, drzwi otworzyły się i wrócił Cedric, a za nim mały człowieczek o artretycznie pochylonych plecach. Mógł on mieć nieco ponad czterdzieści lat, gdyż włosy dopiero zaczynały mu siwieć i miał większość zębów, ale ze swego zachowania i pomarszczonej, wysuszonej skóry wyglądał na lat siedemdziesiąt.
Mały człowieczek niósł tarczę Jima, już bez pokrowca, ale z licem odwróconym od Jima. Cedric podszedł do stołu, w milczeniu odebrał swoje gęsie pióro i wrócił do pulpitu. Mały człowiek wystąpił naprzód, kiwnął głową sir Johnowi, a potem pozostałym trzem, i oparł tarczę na ostrym zakończeniu, z licem wciąż odwróconym od Jima.
- I cóż, Mistrzu Herbowy? - spytał sir Chandos. - Skończyłeś?
- W rzeczy samej skończyłem, sir Johnie - odrzekł mały człowieczek skrzypiącym głosem - chociaż farba jest wciąż wilgotna, tak więc radziłbym, aby żaden z was, szlachetni panowie, nie dotykał tarczy jeszcze przez jakąś godzinę. Czy mam pokazać godło?
- Po to tu właśnie jesteś, człowieku - powiedział sir John z lekkim rozdrażnieniem.
Nie wydawało się, żeby mały człowieczek poczuł się obrażony czy onieśmielony reakcją sir Chandosa. Odwrócił tylko tarczę, by pokazać jej przednią stronę.
Jim przyjrzał się jej. To, co ujrzał na metalowej powierzchni, było stojącym na tylnych łapach smokiem otoczonym cienkim pasem, bardzo cienkim pasem złota, które wyglądało bardziej na prawdziwy metal niż farbę, gdyż nie połyskiwało wilgocią, jak pozostałe użyte kolory. Cała reszta tarczy była jednolicie ciemnoczerwona.
- Pojmujesz, że jest angielskim prawem i prawem wszystkich chrześcijańskich krajów - rzekł sir John - że każdy o twoich - eee - talentach zawsze powinien posiadać trochę czerwieni w swoim herbie, iżby każdy inny szlachetny rycerz, mając powód do dysputy z tobą, został w porę ostrzeżony o tym, jaką przewagę mógłbyś uzyskać ze względu na to uzdolnienie.
Jim zrozumiał od razu. Teraz znał się zaledwie tyle na Magii, żeby czyniło go to niebezpiecznym w warunkach normalnej walki - jeśli wzięło się pod uwagę fakt, że mógł zmieniać się z człowieka w smoka - ale nie było niczym dziwnym, że ktoś, kto potrafił używać wszelkich form sztuki magicznej, mógł być uważany za posiadającego niesprawiedliwą przewagę nad rycerzem, który Magii nie znał. Był to raczej uprzejmy rodzaj przestrogi - pomyślał Jim - zwłaszcza że uważano za całkiem normalne, jeśli wielcy rycerze atakowali o wiele mniejszych i słabszych niż oni sami, oczywiście pod warunkiem, że zaatakowany był istotnie rycerzem i nosił broń. Nauczył się jednak wiele miesięcy temu nie kwestionować zwyczajów tego świata, tylko je akceptować i dostosowywać się do nich.
Jednakże teraz wymagane były jakieś wyrazy wdzięczności.
Odwrócił się do sir Chandosa.
- Jestem wielce zobowiązany Jego Królewskiej Mości i hrabiemu Northumberland za ten herb - powiedział - a także tobie, sir Johnie - odwrócił się do małego człowieczka - i tobie, Mistrzu Herbowy. Będę zaszczycony nosząc ten herb przyznany mi przez króla Anglii. Czy zechcesz przekazać wyrazy mojej głębokiej wdzięczności i podziękowania Jego Królewskiej Mości i szlachetnemu hrabiemu, gdybyś kiedykolwiek znalazł się w okolicznościach, które na to pozwolą, sir Johnie? Byłbym ci za to doprawdy niewymownie wdzięczny.
- Naturalnie, z przyjemnością, sir Jamesie - rzekł sir Chandos. - Wypowiadasz swoją wdzięczność w najbardziej szlachetny sposób, jak sądzę, i jestem pewien, iż hrabia i Jego Królewska Mość będą myśleć podobnie.
Z tyłu przy pulpicie do pisania Cedric odchrząknął. Sir John popatrzył na niego przez chwilę, a potem znów spojrzał na trzech rycerzy.
- Jak widzę, czas jednak nagli - westchnął. - Mam wiele do zrobienia, czyniąc wszelkie przygotowania, okrętując tyle naszych wojsk, ile się da. Tak więc możecie odejść, szlachetni panowie. Z pomocą boską połączymy się wszyscy we Francji.
Jim, Brian i sir Giles z ukłonami wycofali się z pokoju.

Rozdział 13


Właśnie wstawał świt.
Jim stał przy lewym nadburciu na bardzo małym, podobnym w kształcie do wanny stateczku, na którym przedzierali się nocą w dół przez Kanał Angielski i wzdłuż wybrzeży Francji. Kapitan, wbrew temu, co sir John mówił o wyruszeniu nazajutrz z odpływem, nalegał, by odbili z odpływem późno w nocy, tego samego dnia, w którym sir John Chandos przeprowadził z nimi rozmowę.
Powody, dla których kapitan chciał tak uczynić, były całkiem jasne. Właściciele statków i kapitanowie po obu stronach kanału między Anglią i Francją zdawali sobie sprawę z tego, że królestwa te niedługo znów będą toczyć wojnę. Znaczyło to, że statki będą częściej kierować się na południe. Na otwartym morzu każdy statek mógł być statkiem pirackim, jeśli zauważył okręt mniejszy i wyglądający na łatwy do zdobycia. Ten kapitan, podobnie jak większość innych szyprów, był jedynym właścicielem swego statku. Gdyby go stracił, straciłby środki utrzymania się przy życiu.
Kapitan i zarazem właściciel statku twierdził, zaklinając się na sporą liczbę świętych, by świadczyli o prawdzie jego słów, że noc będzie jedyną rozsądną i bezpieczną porą na zabranie trzech takich ludzi jak oni do Brestu. Nie byłoby tak przy złej pogodzie, ale teraz i wiatr, i księżyc, prawie w pełni, sprzyjały im.
Jednakże mimo tych dobrych warunków konstrukcja statku, a także wody, które przemierzali, uczyniły tę podróż bardzo burzliwą. Sir Giles czuł się dobrze, ale sir Brian chorował prawie od chwili, kiedy opuścili Hastings. Jim odkrył już we wczesnej młodości, że z jakiegoś tajemniczego powodu był odporny na morską chorobę, tak więc teraz przejmował się tylko tym, jak taka łupinka przetrwałaby, gdyby nadszedł sztorm. Szczęśliwie przez całą noc pogoda, jak to wcześniej przewidywał kapitan, była aż niewiarygodnie dobra.
Po północy minęli wyspy na kanale. Potem kapitan trzymał statek z dala od lądu, choć był najwyraźniej jednym z tych nawigatorów, którzy woleli w każdej sytuacji widzieć linię brzegu na horyzoncie - Jim wiedział, że wszyscy nawigatorzy byli tacy w tym czasie. Jednak wraz z rozjaśnianiem się nieba kapitan sterował bliżej ciemnej linii, którą Jim ostatecznie rozpoznał jako ląd, nie zaś krawędź nisko wiszących, ciemnych chmur.
Teraz, gdy budził się jasny, bezchmurny dzień, Jim ujrzał, że znajdowali się dość blisko wybrzeża, które z obu stron ciągnęło się po horyzont.
Na dziobie statku ujrzał barczystą sylwetkę kapitana, który stojąc na szeroko rozstawionych nogach, wpatrywał się przed siebie. Podszedł do niego wzdłuż burty statku.
- Gdzie jesteśmy? - zapytał.
- Wchodzimy na wysokość Brestu - odpowiedział kapitan, nie odrywając oczu od wody i lądu przed nimi. - Niech nas Bóg ma w swojej opiece - przeżegnał się - gdyż w tych wodach pełno jest skał i muszę...
Nie dokończył zdania. Nagły wstrząs targnął całym kadłubem i statek gwałtownie stanął.
- Co to? - dopytywał się Jim.
- Strzeżcie nas wszyscy święci! - krzyknął kapitan, dosłownie załamując ręce. - Tak jak się obawiałem, złapało nas! Całkiem stoimy!
Jim spojrzał zdziwiony na tego mężczyznę, który nie ruszył się, żeby cokolwiek zrobić, tylko stał w miejscu, wykręcał sobie ręce, a w oczach błyszczały mu łzy. Za Jimem rozległ się szybki tupot nóg i pół tuzina ludzi tworzących załogę statku podbiegło, tłocząc się na dziobie wkoło kapitana i wpatrując się w wodę przed nimi. Istotnie statek stał pewnie i nie poruszył się, mimo iż wiatr wydymał pojedynczy żagiel nad ich głowami.
- Widzicie coś? - Jim usłyszał, jak jeden z nich pyta.
- Nie - odpowiedział mężczyzna koło niego, wciąż wpatrując się w wodę.
- Co się dzieje? - Jim spytał kapitana, - Czemu nic nie robicie?
- Tu nie ma nic do zrobienia, szlachetny rycerzu! - odpowiedział kapitan, wciąż na niego nie patrząc. - Te skały są jak żelazo. Utkwiliśmy tu na dobre, póki nie sczeźniemy z braku jadła i wody albo nas wiatr w końcu nie zwieje i nie zatoniemy przez tę dziurę, którą na pewno skała wydarła nam w poszyciu.
- Z pewnością coś moglibyście zrobić - powiedział Jim. - Macie na pokładzie tę małą łódź. Dlaczego nie opuścicie jej za burtę, nie przywiążecie jej liną do statku i nie sprawdzicie, czy nie da się nas odholować z uwięzi?
Ale kapitan tylko głową bez słowa pokręcił, a po twarzy strumieniami płynęły mu łzy.
- Coś nie w porządku? - w uchu Jima zabrzmiał głos sir Briana.
Jim odwrócił się i dostrzegł rycerza przy swoim boku.
- Zdaje się, że wpadliśmy na skałę, Brianie, na podwodną skałę - powiedział Jim. - Próbowałem skłonić kapitana, żeby coś zrobił, ale on chyba myśli, że to nie ma sensu.
- Ląd jest nie dalej niż dwie czy trzy mile stąd, a on myśli, że to nie ma sensu? - parsknął rycerz. - A cóż to za strachajło, że tak łatwo się poddaje? - Podniósł głos. - Ach, ty... - Walnął kapitana pięścią w ramię tak, że tamten zachwiał się na nogach, ale wciąż nie odpowiadał. Zdawał się pogrążać w szaleństwie żalu i rozpaczy.
Brian wciąż na niego wrzeszczał, ale żeglarz nie zwracał nań uwagi. Jim obejrzał się przez ramię. Położył dłoń na ręce rycerza, by przyciągnąć jego uwagę.
- Gdzie sir Giles? - spytał.
- Nie wiem, do cholery! - warknął Brian, jeszcze raz waląc pięścią kapitana. - Ty, obudź się no! Jesteś mężczyzną czy jakimś zarzyganym niemowlęciem, żeby tak sterczeć, płakać i nic nie robić?
Równie dobrze mógłby przemawiać do człowieka pogrążonego w transie.
Jim, wiedziony nagłą ciekawością, zostawił go, żeby sobie sam radził z kapitanem, i przeszedł wzdłuż całej długości statku, szukając Gilesa. Było rzeczą niezwykle dziwną, że rycerz ten nie przyłączył się do wszystkich stojących na dziobie statku, gdzie działo się całe to zamieszanie.
Śródokręcie małego stateczku, jak i ładownie, zastawione było skrzyniami i belami. Wszystkie one były mocno przywiązane, żeby się nie przesuwały w trakcie żeglugi. W rezultacie tego Jim musiał przepychać się między towarami, spośród których część spiętrzona była powyżej jego głowy, i uważać, żeby nie zaczepić nogą i nie potknąć się o liny, które mocowały cały ten ładunek. Skutkiem tego nie ujrzał sir Gilesa, aż nie zbliżył się do rufy statku i wypadł na niego nagle, zza rogu wielkiej sterty baryłek.
Ku jego zdumieniu rycerz właśnie kończył zdejmować ubranie. Bez niego był bardzo okrągły i różowy, tak że wyglądał jak cherubinek z białymi wąsami. Jim przyglądał mu się w zdumieniu.
- Co zamierzasz, Gilesie? - spytał.
- Niech to szlag, no dobra, gap się, jak chcesz, do diabła! - Sir Giles spiorunował go wzrokiem. - To porządna krew, w mojej rodzinie zdarzało się to od pokoleń. Wcale się tego nie wstydzę - tylko nie łaź w kółko rozgadując o tym pierwszemu lepszemu Tomowi, Willowi czy Halowi. Jeśli chcesz wiedzieć, to mam zamiar przyjrzeć się tej łodzi od spodu i zobaczyć, na czym siedzi!
Całkiem nagi podbiegł do burty, wdrapał się na nią, pozornie zastygł na minutę; potem skoczył do wody i wylądował w niej z głośnym pluskiem. Jim, który odruchowo szedł za nim, zbliżył się do burty w samą porę, aby zobaczyć, jak w zetknięciu z morzem rycerz zamienia się w gładką, szarą postać foki. Foka wyprostowała się, wytknęła głowę z wody na moment, by spojrzeć na Jima oczami sir Gilesa, szczeknęła raz, potem odwróciła się, zanurkowała i znikła.
Jim stał i przez długą chwilę przyglądał się ciemnej powierzchni morza. Więc to ten szczególny talent czy zaleta sir Gilesa. Był on tym, co określało się jako silkie*, kimś, kto, żeby przytoczyć stare określenie, jawił się "człowiekiem na lądzie i foką w morzu".
Jim odwrócił się i pośpieszył z powrotem na dziób, gdzie Brian dosłownie maltretował biednego kapitana. Reszta załogi statku stała z boku i nie wykazywała ochoty do wtrącania się. Było ich sześciu, a każdemu w pochwie u pasa zwisał długi nóż. Ale ze względu na miecz przy boku sir Briana albo też dlatego, że wywodził się ze stanu rycerskiego, nie przeszkadzali mu. A może obwiniali kapitana o to, że wpadli na skałę, i było im po myśli zobaczyć, jak obrywa porządną burę - w każdym razie pozostawali tylko widzami.
Jim skrzywił się. Pod pewnymi względami sir Brian był najłagodniejszym i najuprzejmiejszym z ludzi, ale także żył według zbioru surowych zasad, do których i Jimowi, i Angie niezwykle trudno było się stosować. Podszedł i złapał rycerza za ramię, żeby go powstrzymać.
- Brianie! - zawołał. - Co ty robisz?
Rycerz odwrócił głowę ze srogą miną, ale jego twarz złagodniała, kiedy zobaczył, że to Jim.
- Ależ Jamesie - zdziwił się - ten człowiek stracił rozum. Próbuję tylko wlać mu trochę oleju z powrotem do głowy.
- Tak nie można - zaprotestował Jim. - On jest po głębokim wstrząsie emocjonalnym.
- Głębokim... - Brian wytrzeszczył na niego oczy. - Ee... Jamesie, chodzi ci o coś magicznego?
Jim użył słów, które po prostu przyszły mu do głowy. Nie pomyślał, jak one brzmią w języku, którym mówił w tym świecie, ani czy gdyby umiał znaleźć jakieś poprawne ich tłumaczenie, Brian pojąłby cokolwiek z ich sensu. Przez chwilę kusiło go, żeby mu to wytłumaczyć, ale już kilka razy przedtem próbował; nie udawało się przekroczyć bariery między myśleniem średniowiecznym a dwudziestowiecznym, technologicznym - i to nauczyło go trzymać język za zębami.
Nie było szansy, że rycerz zrozumie cokolwiek z tego, co mu teraz powie. Z punktu widzenia Briana było czymś jak najbardziej naturalnym walić w głowę, której coś zaszkodziło, tak długo, aż klepki poukładają się we właściwym porządku. W ten sam sposób ktoś we właściwym świecie Jima kopałby albo walił w jakąś maszynę, mając nadzieję, że zaskoczy i wróci do stanu używalności.
Poza tym należało teraz porozmawiać o ważniejszych sprawach. Jakkolwiek niedorzeczne by się to wydawało, był to jeszcze jeden przypadek, w którym prościej było zwyczajnie skłamać.
- Można by to tak określić, Brianie - powiedział Jim - ale jest w tej chwili coś ważniejszego. Musimy porozmawiać o tym na osobności.
- Całkiem słusznie - przytaknął rycerz, odwracając się od wciąż nie reagującego kapitana. - Przejdźmy na tył tego statku... Stać! - Ostatnie słowo krzyknął głosem świadczącym o całym jego doświadczeniu w dowodzeniu wojskiem. - Pierwszemu, który dotknie tej łódki bez rozkazu sir Jamesa albo mojego, obetnę rękę!
Kilku ludzi z załogi, którzy zaczęli przesuwać się w kierunku szalupy, przeznaczonej zazwyczaj do przewożenia nie więcej niż trzech osób, ale mogącej prawdopodobnie zmieścić jeszcze jedną, natychmiast stanęło.
- A teraz, Jamesie - powiedział rycerz zwracając się do Jima - chodźmy na stronę.
Skierowali się do tyłu przez paki i bele. Brian obejrzał się raz czy drugi przez ramię, by upewnić się, że nikt z załogi nie ruszył się z miejsca, w którym ich zostawił. Pozwolił Jimowi zaprowadzić się za stertę baryłek, gdzie na pokładzie leżało ubranie sir Gilesa.
- A to co? - spytał schylając się, żeby podnieść kubrak, i zerkając przez pobliską burtę statku. - Istotnie, nie miałem pojęcia, że ten szlachcic umie pływać. Musi pływać prawie tak jak ryba, żeby zejść pod wodę na głębokość dna statku.
- To właśnie chciałem ci powiedzieć, Brianie - rzekł Jim. - Normalnie uszanowałbym tajemnicę Gilesa. Jednakże sam zobaczysz, gdyż sądzę, że...
Rycerz przerwał mu, odwrócił się, wystawił głowę zza baryłek i krzyknął w kierunku dziobu statku:
- Ha! - Stał przez chwilę patrząc tam, a potem odwrócił się do Jima. - Jeden z nich wyglądał, jakby mimo wszystko próbował wymknąć się do szalupy. Z nimi to będzie prawdziwe sauve qui peut*. A gdy kilku znajdzie się w łodzi i uda się na wybrzeże, nie sądzę, żeby tu jeszcze wrócili, aby przewieźć resztę w bezpieczne miejsce, tak jak zrobiłby to szlachcic. Tak, ale ty coś mówiłeś, Jamesie?
- Miałem powiedzieć ci coś o Gilesie - rzekł James. - Rodzaj sekretu rodzinnego. Jak mówię, normalnie nie zdradzałbym jego tajemnic, ale obydwaj razem będziemy musieli rzucić mu linę i wyciągnąć go na pokład, kiedy wróci. Tak czy inaczej sam byś zobaczył. Brianie, sir Giles umie zmienić się w fokę, kiedy zanurza się w morzu.
- Aha - odpowiedział rycerz w zamyśleniu - silkie. Kiedy wspomniał o swoim domu rodzinnym w Northumberland, nad morzem, na wpół się tego spodziewałem. Jamesie... - Odwrócił się i znów wystawił głowę zza baryłek. Jim nie widział wyrazu jego twarzy, ale Brian spoglądał na dziób przez długą chwilę, zanim znowu się odwrócił. - Jamesie, ta banda rzezimieszków znajdzie się w szalupie i zwieje, chyba że prawie cały czas będziemy ich trzymać na oku - powiedział. - Jeśli jednak obaj będziemy potrzebni tutaj, przy nadburciu, będą mieć dosyć czasu, żeby dostać się do łodzi, i uciekną - a może my będziemy potrzebować tej szalupy. Mogę utrzymać ich tam, gdzie są, jak długo na nich co chwila patrzę, ale w momencie kiedy pomyślą, że o nich zapomniałem, ruszą się z miejsca i zwieją.
- Tak - powiedział Jim. - Jak sądzisz, co możemy zrobić?
- Mógłbym po prostu stać nad nimi - rzekł rycerz - ale jak mówisz, jestem tu potrzebny. To ty możesz tak ich nastraszyć, że nie będą śmieli drgnąć. Pokaż im swoją tarczę. Powiedz im, że jesteś czarownikiem i rzucisz na nich jakieś zaklęcie, które zmieni ich w ropuchy czy coś takiego, jeśli się ruszą. Potem będziemy mogli bezpiecznie odwrócić się do nich plecami. Żaden nie będzie śmiał ruszyć się z miejsca, nawet żeby ocalić swą duszę.
Jim poczuł muśnięcie wewnętrznego smutku. Niewinna wiara Briana w zdolność Jima do stosowania Magii jakiegokolwiek pożądanego rodzaju dotychczas nie przynosiła Jimowi większych kłopotów. Najwyraźniej z punktu widzenia rycerza albo było się Magiem, albo się nim nie było. Jeśli zaś było się Magiem, to powinno się móc zrobić każdą rzecz z tych, które robią Magowie. Brian wierzył w to bez względu na fakt, iż został dokładnie poinformowany, że Jim ma tylko rangę D w Wydziale Kontroli, podczas gdy ktoś taki jak Carolinus jest jednym z trzech Magów na świecie z rangą AAA+.
Jim nie miał zielonego pojęcia, jak zamieniać ludzi w ropuchy, niezależnie od tego, czy się ruszyli, żeby spowodować tę zmianę, czy nie. Po zastanowieniu przyszło mu jednak do głowy, że jeśli rycerz tak całkowicie wierzy w to, co on mógłby zrobić, to i żeglarze będą najprawdopodobniej wierzyć w to tak samo.
- Znakomity pomysł, Brianie - powiedział. - Właśnie tak zrobię. Tymczasem czy zechcesz powyglądać za Gilesem tam za burtą?
Wskazał ręką.
- Chętnie - odparł rycerz. Podszedł do burty i wychylając się poza nią zaczął wpatrywać się w wodę.
Jim okrążył baryłki i ujrzał nagłe, niespokojne poruszenie, kiedy dość luźna grupa na dziobie znów stłoczyła się ciaśniej. Znalazł na pokładzie swoje rzeczy i wydobył tarczę. Zdjął z niej pokrowiec i zaniósł ją na dziób do żeglarzy. Kapitan, ciągle w szoku, wciąż popłakiwał.
- Widzicie tę tarczę? - zapytał Jim, spoglądając na załogę tak srogo, jak tylko umiał.
Wlepili w nią oczy.
- Wiecie, co oznacza na niej ta czerwień? - spytał władczo. - Niech mi jeden z was odpowie!
- Je-jesteście Magiem, panie? - wyjąkał jeden z nich po długiej przerwie.
- Dobrze! - powiedział Jim. - Widzę, że macie trochę pojęcia o świecie. Bardzo dobrze. - Prawą ręką puścił tarczę i zrobił kilka skomplikowanych ruchów w powietrzu między sobą a żeglarzami. Odsunęli się od niego. - Mieńcieza eis puchywro! - zaintonował z powagą. - Teraz pierwszy z was, który ruszy się choć na krok z dziobu, na którym stoicie, na zawsze zostanie zamieniony w ropuchę. I będzie tak, aż wrócę i zdejmę z was zaklęcie!
Między żeglarzami zapanowało przerażenie. Już i tak wydawało się, że stali tak blisko, jak tylko się dało, ale teraz skupili się jeszcze ciaśniej. Jim odwrócił się i podniósł tarczę, po drodze naciągając na nią pokrowiec. Odłożył ją do reszty swego bagażu. Usłyszał teraz głos Briana wykrzykującego coś na rufie. Pośpieszył, by dotrzeć do przyjaciela.
Gdy okrążył stertę baryłek, sir Brian przechylał się przez nadburcie.
- Poczekaj chwileczkę, aż przyjdzie James! - wykrzykiwał za burtą statku. Jim podszedł do niego w samą porę, żeby zobaczyć na dole fokę, która pływała w kółko i spoglądała na nich.
- O tym, jak się dostać na pokład, mogłeś pomyśleć, zanim wskoczyłeś do morza - powiedział rycerz do foki. - Jeśli to ma być przykład northumberlandzkiego pomyślunku...
Foka pod nim szczeknęła dwa razy, a szczeknięcia te nie zabrzmiały pochlebnie.
- O, jesteś, Jamesie - powiedział Brian. - Giles już jest z powrotem. Mówiłem mu właśnie, że za chwilę wrócisz. Przyniosłeś ze sobą linę?
- Nie - odparł Jim. - Nie pomyślałem o niej przy tym rzucaniu zaklęcia na żeglarzy, by utrzymać ich w miejscu. Czy zechciałbyś poszukać jakiejś liny? Ja w tym czasie będę miał sir Gilesa na oku.
- Zaraz wrócę - rzekł rycerz odchodząc ze swego miejsca obok Jima. - To nie potrwa dłużej niż chwilę. Pełno tego cholerstwa na pokładzie.
- Wszystko w porządku, Gilesie? - spytał Jim przechylając się przez nadburcie. - Czy odkryłeś coś istotnego dla nas?
Foka zaszczekała do niego. Szczeknięcia wciąż były gniewne, ale nie miały już tak ostrego wydźwięku jak te, którymi odpowiedziała Brianowi. Wciąż jednak brzmiały co najmniej niecierpliwie.
- Proszę bardzo - powiedział Brian pojawiając się przy boku Jima. Trzymał koniec półcalowej linki.
Razem rzucili ją foce przez burtę, a ta wyskoczyła ponad wodę. W miarę wynurzania się foce wyrastały ramiona, którymi chwyciła za linę. Wynurzając się z wody foka przemieniła się z powrotem w gołego sir Gilesa, który, nie bez wysiłku i przekleństw, na wpół wspiął się, a na wpół dał się podciągnąć po burcie statku i pomóc sobie przeleźć przez nadburcie na pokład.
- Diabelnie tu na górze zimno! - wyjąkał trzęsąc się. - Zupełnie nagle przemarzłem do kości! Dajcie mi coś, czym mógłbym się wytrzeć.
- O tym też pomyślałem - powiedział Brian. - Rozciąłem jedną z beli. Oto sztuka jasnozielonego sukna z Lincoln, którą odciąłem mieczem.
Giles wyrwał je rycerzowi z ręki i zaczął się wycierać do sucha.
- Tu na górze? Zimno? - spytał Jim. - No to woda musiała być lodowata.
- Ależ skąd. Doprawdy, całkiem przyjemna - powiedział Giles wycierając się - Ale, oczywiście, byłem w swoim innym ciele.
Ponieważ woda w morzu, zwłaszcza w tej okolicy, daleka była od uznania jej za ciepłą przez rozebranego człowieka, Jim z łatwością uwierzył, że przybieranie ciała foki zamiast ludzkiego jest jedynym sposobem, by zanurzenie się w niej mogło być dla kogoś przyjemnością.
- Co znalazłeś? - dopytywał się Brian z ożywieniem.
- Za chwilę, Brianie - przerwał Jim. - Gilesie, Brian oczywiście posiada teraz wiedzę o - ehm - talencie twojej rodziny, do którego nawiązywał sir John Chandos. Obaj znacie mój. Jestem Magiem.
- Istotnie - rzekł pokornie Giles. - Dowiedziałem się tego jeszcze w gospodzie. Jeśli uraziłem cię swą ignorancją co do twej prawdziwej rangi, milordzie Magu, najszczerzej błagam o wybaczenie.
- Nonsens - przerwał mu Jim. Spodziewał się, że Giles, będąc silkie, nie będzie brał faktu znajomości Magii przez Jima tak poważnie jak Brian i inni.
- Mam zaledwie klasę D, co czyni ze mnie czarodzieja bardzo podrzędnej rangi.
- Jednakowoż - wtrącił gładko Brian - potrafił rzucić zaklęcie na żeglarzy tam na dziobie, by nie uciekli z tą łódką, którą mamy na pokładzie. I tak mogliśmy swobodnie się zająć wyciąganiem cię z wody.
- Ha! - powiedział sir Giles. - To dobrze. To bardzo dobrze. Gdybyś łaskawie podał mi moją spodnią odzież i nogawice, milordzie.
- Gilesie - odezwał się Jim podając mu ubranie - wracając do tego, co właśnie mówiłem, byliśmy ze sobą po imieniu, o ile pamiętasz. Proszę, zostańmy przy tym. Ty jesteś silkie. Ja jestem początkującym Magiem. Sir Brian to po prostu zacny i mężny rycerz. Jednakże tu jesteśmy wszyscy trzej równi i wszyscy dobrymi przyjaciółmi. Więc mów mi James.
- Jak sobie życzysz. To bardzo uprzejmie z twojej strony, mi... Jamesie - odparł sir Giles szybko się ubierając. - Bardzo szlachetnie, w istocie, biorąc pod uwagę, że ja tylko urodziłem się jako silkie, podczas gdy, o ile wiem, zrozumienie Magii wymaga wielkich i przerażających studiów. Ale jeśli tak chcesz, Jamesie - pośpieszył, by przerwać Jimowi, który znów chciał się odezwać - to niech i tak będzie. I Brianie, jeśli mój słownik był nieco zbyt grubiański przed chwilą, kiedy byłem w wodzie, a ty stałeś nade mną...
- Tych parę szczęknięć... - machnął ręką rycerz. - Nie słyszałem nic, co mogłoby obrazić.
- Jesteś także bardzo uprzejmy, Brianie - powiedział Giles kończąc się ubierać. - A teraz co do statku. Naprawdę wcale nie siedzi tak mocno i wcale nie jest przedziurawiony.
- Kapitan nie będzie posiadać się z radości, kiedy to usłyszy - stwierdził Jim - ale mów dalej. Jak więc wygląda sytuacja tam na dole?
- Po prostu wjechaliśmy dziobem tak jak na piaszczysty brzeg, na niedużą skałę w kształcie wieży - odpowiedział Giles. - To wystający fragment większej skały, która ciągnie się w dół aż do dna. Ale, jak się wydaje, mimo że statek tkwi na dobre, nie jesteśmy mocno unieruchomieni. Jednak przypływ nas z niej nie zdejmie, ze względu na to, jak skała nas trzyma. Jedyny sposób uwolnienia się to cofnąć statek. A to da się zrobić, jeśli mamy dość krzepy. Jeśli kapitan i jego chłopcy dadzą mi dłuższą linę, to mogę popłynąć z nią z rufy i zawiązać wokół innej ostrogi skalnej niedaleko stąd. A używając tej machiny, którą mają na pokładzie do podnoszenia ciężarów i innych takich...
- Kołowrót z blokadą - podsunął Jim
- Nieważne, jak to się tam nazywa. Trzeba będzie opuścić żagiel, bo wiatr z tej strony pracowałby przeciw naszym wysiłkom, dociskając nas bardziej do skały. Ale jeśli zrzucą go i użyją tego kołowrotu z blokadą, żeby zwiększyć siłę, to jestem pewien, że uda nam się uwolnić statek.
- No to tak właśnie zrobimy - powiedział zdecydowanie sir Brian. - Zajmijmy się tym od razu.
Załodze kazano się przenieść z dziobu na rufę. Zrzucono żagiel, a długą, mocną, chyba cumowniczą linę porządnie zamocowano na rufie. Kapitanowi, który wrócił do życia, słysząc, że jest nadzieja dla jego statku, wyjaśniono, co zamierzają zrobić. Trzej rycerze zanieśli drugi koniec liny dość daleko na dziób, żeby Giles mógł jeszcze raz wskoczyć do morza i zamienić się w fokę na osobności. Tęgawy młody rycerz jeszcze raz się rozdział.
- Ale jak masz zamiar przywiązać coś takiego nie mając rąk? - spytał Jim.
- Nie widzę trudności - odrzekł Giles. - Zaniosę koniec liny w zębach za tę dalszą skałę, potem dookoła niej, ponad nią i dookoła tej części liny, która prowadzi do statku, aż zrobię węzeł. Potem po prostu go zaciągnę. Powinien przesunąć się wzdłuż tego drugiego końca liny i oprzeć się mocno o naszą kotwiczną skałę. Zobaczysz, że nie będzie z tym kłopotu. Trzeba tylko, żeby marynarze przyłożyli się z krzyża i zrobili swoją część roboty.
- No to siup - powiedział Brian, gdy rycerz się znów rozebrał. - Poczekamy, aż wrócisz, i zadbamy, żebyś mógł się wytrzeć i ubrać. A potem wrócimy na rufę i wydamy kapitanowi rozkazy.
Wszystko poszło zgodnie z planem Gilesa. Kiedy wracali, Jim zasugerował, żeby pomóc załodze ciągnąć za koniec krótszej liny, nawiniętej na kołowrót z blokadą, do którego z kolei zamocowano linę zawiązaną przez Gilesa wokół podwodnej skały. Sir Brian jednakże lekko przeszedł do porządku nad tą sugestią.
- Jesteśmy rycerzami i ludźmi pewnej rangi - powiedział. - Gdyby to było potrzebne, moglibyśmy pomóc. Ale pozwólmy im najpierw wykazać zapał i pomozolić się nad tym. Z pewnością potrafią dać sobie radę z taką drobnostką, jak ruszenie tego z miejsca, tak jak mówił Giles.
Jim pozostał przy swoim zdaniu, ale machnął na to ręką.
Żeglarze przymocowywali już dłuższą linę do kołowrotu z blokadą i krótszą liną. Lina od kołowrotu, którą mieli ciągnąć, nawinięta była na coś w rodzaju wąskiego bębna z hamulcem, który mógł być uruchamiany nogą przez człowieka dzierżącego linę najbliżej bębna, by utrzymać w miejscu każdy zysk na linie, jaki mogli zrobić. Kapitan z przejęciem wypytywał sir Gilesa.
- A jak właściwie powiedziałeś, panie, że rufa statku... Rycerz wyjaśnił mu to łagodnym głosem. Jimowi przyszło do głowy, że Giles, przez całe życie mieszkając tak blisko morza, miał już przedtem coś wspólnego ze statkami i ludźmi, którzy na nich żeglowali.
- To zaledwie kawałeczek skały - odpowiedział - z małym nachylonym w górę rowkiem, i w ten rowek wepchnęła się rufa twojego statku - ale tylko na parę cali. Ściany szczeliny utrzymują kil w wyprostowanej pozycji, ale przychwyciły go tylko za koniec. Dlatego wydaje się, że statek utkwił. Ale tylko ledwie, ledwie. Krótkie pociągnięcie do tyłu ściągnie go.
- Chwała Bogu i wszystkim świętym! - powiedział kapitan. - Słyszycie, chłopcy? Mocne pociągnięcie, ale krótkie. Jeden spory wysiłek i znów płyniemy! Więc jeśli wszystko gotowe, natężcie się i do roboty!
Najwyraźniej wszystko było gotowe, bo mężczyźni splunęli w dłonie i wszyscy razem cofnęli się o pół kroku, naciągając linę, którą trzymali. Bęben obrócił się o pół obrotu. Cuma wyprostowała się, podnosząc się wyżej nad wodę, tak że bliższa była teraz linii prostej niż łuku, jakim poprzednio zwisała. Jeszcze dwa razy pozyskali w ten sposób trochę długości liny. Wciąż jednak statek się nie poruszył.
- Dalej! Dalej! - zagrzewał ich kapitan. - Ciągnąć, chłopcy!
Mężczyźni ciągnęli i pomrukiwali. Zyskano jeszcze kilka cali, ale statek wciąż się nie ruszał, a lina wyciągająca, której dalszy koniec znikał w wodzie, zdawała się tak nieporuszona, jakby była raczej rzeczą sztywną niż giętką.
- Może powinniśmy ich wychłostać i w ten sposób wydobyć z nich więcej wysiłku - zaproponował sir Brian w zamyśleniu.
- Chyba można by - zgodził się Giles.
- Nie! - krzyknął Jim, a kapitan odwrócił się twarzą do dwóch rycerzy, jakby chciał własnym, szerokim ciałem zastąpić im drogę i powstrzymać przed jakąkolwiek próbą dosięgnięcia jego ludzi.
- Nie, nie, panowie - zaprotestował. - Moim chłopcom nie brak dobrych chęci. Bez obrazy, ale wy, którzy jesteście zawsze na lądzie, nie macie pojęcia o tym, czym jest ruszenie statku tej wielkości choć o parę cali, nawet gdyby utkwił tylko na ostrzu igły. Ale nam się uda!
Damy radę, chłopcy! - krzyknął odwracając się do swoich żeglarzy i łapiąc za koniec liny, na którą napierali. - Dalej, razem. Za mną, teraz.
Chrapliwie zaczął śpiewać:

Nie ma pana morski wąż...

Sześć innych szorstkich głosów dołączyło do niego, tak że śpiewali razem:

Lecz wy, chłopcy, macie,
Trzymaj mocniej, rwij go wciąż,
Wyciągnij go za gacie!
Rwij i ciągnij! Wszyscy razem!
Rwij i razem w górę!
Rwij i ciągnij, dzielnyś błazen!
Wyciągnij go za sznurek!

W trakcie pierwszej części śpiewu i próby ciągnięcia nic się nie stało, ale przy ostatniej strofie statek szarpnął się i drgnął. Wydawało się jednak, że wcale nie poruszył się w tył, a tylko zatrząsł w miejscu. Pieśń jednak była zaraźliwa. Jim złapał za kawałek liny za grubym kapitanem i zaczął ciągnąć, śpiewając z resztą. Za nim chwycił linę Brian, a za nim Giles.
Wysiłek, połączone, harmonijnie ryczące głosy, wszystko to zjednoczyło ich razem i zdawało się dodawać im sił, z których istnienia nie zdawali sobie sprawy.

Nie ma pana morski wąż, 
Lecz wy, chłopcy, macie, 
Trzymaj mocniej, rwij go wciąż, 
Wyciągnij go za gacie! 
Rwij i ciągnij! Wszyscy razem! 
Rwij i razem w górę! 
Rwij i ciągnij, dzielnyś błazen! 
Wyciągnij go za sznurek!

Gdzieś wśród tego potu i wysiłku nad wysiłkami statek nagle zadrżał i ruszył się nieco do tyłu. W chwilę potem kołysał się z ruchem fal i wszyscy wyczerpani rzucili linę, zastygając w milczeniu.
- Płyniemy! - krzyknął kapitan. Osunął się na kolana, złączył dłonie i wzniósł oczy do nieba. Bezgłośnie poruszał wargami modląc się.
Jeden po drugim żeglarze poszli za jego przykładem i oglądając się Jim zobaczył, że Brian i Giles także padli na kolana.
Otumaniony, zażenowany, nie całkiem będąc pewien, czemu to robi, sam ukląkł, złączył dłonie i trwał tak, choć nie czuł w sobie modlitwy. Jakoś mimo wszystko nie mógł dłużej stać.
Po chwili kapitan podniósł się i wszyscy wstali. Wydał komendę i żeglarze rozbiegli się do swoich obowiązków.
W niewiele ponad dwie godziny później statek zacumował w Breście, a Jim z Brianem, Gilesem i kilkoma żeglarzami zeszli po trapie do miasta.

Rozdział 14


Kapitan powiedział im, gdzie znaleźć "Gospodę pod Zielonymi Drzwiami", i wysłał z nimi trzech żeglarzy, by zanieśli ich bagaże. Tu, w Breście, było już ciepłe późne przedpołudnie. Słońce mocno przygrzewało z jasnego nieba, co wcale nie łagodziło smrodu portu ani ulic, przez które się przepychali.
Do ulic średniowiecznych miast, pomyślał Jim, on i Angje będą musieli się przyzwyczaić. Po chwili zastanowienia stwierdził jednak, że jeszcze się do nich nie przyzwyczaił. Potem zaabsorbował go inny temat.
Na razie żeglarze nieśli ich rzeczy za nimi, ale gdy dostarczą je do pokoju w gospodzie, pójdą sobie. Jim zaczął żałować, że nie ma z nimi jego nowego giermka, Theolufa, ale to było niemożliwe.
Ludzie Jima i ludzie sir Briana musieli całą grupą poczekać na późniejszy, większy statek. W tym czasie ktoś musiał objąć nad nimi komendę, a w tym świecie komendę zawsze oddawano osobie o najwyższej społecznej randze. Albo jeśli było dwóch równych rangą, temu o większym starszeństwie.
Niestety, jedynym, kogo mogli zostawić, a kto miał pewną pozycję, był giermek Briana, John Chester. Kiedy Jim wreszcie to pojął, poczuł się nieswojo na myśl, że ten szesnastolatek o niewinnych oczach będzie sam komenderował osiemdziesięcioma trzema starszymi od niego zbrojnymi. Niektórzy z nich dobiegali czterdziestki i mieli za sobą długie lata wojennych doświadczeń i dzikiego życia.
Protesty Jima na nic by się nie zdały, a i tak nie było nikogo innego, kto mógłby przejąć komendę, jeśli on, Brian i Giles mieli wyruszyć samotrzeć, jak życzył sobie tego sir John Chandos. Był to jedyny sposób, żeby zwracali na siebie jak najmniej uwagi. Jima kusiło, żeby sprzeciwić się mianowaniu Johna Chestera, ale prawie cały rok przeżyty tutaj nauczył go, że wiele rzeczy po prostu musiał zaakceptować.
John Chester był szlachetnie urodzony. Był bardzo młodym i niedoświadczonym szlachcicem, ale mimo wszystko szlachcicem. Nie byłoby w porządku oddać go pod rozkazy pierwszego lepszego zbrojnego i nieważne, jak doświadczony byłby ten prosty człowiek. Ergo, John Chester będzie musiał nauczyć się dowodzić, czy się do tego nadawał, czy nie. Jim myśląc o tej sytuacji wręcz załamywał ręce, dopóki nie zobaczył, jak Brian rozmawia po cichu, lecz naglącym tonem ze swoim dowódcą zbrojnych, w pewnym oddaleniu od innych, we wspólnej izbie gospody, jeszcze w Hastings.
Pojmując nagle, jak można było takie rzeczy załatwić, rozejrzał się za Theolufem, a nie widząc go poszedł na górę do pokoju, który dzielił z Gilesem i Brianem. Były zbrojny, a obecnie już giermek, siedział tam. Kiedy Jim wszedł, Theoluf wstał.
- Theolufie - powiedział Jim - o ile się nie mylę, będziesz zastępcą dowódcy pod młodym Johnem Chesterem?
- Istotnie, milordzie - odpowiedział Theoluf. - Jestem teraz giermkiem i przewyższam rangą każdego zwykłego zbrojnego, takiego jak Tom Seiver, który dowodzi ludźmi z Zamku Smythe.
- I jak wiem - ciągnął Jim - potrafisz utrzymać w ryzach taką grupę ludzi i zmusić ich, by szli tam, gdzie chcesz. Nie jest prawdopodobne, żebyś pozwolił im wymknąć się spod kontroli, zbyt dużo pić, bić się czy też wałęsać.
- Nie, milordzie - powiedział giermek z ponurym uśmiechem. - Czy milord bał się, że ludzie nie dotrą tam, gdzie powinni dotrzeć, z całą bronią i zdolni do walki?
- No cóż, niezupełnie bałem się, Theolufie - rzekł Jim. - Jak pewnie wiesz, lubię Johna Chesjera, ale nie widział on tyle świata co ty i większość ludzi, których ty i Tom zabierzecie ze sobą za morze. Może więc stanąć przed decyzjami, które mogą być trochę za trudne...
Jim zawiesił głos. Nie wiedział naprawdę, jak poruszyć ten temat z giermkiem w taki sposób, żeby pozostać w zgodzie z regułami społecznymi. Ale Theoluf już go wyprzedził.
- Rozumiem, o co chodzi milordowi - podchwycił. Jeszcze raz uśmiechnął się swoim ponurym uśmiechem. - To porządny młody szlachcic, pan John Chester. Niech milord będzie spokojny, że ujrzy Johna Chestera i wszystkich ludzi w miejscu, które zostanie ustalone na spotkanie, kiedy nadejdzie czas. Ja i Tom Seiver odpowiemy ci za to głowami, gdyby się tak nie stało.
- Dzięki, Theolufie - powiedział Jim. - Ufam ci.
- Żaden z moich panów ani zwierzchników - rzekł giermek - nigdy nie zawiódł się na tym zaufaniu, milordzie. I nie zdarzy się to teraz.
Jim wrócił do wspólnej izby na dole z o wiele lżejszym sercem.
Wspomnienia te wróciły do niego, gdy tak wędrowali w kierunku "Gospody pod Zielonymi Drzwiami". Jego własne położenie przypominało trochę położenie Johna Chestera i zbrojnych. Oto nosił pierścień, który miał pozwolić angielskiemu szpiegowi skontaktować się z nimi w tym miejscu, a działo się tak dlatego tylko, iż przed nazwiskiem miał słowo "baron".
I sir Brian, który do tej pory poznał go tak dobrze, i sir Giles z pewnością musieli dostrzec nieporadność Jima w zachowywaniu się tak, jak powinien czternastowieczny człowiek o pewnej randze, nie mówiąc już nic o rycerskiej walce. Jednak obaj zdawali się akceptować tę sytuację bez zastrzeżeń. Być może był to rodzaj podwójnej skali ocen w myśleniu, która pozwalała Brianowi widzieć swego króla jako pijaka i człowieka zupełnie niezdolnego do podejmowania decyzji, a jednocześnie przypisywać mu wszelkie cnoty, jakie monarcha miał wedle tradycji posiadać.
Zastanowiło Jima, że być może Brian mógł tak myśleć po prostu dlatego, że król był jego królem i dlatego mógł w myślach czynić dlań specjalne ustępstwa - żeby nie powiedzieć usprawiedliwienia. Z pewnością było tak też w przypadku pani Geronde Isabel de Chaney, ukochanej rycerza. Jednym ciągiem mógł o niej mówić tak, jakby była całkowicie nierzeczywista i absolutnie doskonała, jak najlepszy produkt wyobraźni trubadura, a w chwilę potem opowiadać o niej jako o doprawdy bardzo rzeczywistej kobiecie z krwi i kości. Wyraźnie nie widział sprzeczności między tymi dwoma punktami widzenia, przy których na zmianę obstawał. Isabel była jego panią.
Być może - zaledwie być może - fakt, że sir James Eckert, rycerz i baron de Malencontri, i jednocześnie absolutnie o niczym nie mający pojęcia James, na wpół czarodziej, był przyjacielem Briana, umożliwiał mu taki szczególny sposób patrzenia na Jima.
Jim zastanawiał się też, czy do tej pory Brian i Giles, którzy zdawali się być na dobrej drodze do zawarcia przyjaźni, nie zrobili już tego samego, co Theoluf i Tom Seiver poczynili w sprawie Johna Chestera. Mogli zawrzeć coś w rodzaju cichego porozumienia, że zajmą się Jimem i pokierują nim w odpowiednią stronę, jednocześnie starannie dbając, aby jego prestiż na niczym nie ucierpiał.
Tak sobie rozmyślał do chwili, gdy znaleźli się przed wejściem do "Gospody pod Zielonymi Drzwiami". Weszli do dużej wspólnej izby zastawionej długimi, jak na pikniku, stołami. Z obu stron stały przy nich ławy. We wnętrzu panował półmrok, przyjemny po rosnącym skwarze dnia na zewnątrz, ale zapach wspólnej izby był nie wiele lepszy, jeśli w ogóle różnił się od smrodu ulic i portu. Karczmarz, który podszedł, by ich powitać, w niczym nie przypominał tego, którego poznali "Pod Złamaną Kotwicą" w Hastings.
Ich nowy gospodarz nazywał się Renę Peran. Był młodym człowiekiem, raczej tłustawym niż mocno zbudowanym, z wyraźnie od paru dni nie goloną ciemną szczeciną na brodzie. Miał też jakąś mroczną podejrzliwość w oczach. Stwarzał wrażenie, że nie ufa im od pierwszego wejrzenia. A może nie lubił Anglików.
Mimo to wykonał zwykłe powitalne manewry karczmarza, ale z jawnie fałszywą serdecznością. Jego zachowanie zdawało się mówić, że stanowią dla niego niepożądaną przeszkodę w pracy i że cieszyłby się mogąc się ich pozbyć i wrócić do swego zajęcia.
Wprowadził ich do izby na górze, może nie tak obszernej jak ta "Pod Złamaną Kotwicą", ale prawie tak samo czystej. Łóżko było nie tyle meblem, co po prostu podwyższeniem, mniej więcej tego samego kształtu i rozmiarów co zwykłe średniowieczne łóżka, jakie widywał Jim, i jak zwykle stało w kącie pokoju.
Znajdował się tam również stół i dwa stołki. Niechętnie, jak się zdawało Jimowi, karczmarz wysłał jednego ze służących po dodatkowe dwa stołki, gdyż Brian zaznaczył, że jest ich trzech, ale mogą mieć przynajmniej jednego gościa. Żeglarze położyli ich dobytek tam, gdzie im kazano, i wyszli, każdy z niedużym napiwkiem od Jima. Jim pośpiesznie sam dawał te napiwki, bo wiedział, że sir Brian, o ile w ogóle ma pieniądze, to niezbyt dużo, i podejrzewał, że sir Giles był w podobnym położeniu, jako że jego rozprawianie o służącym, który ma do niego dołączyć, nigdy nie zaowocowało pojawieniem się tej osoby. Przy okazji zamówił też na górę trochę wina.
Wino przyniesiono prawie natychmiast. Dzban i kubki dalekie były od tego, co Jim nazwałby czystością. Otwarcie wypłukał jeden z nich odrobiną wina i wytarł czystą ściereczką wydobytą spośród swoich rzeczy. Robił to często w tym świecie i sir Brian, a także najwyraźniej sir Giles pogodzili się z tym, jako z czymś mającym związek z Magią.
Samo wino zrobiło im jednak niespodziankę. Kiedy rozsiedli się przy nim za stołem, Jima zaskoczył fakt, że było tak dobre jak najlepsze, jakiego próbował kiedykolwiek w Anglii. To młode wino o jasnoczerwonej barwie i smaku świeżości kusiło go, żeby zrobić uwagę na temat tego, jakie było dobre, ale skoro ani Brian, ani Giles nie uważali za konieczne wspomnieć o tym, pomyślał, że będzie może mądrzej potraktować to jako rzecz oczywistą.
- No cóż - powiedział sir Giles i pociągnął spory łyk ze swego kubka, zanim znów zaczął mówić - skoro tu już jesteśmy, co mamy zrobić najpierw?
- Czekać, jak sądzę - zaproponował Brian.
Obaj spojrzeli na Jima. Zadawał on już sobie to pytanie, ale teraz po raz pierwszy przyszło mu do głowy, że być może w radzeniu sobie z tą sytuacją miał pewną przewagę, której ci dwaj byli pozbawieni. Sir John wyglądał w tym świecie na kogoś w rodzaju szefa angielskiego wywiadu. Jako taki zadziwił Jima połączeniem cech człowieka swojej własnej epoki historycznej, który po prostu wydawał poddanemu rozkaz osiągnięcia czegoś, nie wdając się w szczegóły co do sposobu, w jaki ma on tego dokonać, i cech prawdziwie inteligentnego, myślącego człowieka z czasów Jima. W pewnym sensie był on na wpół średniowieczny i na wpół nowoczesny.
- Nic innego nie możemy zrobić - powiedział Jim. Spojrzał w dół na pierścień, który dość luźno siedział na środkowym palcu jego prawej dłoni. - Pokręcę się tu po gospodzie i pozwolę, żeby widziano ten pierścień; i zobaczymy, co się stanie.
- Niech to zaraza! - zaklął sir Brian. - Bardzo nie lubię tego rodzaju oczekiwania.
- Jednakże - mówił Jim patrząc na niego i sir Gilesa - myślę, że to konieczne. Pamiętajcie, że mieliśmy zachowywać się spokojnie; zwracać na siebie jak najmniej uwagi - oprócz uwagi tego, kto powinien się z nami skontaktować.
- Prawda - warknął Brian - i nie spieram się z sir Johnem co do mądrości takiego postępowania. Lecz mimo wszystko, nie jest to proste dla kogoś mojego usposobienia!
- Ani mojego! - powiedział sir Giles.
On i Brian ceremonialnie stuknęli się kubkami przy tym stwierdzeniu.
Istotnie, w ciągu następnych paru dni Brian miał wystarczające powody do narzekań, a Jimowi trudno go było za to winić. Ani on, ani Giles nie byli stworzeni do tajnej roboty. Właściwym polem do popisu było dla nich pole otwartej bitwy, z nieprzyjacielem wyraźnie widocznym przed nimi. Chociaż nie mając nic do roboty poza piciem, pili, zdaniem Jima, troszkę za dużo, obchodząc rozmaite gospody i szynki Brestu.
Trzeciego dnia obydwu rycerzom znudziło się picie.
Działo się to zgodnie z prawidłowością, jaką Jim zauważył w tym świecie. Jego mieszkańcy zdawali się, według dwudziestowiecznych pojęć, strasznie dużo w siebie wlewać, ale piwo było słabe, a wino nienadzwyczajnie mocne. Poza tym prezentowali wobec napojów alkoholowych zupełnie inną postawę niż ta, do której Jim przywykł w dwudziestym wieku. Piwo czy wino piło się, żeby łatwiej przełknąć jedzenie, chętniej niż wodę, od której można się było rozchorować, i dlatego też, że oba stanowiły uniwersalny środek odprężający, przeciwbólowy i taki, po którym człowiek z reguły czuł się lepiej.
Pewna ilość wina, na przykład - Jim odkrył to, mimo wszystkich swoich środków ostrożności - mogła wprowadzić człowieka w stan, w którym ignorował on swędzenie ugryzień wszy i pcheł, zawsze obecnych we włosach i ubraniu. Łatwiej także było zapomnieć o twardości ław czy stołków, na których się siedziało, o zimnie czy gorącu, jakie w danej chwili trzeba było znosić, i o wielu innych nieprzyjemnych rzeczach.
W rezultacie, o ile Jim mógł to stwierdzić, zdawało się, że chociaż prawie każdy znany mu rycerz zdrowo popijał, to nie znalazł wśród nich ani jednego alkoholika, oprócz może króla Edwarda. Bez wątpienia, kiedy stawali się zbyt starzy, żeby robić cokolwiek poza siedzeniem w domu przy ogniu, wtedy wpadali powoli w alkoholizm. Ale przyjęte zwyczaje i rozpierająca ich własna energia nie pozwalały im siedzieć zbyt długo bez ruchu, nawet dla przyjemności, jaką mogło im ofiarować wino.
W myślach przeprosił swoich dwóch kompanów, kiedy odkrył, że trzydniowa pijatyka pozwoliła im zebrać znaczną ilość informacji o innych Anglikach w Breście, a także o ogólnych warunkach panujących w mieście, a nawet co nieco o samej Francji, zgodnie z ostatnimi pogłoskami i plotkami.
Prawie co do jednego człowieka angielskie siły w Breście prezentowały to samo znudzenie co Brian i Giles. Wiele mówiło się nad dzbanami wina o wypadach i najazdach, włącznie z pomysłem wymarszu na Francuzów bez czekania, aż przybędzie z Anglii reszta Korpusu Ekspedycyjnego. Milord hrabia Cumberland, który tutaj dowodził, miał ogromne problemy z powstrzymaniem ich przed takim posunięciem - tym bardziej że sam potajemnie w gruncie rzeczy miał na to ochotę.
W tym czasie Brian i Giles palili się do zajęcia się czymkolwiek, co Jim mógłby zasugerować jako pożyteczne.
- Rozumiem, że nie miałeś żadnego kontaktu z tym człowiekiem, kimkolwiek on jest, który ma nas tu spotkać? - spytał Brian rano czwartego dnia, kiedy siedzieli w swoim pokoju, zawzięcie pracując nad wędzoną rybą, twardą gotowaną baraniną i świeżym chlebem, które przysłano im na górę na śniadanie.
- W ogóle ani śladu - powiedział Jim.
- To może spokojnie potrwać tydzień albo kilka - wtrącił się sir Giles, z ustami pełnymi baraniny i chleba.
- Może nie doszło do niego jeszcze słowo o tym, że tu jesteśmy, albo też tego kogoś, kto ma nas tu spotkać, coś zatrzymało w drodze do nas.
- Jednakże - podsunął sir Brian popijając wino ze swojego kubka i odstawiając go hałaśliwie na stół - nie jest bynajmniej za wcześnie na to, żebyśmy zaczęli rozglądać się za końmi. A także za całym innym sprzętem, jakiego możemy potrzebować w podróży, gdziekolwiek trzeba nam będzie jechać.
- Nie sądzisz, że sir John prawdopodobnie zajął się transportem dla nas? - spytał Jim przyjaciela - Przecież zorganizował nam kwaterę w tej właśnie gospodzie.
- Kwaterę... to proste - powiedział rycerz, mając usta tak samo pełne jak sir Giles przed chwilą. Przeżuł parę razy i przełknął, a potem odezwał się wyraźnie: - Co do takich spraw, jak sposób dostania się tam, gdzie mamy się dostać, ktoś taki jak sir John będzie ufał, że sami go sobie znajdziemy, tak jak liczyłby na siebie, gdyby był na naszym miejscu.
Spojrzał na Jima znacząco.
- To znaczy zatem, że musimy kupić co najmniej trzy konie - powiedział - lepiej byłoby sześć, żebyśmy mogli użyć pozostałych trzech jako jucznych zwierząt do niesienia naszych rzeczy. Ale ceny na wszystko, co czworonożne i nadające się do czegoś, będą wysokie.
Jim od razu pojął, o co mu chodziło. Był jedynym z pieniędzmi. Istotnie miał trochę złotych monet wszytych w ubranie, które nosił, a monety mniejszej wartości ukryte w podszewce innych ubrań czy w pochwie swego miecza; więcej, niż trzeba było, by pokonać drogę do Francji i z powrotem. On sam był raczej nieudolnym posiadaczem ziemskim, w sensie sprawienia, by posiadłości przynosiły mu niezły dochód. Z drugiej strony jednak sir de Bois de Malencontri, rycerz, który zbiegł do Francji zostawiając Jimowi Malencontri do wzięcia, miał, żeby wyrazić się delikatnie, lepkie ręce. Zamek był dobrze zaopatrzony w wiele wartościowych przedmiotów, z których część wyglądała podejrzanie podobnie do srebrnych naczyń, jakich używało się w kościele do odprawiania nabożnych praktyk.
Przygotowując się do tej podróży Jim sprzedał niektóre z tych przedmiotów w Worcester. Zapłacono mu monetami z rozmaitych kruszczów - miedzianymi, srebrnymi i złotymi. Były wśród nich zarówno francuskie, jak i angielskie, a nawet trochę niemieckich i włoskich. Ale w tej epoce monety szacowało się i akceptowało ze względu na zawartość szlachetnego kruszcu, niezależnie od ich pochodzenia.
Sir Neville-Smythe dawał do zrozumienia, bynajmniej nie delikatnie, że przyszedł czas, by Jim wyłożył fundusze na zakupy, które właśnie zaproponował.
Jim rozumiał już, że nie było to ze strony sir Briana wyrachowaniem. Gdyby ów rycerz miał pieniądze, prawdopodobnie poszedłby i kupił; i nie myślałby wcale o tym, ile bogactwa mu zostało, aż do momentu, gdy jego sakiewka byłaby pusta. W chwili tej zwróciłby się do swego kompana czy kompanów, jeśli byliby oni szlacheckiego pochodzenia, i po prostu zaakceptowałby fakt, że zaspokajają jego potrzeby.
W ten sposób załatwiało takie sprawy wielu ludzi z jego sfery. Na tej samej zasadzie jakiś rycerz mógłby złożyć wizytę innemu i spędzić u niego sześć miesięcy jako gość, biorąc sobie w tym czasie, cokolwiek było mu potrzebne; nie zastanawiając się ani przez chwilę nad tym, ile to mogło kosztować gospodarza, a gospodarz ze swojej strony nie zwracałby wcale uwagi na koszty utrzymania swego gościa.
W związku z tym we trzech naradzili się nad sytuacją na rynku koni. Jak odkrył Jim, wieści nie były zbyt pomyślne. Istniały dwa źródła, z których można było zdobyć jakiekolwiek wierzchowce. Pierwszym sposobem na zdobycie tych potencjalnie dobrych było kupienie ich od przebywających w Breście rodaków, którzy przywieźli swoje konie z Anglii. Drugim był miejscowy targ koński.
Te przywiezione z Anglii były w posiadaniu rycerzy lub innych ludzi, którzy bardzo niechętnie by się rozstali z nimi, jako że nie mieliby jak ich zastąpić. Dlatego też ceny były wysokie. Zapewne świadomość, jak ciężko dostać pożądane rumaki, skłaniałaby Anglików tu przebywających do podwyższania tych cen jeszcze bardziej.
Z kolei na miejscowym targu, zdaniem sir Briana i sir Gilesa, sprzedawano rzeczone czworonogi, ale były one w kiepskiej kondycji, zdolne służyć zaledwie jako juczne zwierzęta.
Doszli więc do oczywistego wniosku, by kupić trzy dobre konie, jeśli się uda takie dostać, od innych Anglików, i trzy juczne na miejscowym targu.
Zdawać się mogło, że Brian i Giles wcześniej już pomyśleli, by zbadać możliwości takich właśnie zakupów, bo szybko ustalili, jaka ostatecznie może być cena obu rodzajów koni. Jimem nieco wstrząsnęło, kiedy ją usłyszał, jako że nawet w najgorszych przypuszczeniach nie wyobrażał sobie, że mogły kosztować tak dużo. Po prawdzie miał dosyć pieniędzy, żeby za to zapłacić, a nawet więcej, ale za to żadnej możliwości oszacowania, ile jeszcze wydatków ich czeka.
Niemniej wyjął potrzebne monety i wręczył je Brianowi, który jako jego dawniejszy przyjaciel miał w tego rodzaju sytuacji pierwszeństwo przed sir Gilesem.
Obydwaj rycerze wyszli. Jim został sam ze swoimi pchłami, wszami i z pokusą, żeby wypić dość wina, by móc ich nie zauważać. Powstrzymywało go jedynie przyzwyczajenie całego życia i fakt, że wciąż było zaledwie przedpołudnie. Choć tamtych dwóch nie mogło tego podejrzewać, jego oczekiwanie stało się o wiele bardziej nużące niż ich, częściowo dlatego, że nie mógł szukać pociechy w alkoholu w ten sposób co oni, a także dlatego, że był uwiązany w tej gospodzie, w której karczmarz z dnia na dzień robił się coraz bardziej kwaśny i przykry. Mimo to zszedł na dół do wspólnej izby, gdzie byłby bardziej widoczny dla tego, kto mógłby szukać kogoś takiego jak on, noszącego pewien pierścień. Znalazł sobie miejsce przy jednym z wolnych stołów, zawołał o jeszcze jeden dzban wina i kubek - wspominając przy okazji, że resztki śniadania powinny zostać uprzątnięte z ich pokoju.
Mówiąc to ponosił pewne ryzyko. Na górze zalegały ich bagaże, nie strzeżone i narażone na splądrowanie nie tylko przez służbę z gospody, ale i przez kogoś z zewnątrz.
Jim jednakże zajął miejsce, z którego mógł obserwować schody i widzieć, jeśli ktoś obcy spoza czeladzi z gospody wszedłby na górę. Zadbał także o to, by służba z gospody wiedziała, że jest czarodziejem, a na koniec zostawił na górze w pokoju swą tarczę bez pokrowca, żeby jego herb i kolory mogły zostać dostrzeżone.
Przeciętny człowiek z ulicy mógł nie umieć czytać - "mógł" było delikatnym określeniem, biorąc pod uwagę, że większość rycerzy i szlachty nie umiała czytać - ale w każdej warstwie uczono się odczytywać godła i herby. Nie miał więc wątpliwości, że czerwony kolor, oznaczający, iż jego właściciel jest czarodziejem, wystarczy, żeby odstraszyć każdego, kogo kusiłoby zabrać coś z pokoju.
Ze znaku na tarczy świadczącego, że jeden z trzech rycerzy posiadł moce magiczne, każdy złodziej naturalnie wywnioskowałby, że dobra były strzeżone przez jakieś zaklęcie lub też, jeśli nie było żadnego zaklęcia, że czarodziej miał jakieś sposoby, by wiedzieć, czy ktoś nie próbuje zabrać czegoś, co tam schowano.
Tak więc mimo wszystko Jim nie niepokoił się o ich dobytek. Tarcza przydała się, gdyż było ich tylko trzech i nie zawsze ktoś mógł pilnować dobytku. Nikogo w tym francuskim porcie nie udałoby się im wynająć do pilnowania rzeczy. Istniało prawdopodobieństwo, że opłaciliby po prostu kogoś, kto poczęstowałby się tym, czego miał pilnować.
Magiczna groźba była o wiele bardziej przekonywająca, realna i można było na niej polegać. Ludzie skłonni są bardziej bać się czegoś, czego nie znają i nie mogą zobaczyć, niż czegoś, co widzą i znają.
Zasiadł więc sobie ze swoim dzbanem wina, szykując się do spędzenia kolejnego dnia na udawaniu, że pije, podczas gdy naprawdę czekał, aż jakiś angielski szpieg zacznie go szukać.
W ciągu tych długich dni czekania Jim nabrał nawyku ćwiczenia Magii. Ograniczył się do ćwiczenia drobnych magicznych sztuczek - przesuwania troszkę jakiejś nie rzucającej się w oczy ławy przez izbę lub też lekkiego zmieniania koloru jakiegoś fragmentu stolarki.
Ćwiczył także, i zaczęło mu się to w końcu udawać, powodowanie, by wino w jego dzbanie po trochu znikało. Coś takiego było koniecznością, gdyż nie mógł siedzieć cały dzień i pić, nie upijając się do nieprzytomności.
Odkrył, że nie chodziło tu jedynie o to, żeby wino znikło. Musiał je dokądś wysłać. Zgodnie z tym, wysyłał po kubku do wody portu, jakieś trzysta jardów od gospody. W ten sposób zręcznie pozbywał się wina i zyskiwał pretekst, żeby od czasu do czasu zamówić jeszcze jeden dzban. Dzięki temu służba i karczmarz nie widzieli w tym nic szczególnego, że tak siedział przez cały dzień i zabijał czas - jakby na coś czekając.
Jego dwudziestowieczne akademickie wykształcenie odruchowo zmuszało go, żeby szukał jakichś zasad stojących za tym, czego się uczył, Zasad, na których opierała się Magia. Carolinus pouczając go, jak się zmieniać z człowieka w smoka i z powrotem, dał mu właściwie bardzo niewiele wskazówek co do tego, jak korzystać z mocy zawartych w olbrzymiej "Encyclopedie Necromantick", którą połknął.
Zaczynał podejrzewać, że "ten brak wyjaśnień był czymś zamierzonym. Z jakiegoś powodu czarodziej chciał, żeby Jim odnalazł swój własny sposób na korzystanie z "Encyclopedie". Wskazywało to, że Magia byłaby raczej sztuką niż nauką, sztuką, w której żaden z dwóch adeptów niczego nie robił dokładnie tak samo. To, co Mag ofiarował Jimowi, było końcowym produktem magicznych procesów, a nie samym procesem.
Jim musiał sam znaleźć sposób na robienie takich rzeczy. W miarę kontynuowania ćwiczeń potwierdzał się fakt, że tego się właśnie po nim spodziewano. Na przykład ta sprawa z "wypisywaniem" rozkazu, jak sugerował Carolinus, na tablicy wyobrażonej po wewnętrznej stronie czoła, wychodziła świetnie z pewnym rodzajem czarów, a z innymi wcale.
Zorientował się, że może zamienić się w smoka i z powrotem. Mógł także przesuwać trochę ławę tutaj, w głównej izbie gospody, jak długo na nią patrzył. Jednak z chwilą kiedy odwracał głowę, zdawało się, że nie może jej wcale poruszyć.
Jego wysiłki pozbywania się wina z dzbana zupełnie się nie udawały, dopóki nie przedstawił sobie portu w chwili, w której spoglądał nań z burty statku, kiedy przybijali do brzegu. Tak jakby gdzieś w głębi jego umysłu musiało znajdować się miejsce przeznaczenia lub przynajmniej jakieś jasne jego wyobrażenie. Tak samo wyraźny musiał być obraz tego, co zamierzał wysłać, zmienić czy poruszyć.
Zaczął nawet badać tę teorię. Sprawdził, czy mógłby zapamiętać jakąś ławę po drugiej stronie izby i pozycję, w jakiej się znajdowała wobec stołu, przy którym stała, i całej reszty pomieszczenia. Popracowawszy nad tym przez jakieś dwadzieścia czy trzydzieści minut, wreszcie osiągnął sukces, przesuwając ją bez patrzenia.
Magiczne ćwiczenia całkowicie go pochłonęły. Raczej przypadkiem, niż z jakiejś innej przyczyny, tuż po tym, jak w końcu bez patrzenia przesunął ławę, zauważył mężczyznę, który wszedł do izby w gospodzie. O tej porze izba była prawie pusta; oprócz Jima siedziało w niej tylko dwóch ludzi, i to w sporej odległości od siebie.
Nowo przybyły od razu przykuł uwagę Jima.
Było w nim coś niezwykłego - niezwykłego w tym sensie, iż nie wyglądał jak ktoś, po kim można by oczekiwać, że wybierze na miejsce postoju taką akurat gospodę. Poza tym ledwie wszedł, zatrzymał się, by pozwolić oczom przyzwyczaić się do półmroku we wnętrzu, które rozjaśniało tylko kilka małych okienek wychodzących na ulicę.
Była to rzecz zwyczajna, każdy, kto wchodził do gospody, robił coś takiego. Jednakże ten człowiek stanął na dłużej, niż Jim by się spodziewał; a ponieważ przyglądał mu się uważnie, dostrzegł, że przybysz także przypatruje się ludziom siedzącym w izbie.
Przez parę ostatnich dni Jim siadywał z prawą dłonią opartą na stole, by widoczny był pierścień na środkowym palcu. W pierścieniu osadzony był krwistoczerwony kamień, w którym wycięta była pieczęć. Kamień ten chwytał odrobinę światła, które wpadało przez najbliższe okno, tak że nawet w półmroku wnętrza widoczny był w całej izbie.
Oczy nowo przybyłego spoczęły na pierścieniu i pomknęły dalej. Potem przybysz niedbale odwrócił się i ruszył w stronę Jima.
Był wysokim, szczupłym mężczyzną po trzydziestce, ale skórę na twarzy miał nieco opaloną i postarzałą. Blizna długa na kilka cali ściągała mu policzek. Byłby zdecydowanie przystojny, gdyby nie nos - haczykowaty jak u sir Gilesa, jednak nie tak mięsisty. W istocie wszystkie kości twarzy miał cienkie i ostre. Emanowała z niego wład-czość, której pospolite odzienie nie mogło ukryć. Poruszał się z lekkością i pewnością zdradzającą kogoś w doskonałej kondycji fizycznej. Miał szerokie bary i trzymał się prosto.
Zatrzymał się przy stole Jima i bez zaproszenia opadł na ławę po drugiej stronie, naprzeciw niego.
Bez słowa odwrócił lewą dłoń wnętrzem do góry, pokazując, że to, co z wierzchu wyglądało zaledwie na złotą obrączkę, od strony wnętrza kryło kamień z wyrytym na nim herbem, takim samym, jaki Jim miał w swoim pierścieniu. Wystawiwszy go na chwilę na spojrzenie Jima, znów zamknął dłoń w pięść, ukrywając kamień.
- Jesteś tym Smoczym Rycerzem - zapytał cichym wyraźnym barytonem - od sir Johna Chandosa?
- Obawiam się jednak, że nie znam twego nazwiska, panie.
- Moje nazwisko jest tu bez znaczenia - powiedział tamten. - Czy jest tu jakieś miejsce, gdzie możemy pomówić na osobności?
- Oczywiście - odrzekł Jim. - Na górze.
Jim zaczął się podnosić, ale tamten pokręcił zdecydowanie głową, więc znów usiadł.
- Nie teraz - powiedział przybysz. - Dziś wieczorem. Wrócę. Osobny pokój, o ile rozumiem?
Oczami pobiegł w kierunku schodów. Jim skinął głową.
- Zatem dziś wieczorem - rzucił mężczyzna podnosząc się - kiedy będzie w koło więcej ludzi, tak że nie będzie zwracać się takiej uwagi na moje przyjście i wyjście. Czekajcie mnie więc na górze.
Odwrócił się, skierował do drzwi i wyszedł. Przez chwilę na tle jasnego prostokąta drzwi zarysowała się jego ciemna sylwetka bez wyraźniejszych cech, potem zniknęła.

Rozdział 15


Zanim Brian i Giles powrócili, nastało późne popołudnie. Znaleźli i zakupili potrzebne konie i dosłownie nie posiadali się z radości. Nalegali, by Jim wyszedł na dziedziniec je obejrzeć, zanim zostaną odprowadzone do stajen.
Kiedy Jim zobaczył zwierzęta, pojął, czemu chcieli, żeby je obejrzał. Nie tyle czuli się odpowiedzialni za pieniądze, które im dał, co pragnęli pochwalić się, że wrócili z nie byle czym. Na dziedzińcu stało sześć koni. Jim nie przebywał jeszcze w tym świecie dość długo, by stać się prawdziwym ich znawcą, jednak nauczył się tyle, że dostrzegał różnice między poszczególnymi zwierzętami. Nie sposób było pomylić się co do tego, które miały być pod wierzch, a które juczne. Konie juczne były mniejsze, o sierści bardziej szorstkiej i wyglądały na niedożywione. Wszystkie konie wierzchowe były dobre, lecz jeden zdawał się wręcz wspaniałym okazem, już wyekwipowanym - podobnie jak pozostałe dwa - w siodło i ogłowie, które Brian i Giles najwidoczniej również kupili tego dnia.
Niestety dwa pozostałe wierzchowce, chociaż nie wyglądały, jakby je źle karmiono czy też źle traktowano, były bardzo przeciętne. Na niedoświadczone oko Jima - nie na poziomie rumaka dla szlachcica lub damy. Prędzej już takie zwierzęta można by dać zbrojnym.
- Ten - powiedział Brian poklepując siodło najlepszego wierzchowca - jest twój, milordzie.
Tytuł dodany przez rycerza na końcu dał Jimowi w samą porę wyraźną wskazówkę. Miał jeździć na najlepszym z wierzchowców nie dlatego, że pieniądze były jego, ani też dlatego, że przewodził tej wyprawie. Była to po prostu kwestia rangi. Miał wyższą rangę od innych, zatem musiał mieć lepszego konia. Znów powtarzała się sytuacja jak z Johnem Chesterem.
Jednak to, że będzie jeździć na najlepszym, wcale mu nie odpowiadało. Tejże zimy, pod kierunkiem Briana, nauczył się władania rycerską bronią w walce pieszej, ale wciąż prawie nic nie wiedział o tym, jak nią władać walcząc konno.
Gdyby we trzech dostali się w tarapaty, co biorąc pod uwagę warunki panujące w tych czasach i trasę ich podróży było bardziej niż prawdopodobne, to ten jeden dobry koń powinien być między kolanami kogoś takiego jak sir Brian czy sir Giles, kogoś, kto siedząc na nim mógłby być przydatny w walce. Przydatność Jima ograniczyłaby się w takim przypadku tylko do tego, że mógłby się wymknąć albo spróbować zająć jednego z przeciwników tak, żeby Giles i Brian mogli załatwić resztę. Przewidywał jednak kłopoty w wytłumaczeniu tej sprawy pozostałym dwu rycerzom.
Ponieważ jednak należało omówić ważniejsze sprawy, takie jak ta, że szpieg w końcu skontaktował się z nim, Jim zdecydował się odłożyć ten problem na później. Może wpadnie jeszcze na jakiś pomysł, jak grzecznie namówić jednego z nich - osobiście wolałby sir Briana, którego zdolności w posługiwaniu się bronią znał - żeby wziął tego najlepszego. W każdym razie Brian i Giles przyprowadzili go tutaj, żeby pochwalić się swoim zakupem, i do niego należało odpowiednio się zachować.
- Doskonale! - powiedział. - Wspaniale! Powiodło się wam dużo lepiej, niż się spodziewałem. Zwłaszcza ten pierwszy koń!
Tamci dwaj rozpromienili się, a Brian krzyknął na chłopców stajennych, żeby zabrali wierzchowce do stajni.
- To wszystko robota Briana - powiedział Giles. - Nigdy nie widziałem udatniejszych rzutów. Ale chodźmy na górę, tam będziemy mogli porozmawiać. Myślę, że przydałoby się trochę wina, nieprawdaż Brianie?
- Tak, Gilesie, o tak - przytaknął rycerz.
Gdy przybiegli chłopcy stajenni, Brian oddał im wodze, z kilkoma srogimi napomnieniami, żeby porządnie się wszystkim zajęli. Następnie we trzech weszli do gospody, przeszli przez wspólną izbę i wspięli się po schodach.
Jim zauważył, że tamci dwaj byli najwyraźniej w świetnych humorach. A i jego gratulacje, i ich radosne humory były z pewnością uzasadnione. Musiał przyznać sam przed sobą, że w tym obcym mieście bez pomocy i przy swojej ograniczonej wiedzy na temat wszystkiego, co średniowieczne, włącznie z targowaniem się, które musiało się łączyć z kupowaniem koni, miałby szczęście, gdyby udało mu się kupić konia dorównującego któremuś z tych jucznych. A prawdopodobnie skończyłoby się to tym, że wydałby na niego wszystkie swoje pieniądze.
Ale już w pokoju czekała na niego następna niespodzianka. Wsadziwszy obie dłonie do sakiewki, która zwisała mu u pasa od miecza, Brian wyciągnął dwie pełne garście i rzucił na stół stos pieniędzy.
Monety toczyły się i dźwięczały uderzając jedna o drugą, a Jim patrzył na nie zdumiony.
- Przecież tu jest więcej, niż wam dałem, kiedy wychodziliście! - powiedział.
Brian i Giles wybuchnęli gromkim śmiechem, poklepując się nawzajem po plecach, zachwyceni jego zdziwieniem. W tym momencie kobieta, która przyniosła wino, zapukała do drzwi i natychmiast weszła, co widać było zwyczajem po obu stronach Kanału Angielskiego. Brian szybko odwrócił się plecami do służącej, żeby ukryć pieniądze, i prędko zgarnął je z powrotem do sakiewki.
Kobieta, stawiając wino na stole, spojrzała na nich dziwnie, po czym twarz jej rozjaśniła się, kiedy Brian dał jej większą monetę, niż się spodziewała. Dygnęła i wyszła.
Obydwaj rycerze rozsiedli się przy stole i nalali kubki do pełna, Jim poszedł za ich przykładem.
- Powiedzcie mi, co się stało - rzekł.
Rycerze znów się roześmieli triumfalnie, klepiąc się nawzajem po plecach.
- Jak powiedziałem wprzódy - rzekł Jimowi Giles - to wszystko robota Briana. Brianie, opowiedz mu!
- Cóż, żaden z Anglików z końmi wartymi zachodu, a święty Stefan wie, że miejscowi nie mają takich - powiedział rycerz - nie chciał nam sprzedać niczego, co miało cztery nogi.
Przerwał i pociągnął spory łyk z kubka.
- I nic dziwnego - kontynuował. - Wiedzą, że takich koni nie da się tutaj niczym zastąpić, chyba żeby sprowadzić je statkiem z domu. Próbowaliśmy tu, próbowaliśmy tam, ale nie mogliśmy znaleźć nikogo chętnego do sprzedaży.
Znów przerwał, najwyraźniej dla dramatycznego efektu.
- Mów dalej - ponaglał go niecierpliwie Giles.
- Potem trafił się nam łut szczęścia - mówił Brian do Jima. - Natknęliśmy się na Percy'ego, młodszego syna lorda Belmonta, któremu właśnie przysłano statkiem z Anglii całe stado. Miał je zabrać ze sobą dla ojca i jego świty. Milord Belmont zajął już małe, lecz wygodne kwatery dla swojego towarzystwa jakieś pięć mil za miastem. Sir Percy i zwierzęta dopiero co zeszli ze statku i spotkaliśmy się, zanim jego ojciec miał możność zobaczyć syna albo konie.
Jeszcze raz przerwał dla wzmocnienia efektu. I jeszcze raz Giles go ponaglił.
Obaj grają jak dobrze przygotowana para komediantów-amatorów - pomyślał Jim, wewnętrznie ubawiony.
- No cóż... - zaczął sir Neville-Smythe, przeciągając słowa ze złośliwą uciechą.
Giles nie mógł już znieść tej zwłoki.
- Widzisz, Jamesie - wtrącił prędko - sir Percy miał pewne długi, których jego ojciec by nie pochwalił...
- Ja powiem, Gilesie - przerwał mu pośpiesznie Brian. - Sir Percy miał pewne prywatne długi, z powodu których lord Belmont straszliwie by się gniewał. Krótko mówiąc - potrzebował pieniędzy.
- I kupiliście konie od niego? - spytał Jim.
- Taka była moja pierwsza myśl - powiedział Giles. - Ale ten oto sir Brian miał lepszy pomysł. Długi sir Percy'ego to były drugi z gry w kości.
- Jest on hazardzistą? - spytał Jim.
- Większego niż on jeszcze nie było, przysięgam - zaklinał się sir Brian. - Już to, że czuł kości w dłoni, sprawiało, że świeciły mu się oczy. Choć nie zauważyłem tego, dopóki nie zaproponowałem mu, żebyśmy zagrali w kości o konie. Ich wartość przeciwko samym zwierzętom, a zwycięzca bierze wszystko.
Jim zamrugał oczami i miał nadzieję, że nic więcej nie dało się zauważyć na jego twarzy. Nagle zdał sobie sprawę, że rycerz był gotów niefrasobliwie stracić stosunkowo dużą ilość gotówki, jaką wręczył mu Jim, próbując zdobyć konie, których potrzebowali, grą w kości. Uderzyło go to niemal tak, jak jeden z ciosów Briana w hełm w czasie ich ćwiczebnych bijatyk zeszłej zimy.
- Najpierw - mówił dalej Brian - przegrywałem, jak się zdawało, za każdym rzutem, jaki robiłem. Percy cieszył się niezmiernie.
Jimowi serce zamarło. Mimo że zgadywał wynik całej sprawy, na samą myśl, że jego pieniądze spokojnie przegrywano, kiedy nie było sposobu na ich uzupełnienie, dopóki nie będą z powrotem w Anglii, robiło mu się zimno.
Sir Neville-Smythe kontynuował:
- W rzeczy samej zostało mi już tak mało monet, że powiedziałem Percy'emu, iż wycofam się z gry, chyba że chciałby stawiać przeciwko mnie podwójnie, aby dać mi szansę na powetowanie strat.
- Brianie! - krzyknął Jim. - Szedłeś na takie ryzyko! Przecież wystarczyłoby, żeby nie popuścił, i nie tylko nie miałbyś koni, ale i tylu pieniędzy, by kupić je gdzie indziej.
- Nic podobnego, Jamesie - odrzekł rycerz. - Jak ci mówiłem, oczy mu się świeciły od samego trzymania kości w ręku. Wyczułem tego człowieka. Nie mógł powstrzymać się od hazardu tak samo jak większość mężczyzn od wzięcia udziału w krzepkim turnieju, gdy siedzą bezczynnie na trybunie i patrzą, jak inni wymierzają rzetelne ciosy na ich oczach. Och, narzekał, że takich rzeczy się nie robi, ale kiedy mu wyłożyłem, że w tym przypadku nie ma wyboru, poddał się.
- I co potem, zacząłeś wygrywać? - spytał Jim.
- No cóż, nie. Najpierw dalej przegrywałem w każdej turze - odparł Brian.
- W istocie - wtrącił Giles. - Myślałem, że sprawa robi się jak najbardziej poważna. Ale - ha! Wierzyłem w Briana.
- I ta wiara była uzasadniona - powiedział szybko rycerz. - Pokrótce, Jamesie. W końcu zacząłem wygrywać. Percy się pocił i ostatecznie, kiedy nasze fundusze na stole znowu były równe, z czystej przyzwoitości musiałem wrócić do równych stawek. Ale teraz już go wyczułem. Człowiekowi, który potrzebuje wygranej, nigdy się to nie udaje. On desperacko chciał wygrać. Dlatego przegrywał. I przegrywał. I przegrywał. I przegrywał... aż wygrałem od niego z powrotem nie tylko wszystkie swoje pieniądze, ale i wszystko, co on miał ze sobą.
- Po czym, z wyrazami ubolewania, że tak mu nie dopisywała fortuna - uzupełnił Giles - powiedzieliśmy mu, że musimy oddalić się razem z naszą wygraną.
- I pozwolił wam zabrać także swoje konie? - zapytał Jim.
- Cóż innego miał zrobić - zdziwił się Brian - skoro jest szlachetnego rodu? Zrobiłem mu przysługę, kupując od niego siodło i ogłowia i dając za nie pieniądze. Nie da się jednak zaprzeczyć, że zostawiliśmy tam bardzo nieszczęśliwego człowieka.
Prawdę mówiąc Jim czuł się trochę winny i ogromnie współczuł sir Percy'emu, który musiał teraz stawić czoło swemu rozgniewanemu ojcu, bez koni i bez pieniędzy. Jednak obaj rycerze najwyraźniej nie podzielali tych uczuć.
- Jamesie, czy to nie wielce szczęśliwy dzień dla nas? - promieniał sir Brian. - W tej chwili ani ja, ani Giles nie pamiętamy, którego to dzisiaj świętego. Ale dowiem się i zapamiętam na przyszłość, kiedy będę musiał liczyć się z jakimś ryzykownym przedsięwzięciem, skoro wyraźnie ów dobry święty - kimkolwiek może być - wspiera mnie w tym właśnie czasie. Sądzę, że powinniśmy zamówić więcej wina. Ale najpierw... - Raz jeszcze sięgnął do sakiewki, wysypał z niej pieniądze na stół i popchnął w stronę Jima.
- Milordzie - dostojnie oświadczył - oto pieniądze, które mi powierzyłeś. Przyjmij też tę błahostkę więcej jako świadectwo tego, że twój lojalny i oddany sługa, sir Brian, wypełnił swoją powinność.
Skonsternowany Jim popatrzył na górę pieniędzy. Powinien istnieć jakiś sposób, żeby wykorzystać ten moment, pomyślał - w chwilę potem go znalazł.
- Skoro tak dobrze zajęto się nimi - odrzekł tonem zbliżonym do dostojnego tonu rycerza - nie widzę lepszego dla nich użytku, niż pozostawić je w tak zdolnych rękach. - Wyciągnął ramię i kantem dłoni podzielił monety w przybliżeniu na połowy. - Niech każdy z was weźmie połowę - powiedział - i zatrzyma lub wyda, jeśli zajdzie konieczność, dla naszych wspólnych potrzeb.
Jim odczuwał wewnętrzną radość. Choć raz udało mu się postąpić zgodnie ze zwyczajami wyższych sfer tego świata i osiągnąć przy tym swój własny cel. Jedną z zasad mocno zakorzenionych w tym społeczeństwie była hojność zwierzchników wobec podwładnych. Obdarowani powinni byli odczuwać wdzięczność. Odmowa przyjęcia takich podarunków byłaby z ich strony niemal obrazą. Jim nie pomylił się w swoim sądzie.
Z radością i należycie wyrażonymi podziękowaniami Brian i Giles zebrali swoje stosiki pieniędzy i nie próbując nawet policzyć monet, by sprawdzić, czy wartość obu części była równa, wepchnęli je do swoich sakiewek. Jim był w pełni usatysfakcjonowany. Udało mu się przeprowadzić coś, co chciał zrobić od jakiegoś czasu, to znaczy znaleźć jakiś możliwy do przyjęcia sposób na zaopatrzenie kieszeni tych dwóch w gotówkę, by mogli sobie poradzić w nieznanym kraju.
- A teraz wino! - zarządził Giles.
Obaj kompani Jima byli najwyraźniej w nastroju do świętowania. On sam niezupełnie miał na to ochotę - nie chciał spotkać się ze szpiegiem w towarzystwie dwóch na wpół pijanych rycerzy. Ponadto chciał, żeby wysłuchali, czego się dowiedział, a sam mógł sprawdzić przy tym swoją pamięć.
- Jak najbardziej - poparł propozycję Gilesa. - Jednakże sugerowałbym, żebyśmy pili raczej niedużo. Mamy przed sobą ważny wieczór. Szpieg, który miał się ze mną skontaktować, zrobił to dzisiejszego popołudnia. Wróci wieczorem tu, do tego pokoju, żeby z nami porozmawiać.
Wieść ta, jak przewidywał, natychmiast podziałała na ich wyobraźnię. Wszystkie myśli o świętowaniu poszły na bok. Czas do wieczora zszedł im, zwłaszcza Brianowi i Gilesowi, na niecierpliwym oczekiwaniu i na dyskusji o tym, co może wiązać się z uwolnieniem księcia.
Owo snucie przypuszczeń doprowadziło ich do zgodnego wniosku, że książę musi być trzymany gdzieś w ukryciu, gdzie niewątpliwie jest dobrze strzeżony przed wszelkimi próbami odbicia. Zwłaszcza że król Francji, Jean, z pewnością zdawał sobie sprawę z tego, iż dobrze pilnując tego młodego człowieka, zyskiwał wysoką kartę, której mógł użyć w grze w najdogodniejszym dla siebie momencie. Jeśli w ostatecznym rezultacie angielska armia pokonałaby przeciwników i pustoszyła kraj, można by ich powstrzymać obietnicą powrotu księcia. Albo jeśli Anglicy zostaliby po raz drugi pokonani, wtedy za księcia można by uzyskać rzeczywiście bardzo wysoki okup - włącznie ze zrzeczeniem się przez Angielską Koronę praw do spornej części ziem francuskich. Zwłaszcza do starego królestwa Akwitanii oraz miast Calais i Guines.
Jednakże gdzie trzymano księcia i jak silnie go strzeżono, mogli tylko zgadywać. Musieli poczekać na przybycie szpiega, który być może miał im więcej o tych sprawach do powiedzenia.
Wreszcie przyszedł. Był jeszcze wczesny wieczór, jak Jim sądził, mogła być siódma czy ósma, ale dla zniecierpliwionych Briana i Gilesa było już dość późno. Jim przedstawił gościa swoim dwóm towarzyszom i zamówił na górę dość wina, by starczyło im na jakiś czas. Potem kazał powiedzieć karczmarzowi, że nie życzy sobie, aby im przeszkadzano, i wystawił za drzwi swoją tarczę jako ostrzeżenie dla każdego intruza.
Kiedy wystawiał tarczę, szpieg przyglądał mu się z ledwo skrywanym drwiącym półuśmiechem.
- Po cóż ta tarcza, panie? - spytał. - Przyciągnie tylko uwagę do nas i naszego spotkania.
- Dlatego, że uważam to za konieczne, panie - odparł Jim.
Podeszli do stołu i usiedli. Kubki napełniono winem w atmosferze nieco napiętego milczenia. Szpieg otwarcie przyglądał się Brianowi i Gilesowi krytycznym okiem, a i oni jemu z nie skrywaną wrogością.
- Nie pasuje mi - odezwał się Brian, przerywając milczenie, zanim Jim mógł rozpocząć jakąś bardziej sensowną rozmowę - siedzieć przy stole z człowiekiem, który nie chce powiedzieć mi swego nazwiska i rangi. Skąd mam wiedzieć, że jesteś szlachcicem?
- Przedstawiłem temu oto szlachetnemu panu - powiedział szpieg ruchem głowy wskazując Jima - swoje listy uwierzytelniające dziś po południu.
Spojrzał wprost na Jima.
- Czy wystarcza ci, panie, że jestem tym, kim twierdzę, że jestem, i szlachcicem, jako że sir John nie zatrudniłby nikogo innego w takiej potrzebie.
- Tak - rzekł Jim. - Oczywiście. Brianie, jestem pewien, że nasz gość jest szlachetnego rodu, i wiem, że jest tym, którego wysłano nam na spotkanie. Pozostaje tylko wysłuchać, co ma nam do powiedzenia.
Szpieg popatrzył na sir Neville-Smytha.
- Czy to wystarczy, panie? - spytał.
- Widzę, że musi - odparł rycerz ponuro - lecz biorąc pod uwagę twoje zajęcie, pojmujesz, że ktoś taki jak ja może w to powątpiewać.
Teraz głos Briana brzmiał na pół szyderczo. Taki ton był u niego rzadkością. Jednak rozdrażniony, potrafił być tak gburowaty i umyślnie obraźliwy jak każdy inny średniowieczny rycerz.
Niemniej aluzja była na tyle nie dopowiedziana, że gość mógł ją zignorować. Niczego podobnego jednak nie uczynił. Zerwał się nagle na nogi i pięściami walnął w stół po swojej stronie, piorunując ich wszystkich wzrokiem.
- Na Boga! - krzyknął. - Będę traktowany jak człowiek honoru, którym jestem! Gdyby nie pewne nadzwyczajne okoliczności, nie byłoby mnie tutaj w tej chwili. Jestem lojalnym sługą króla Jeana i najchętniej widziałbym takich jak wy Anglików w morzu - czyli inaczej martwych - zanim kiedykolwiek postawiliście stopy we Francji. Gdyby nie te specjalne okoliczności, przysięgam, że wolałbym być z wami Anglikami na odległość miecza, nie stołu. Dla naszej Francji byliście plagą i przekleństwem.
To przez tego padalca, tego czarodzieja Malvinne'a, wchodzę z wami w ten nieszczęsny alians. On i tylko on jest jedynym złem, gorszym niż Anglicy. Winien jest zniszczenia mojej rodziny i śmierci mego ojca. To krew mojego ojca i jego śmierć, której objąć myślą nie mogę, domaga się, by przekląć tamtego. Dlatego robię tyle dla was, Anglików. Ale to wszystko! Nie ma we mnie żadnej dla was sympatii. Ani dla tego nic nie wartego wyrostka, którego zwiecie księciem i którego macie zabrać stąd z powrotem do kołyski, gdzie jego miejsce.
Teraz i sir Giles, i sir Brian zerwali się na równe nogi.
- Nikt w ten sposób nie będzie nazywał naszego następcy tronu w mojej obecności! - warknął Brian z dłonią na rękojeści miecza, pochylając się ku szpiegowi przez stół. - Na Niebiosa, przeprosisz go tu i teraz za wypowiedzenie takich słów!
Gość stał nieruchomo jak tancerz, który ma właśnie skoczyć, i także z dłonią przy mieczu. Jego twarz była kompletnie pozbawiona wyrazu, a oczy miał utkwione w twarzy rycerza.

Rozdział 16


- Siadać, wszyscy trzej! - polecił Jim, który jako jedyny nie poderwał się. Zdziwił go dźwięk własnego głosu. Brzmiał w nim autorytet, jakiego nigdy by się po sobie nie spodziewał. Nie tylko rozkazywał, ale i był całkiem pewien, że rozkaz zostanie spełniony.
Po chwili trzej mężczyźni powoli usiedli, wciąż bez słowa wpatrując się jeden w drugiego.
- Jesteśmy tutaj - powiedział Jim - żeby zobaczyć, co da się zrobić w pewnej sprawie. Brianie, Gilesie, ten oto szlachcic jest nam potrzebny. A ty, mesire - Jim zmierzył oczami przybysza - potrzebujesz nas, w przeciwnym razie wcale byś się z nami, Anglikami, nie zadawał. To, przed czym stoimy, nie wymaga, żebyśmy darzyli się wzajem wielkim afektem ani też dbali o to, kim jesteśmy lub możemy być. Chodzi tylko o wymianę informacji! - Uderzył pięścią w stół. - To jest powód, dla którego tu się spotkaliśmy, i zajmiemy się tym teraz. - Nie spuszczał oczu z przybysza. - Twoje upodobania i uprzedzenia, a także powody, dla których tu jesteś, są tylko twoją sprawą, panie - rzekł. - To samo dotyczy nas trzech. Te rzeczy nie podlegają dyskusji. Jesteśmy tu, żeby uwolnić naszego księcia i jeśli to możliwe, zabrać go bezpiecznie do domu. Ty tu jesteś, żeby udzielić nam informacji, które pomogą nam to zrobić. Tak więc zacznij od tego, że powiesz nam, z czym przyszedłeś. Przez długą chwilę szpieg siedział na swoim stołku i ciemnobrązowymi oczyma w szczupłej twarzy z napięciem wpatrywał się w Jima. Potem napięcie opuściło go. Odprężył się, wziął swój nie tknięty kubek wina, pociągnął spory łyk i odstawił kubek na stół.
- Jak sobie życzysz - powiedział bezbarwnym głosem. - Nie powiem nic więcej o tym, co czuję, jeśli inni też nie będą nic mówić.
Napił się raz jeszcze wina; tym razem Giles, Brian, a trochę później po nich i Jim również podnieśli swoje kubki i wypili w tej samej chwili. Gest ten stał się czymś w rodzaju cichej umowy zawartej przy stole.
- Możecie nazywać mnie sir Raoulem, jeśli to sprawi, że będzie nam się łatwiej rozmawiać - powiedział ich gość. Zmienił pozycję na stołku, wyciągnął swoje długie nogi po jednej stronie stołu i oparł łokcie na blacie, trzymając w zamyśleniu swój kubek w obu dłoniach. Mówił znad jego brzeżka.
- No cóż, znalazłem waszego księcia, choć niewiele miałem przy tym roboty, gdyż był dokładnie tam, gdzie się spodziewałem. Trudności zaczęły się potem, kiedy próbowałem znaleźć jakąś drogę, żeby was zabrać do niego. I dać wam szansę wyjścia z tego z życiem.
Odstawił kubek, sięgnął w zanadrze swojego kubraka i wyjął mały, zwinięty kawałek białego płótna.
- Mam tutaj mapę.
Rozwinął materiał na blacie stołu, a wszyscy wyciągnęli szyje, żeby mu się przyjrzeć.
Zdaniem Jima tego rodzaju mapę lepiej narysowałby uczeń trzeciej klasy w świecie, z którego przybył. Na mapie widniał nierówny gryzmoł, najwyraźniej oznaczający wybrzeże, i górna połowa jakiejś ryby, wystawiająca głowę z części będącej morzem. W głębi lądu, wzdłuż wgłębienia w kształcie litery "V", co Jim wziął za ujście rzeki, którą żeglowali w górę, widniała nazwa miasta Brest. Napisana była ona atramentem, dziwnymi, ale możliwymi do odczytania, jakby drukowanymi literami. Wszystkie linie narysowane na mapie prowadziły prosto od punktu do punktu. Od atramentowej kropki poniżej słowa BREST wiodła,
biegnąc dookoła południowej części niziny Bretanii i w głąb lądu, linia do następnej kropki, nad rzeką Loarą, oznaczającej ANGERS. Następnie, cały czas wzdłuż Loary, linia prowadziła na wschód, do jeszcze jednej kropki, symbolizującej TOURS. Stamtąd linia prowadziła dalej na wschód, ale też trochę bardziej na północ, znów podążając wzdłuż Loary, obok kropki opisanej jako AMBOISE, do innej, niedaleko za nią położonej, o nazwie BLOIS. Z Blois linia biegła do położonej dalej kropki, oznaczającej ORLEAN. W jakichś trzech czwartych odległości z Blois do Orleanu znajdowała się kropka z dużą literą "M" i zaledwie przybliżonym szkicem jakiegoś drzewa obok. Za nim, nad rzeką, widniał kwadratowy budynek z naszkicowanymi wieżami i basztami.
Sir Raoul postukał szczupłym palcem w dużą literę "M", drzewo i opatrzoną wieżami podobiznę budynku.
- Chateau, to, co wy, Anglicy, nazwalibyście zamkiem czarnoksiężnika Malvinne'a - powiedział. - Z zewnątrz wyda wam się miejscem o bardzo miłym charakterze, otoczonym altanami, alejkami i ogrodami. Minąwszy je dojdziecie do samego chateau, które jest tak potężnie zbudowane jak niejedna ostoja chrześcijaństwa, dość mocno, by odeprzeć całą armię. W środku są wielkie, bogate komnaty, ale także lochy, straszniejsze ponad wszelki opis, i inne rzeczy, o których żaden człowiek nie wie.
Przerwał, by przez chwilę przyjrzeć im się nieco ironicznie.
- Ale wszyscy jesteście paladynami, nieprawdaż? - zapytał. - Nie, wybaczcie mi. Mam prędki język, który czasem mówi, zanim zdążę nałożyć mu cugle. Lecz doprawdy chateau Malvinne'a to nie miejsce, które jakakolwiek zacna dusza chciałaby z własnej woli odwiedzić.
Przerwał patrząc na nich.
- Bez obrazy - mruknął sir Brian.
- Jestem ci dłużny, mesire, za twoją uprzejmość - powiedział szpieg. - Od tej chwili będę próbował mówić delikatniej. W gruncie rzeczy będziecie mieli szczęście, jeśli uda wam się dotrzeć chociaż do tych przyjemnych okolic chateau. Po pierwsze, musicie przedrzeć się przez las, który za sprawą Malvinne'a wyrósł wszędzie wokół tego miejsca.
Las splątanych ze sobą drzew, gdzie, jeśli nie będziecie się mieli na baczności, gałęzie mogą was złapać i przytrzymać, aż zginiecie z głodu. Poza tym przez cały czas włóczą się po tym lesie niektórzy z setek uzbrojonych sług, których on sam stworzył - kreatur na poły zwierzęcych, na poły ludzkich, które niegdyś były mężczyznami i kobietami.
- Dobry Boże! - wykrzyknął Jim, całkiem zapominając o swej zwykłej ostrożności, tak że bez zastanowienia przemówił w powietrze poza nimi: - Wydział Kontroli! Czy ten rodzaj Magii jest dozwolony?
- Nie jest zabroniony, choć nie zachwalany, Magom klasy AA i wyższej - odpowiedział niewidzialny głos basem z wysokości jakichś trzech stóp nad podłogą na lewo od Jima.
- Chrońcie nas wszyscy święci! - wykrzyknął sir Raoul. Popatrzył na Jima oczami o rozszerzonych źrenicach i szybko się przeżegnał. - Mimo wszystko dostałem się jednak w ręce Malvinne'a!
Jim spojrzał na dwóch rycerzy z poczuciem winy. Na Brianie nie zrobiło to żadnego wrażenia, bo słyszał już kilkakrotnie ten głos w towarzystwie Jima albo Caro-linusa. Ale sir Giles był niemal tak mocno wstrząśnięty jak sir Raoul. Tego ostatniego Jim pośpieszył uspokoić najpierw.
- To tylko głos takiego Wydziału Kontroli, któremu wszyscy Magowie muszą składać raporty i któremu mogą zadawać pytania - wyjaśnił. - Niewątpliwie Mahdnne także z niego korzysta, ale nie mógłby go użyć, żeby nas znaleźć, tak samo jak my nie możemy użyć Wydziału, żeby odnaleźć Malvinne'a. Wydział po prostu sprawdza, ile kto z nas ma Magii. Poza tym mówiłem ci, że jestem tylko terminatorem w Magii.
- Chrońcież mnie wszyscy anieli przed takim terminatorem! -powiedział szpieg.
Ale twarz jego powoli odzyskiwała kolory, a źrenice oczu zmalały do normalnych rozmiarów. Lekko drżącą ręką napełnił znów winem kubek i wypił go jednym haustem.
- Nie chciałbym już więcej usłyszeć tego głosu - dodał. - I tak naprawdę twoje wyjaśnienie nie zadowala mnie. Jeszcze raz dowodzi, że wszyscy Magowie, jak Malvinne, są w głębi duszy tacy sami. Tak jak on jest złem, oni są źli.
- Nie, nie. Posłuchaj mnie, proszę, sir Raoulu - rzekł z przejęciem Jim - to tylko kwestia charakteru poszczególnych Magów. Znam innego czarodzieja, o bardzo wysokiej klasie, który zaledwie parę dni temu mówił, jak bardzo nie cierpi Malvinne'a i jego postępowania.
Jim koloryzował trochę to, co powiedział mu Carolinus. Jednakże po kłopotach z uczynieniem szpiega na tyle tylko towarzyskim, na ile był przez tych kilka chwil, zanim przemówił Wydział Kontroli, nie chciał utracić tej odrobiny dobrej woli, którą udało się wykrzesać z francuskiego rycerza. W tych okolicznościach, pomyślał, lekkie podkoloryzowanie faktów nie zaszkodzi. Poza tym prawdopodobnie Carolinus, sądząc z tego, co ostatnio mówił, myślał tak, jak to przedstawił Jim.
- Nie przekonasz mnie - mówił ponuro sir Raoul. - Wszyscy Magowie to stwory zła. Jak inaczej mogliby zajmować się tym, co przechodzi zwykłą wiarę i zrozumienie?
- Och, przestań - powiedział Jim. - Byli przecież i dobrzy Magowie.
- W rzeczy samej! - wtrącił sir Brian. - A potężny Merlin? A Carolinus? Ludzie, którzy czynili wiele dobrego i zawsze byli po stronie tych, którzy służyli słusznej sprawie.
- Ha, tak - odpowiedział szpieg, patrząc na niego z ukosa. - Zawsze przytacza mi się imiona Magów, którzy istnieją tylko w wspomnieniach i legendach.
- Carolinus to nie baśń - przekonywał go Jim. - Jest w istocie moim nauczycielem w Magii. Mieszka w odległości mniejszej niż siedem mil od mojego własnego zamku de Bois de Malencontri.
Sir Raoul spojrzał mu prosto w oczy.
- Jest baśnią, jak to wszyscy wiedzą w tym kraju!
- Mówię ci - powiedział James - że nie jest! Jest mądrym czarodziejem, który żyje obecnie!
- Aż jakiego powodu miałbym w to wierzyć, poza tym, że ty to mi mówisz, a sam jesteś Magiem? A ja się nauczyłem nie ufać Magom! - odparował francuski rycerz.
- Sir James mówi prawdę - warknął Brian. - Od mego Zamku Smythe do domu Carolinusa jest mniej niż dziewięć mil. Często widywałem go i jego domostwo.
Szpieg spoglądał to na jednego, to na drugiego.
- Chcecie mi powiedzieć, że ów Carolinus, który dla wszystkich w naszej Francji jest tylko baśnią, nie tylko żyje, ale i żyje dzisiaj w Anglii? - zdziwił się. - Jak mogę w to uwierzyć?
- Czy uwierzysz, czy nie, to zależy od ciebie - odrzekł Jim. - Ale przyjedź kiedyś do Anglii i bądź mym gościem w Malencontri. Sam cię przedstawię Carolinusowi. Przekonasz się, że jego dom bardzo różni się od domostwa Malvinne'a. Tak jak i on sam jest inny. Czy wasze baśnie mówią, że jest zły?
- Nie - powoli przyznał sir Raoul. - Tak jak Merlinowi, przypisują mu wszelkiego rodzaju dobre uczynki. Przysięgacie, że żyje?
- Przysięgamy - odpowiedzieli chórem Jim i Brian.
- No to powiem wam tak - rzekł francuski rycerz z namysłem, wyprostowując się na stołku i spoglądając to na jednego, to na drugiego. - Jeśli rzeczywiście dostaniecie się żywi do zamku Malvinne'a, uwolnicie swojego księcia, wyprowadzicie bezpiecznie i sprowadzicie do Anglii, to jak tylko najwcześniej się da, złożę ci zaproponowaną wizytę i sam zobaczę tego Carolinusa.
Podniósł palec.
- Nie tylko, żeby zobaczyć kogoś, kto nazywa siebie Carolinusem - kontynuował - ale żeby ujrzeć czarodzieja o tym imieniu, który dowiedzie, że jest tak dobry, jak Malvinne jest zły. Tak dobry, jak mówią legendy o Carolinusie. Ślubuję na honor, że to uczynię.
- W każdej chwili będziesz mile widziany - ponowił zaproszenie Jim. - A teraz, czy możemy wrócić do tego, co miałeś nam powiedzieć; jak moglibyśmy przedostać się przez ten las, mimo tych wszystkich jego uzbrojonych stworzeń, i wejść do zamku, by odnaleźć naszego księcia?
- Tak. Dobrze - powiedział po chwili sir Raoul. Jeszcze raz pochylił się nad stołem. - Uważajcie teraz.
Znów postukał palcem w literę "M" na mapie.
- Jak powiedziałem - ciągnął - byłem pewien, że wasz książę będzie trzymany w zamku Malvinne'a. Mag kieruje królem we wszystkich sprawach, prowadzi go jak człowiek widzący ślepego. Ale nawet gdyby nie miał takiego wpływu na naszego króla Jeana, król sam chętnie oddałby czarnoksiężnikowi waszego księcia - na imię ma Edward, jak mniemam? Król dostrzegłby korzyść w pozostawieniu waszego księcia Edwarda w ręku Malvinne'a; trzeba by czegoś więcej niż zwyczajnej wyprawy, żeby go stamtąd wykraść.
Przerwał i napił się wina.
- Jak mówiłem, przypuszczałem, że książę Edward tam będzie - kontynuował - ale nie mogłem być tego absolutnie pewny. Nie mogłem jednak sam przedrzeć się do zamku, by to sprawdzić. Mówiłem wam, że Malvinne zniszczył moją rodzinę. Mówiłem poważnie. Nikt z mego rodu już nie żyje. Ale spośród wszystkich mój ojciec został zabity najhaniebniej, choć to opowieść, która teraz was nie interesuje. Wystarczy powiedzieć, że gdyby ktoś mojej krwi dostał się na ziemie tego zamku, czarnoksiężnik dzięki swojej Magii natychmiast zostałby ostrzeżony i bez wątpienia uwięziłby mnie, by się upewnić, że mój ród został raz na zawsze wyniszczony. Miałem tylko jedną nadzieję - powiedział po chwili, podnosząc na nich wzrok. - Pokładałem ją w jednym z biednych, zaklętych stworzeń Maga, z górną połową ciała ropuchy, a dolną połową człowieka. Kiedyś był to jeden z najlepszych sług mego ojca, dowódca jego zbrojnych. Gdy Malvinne zniszczył mój dom rodzinny, spodobało mu się zabrać tych z naszej służby, którzy przeżyli, i przekształcić ich w te swoje stwory. Było ich tuzin, nie więcej. Wszyscy poza jednym zmarli w ciągu pierwszego roku, gdyż w ten sposób zaklęci, nie trzymali się mocno życia. Od byle wiaterku chorowali i umierali; albo też jakiś drobny wypadek, który zwykłego człeka powstrzymałby od pracy na jakiś tydzień, ich przyprawiał o śmierć w przeciągu godziny.
- Na Boga! - krzyknął sir Brian. - To podłe czyny! Szpieg popatrzył przez chwilę na rycerza z pewnym zdziwieniem, a może nawet z odrobiną wdzięczności. Twarz miał tak wyćwiczoną w skrywaniu uczuć, że trudno było cokolwiek z niej odczytać. Mówił dalej:
- Zamek Malvinne'a jest dla mnie zabójczy. Jednakże las nie grozi mi większym niebezpieczeństwem niż jakiemukolwiek innemu człowiekowi nie posiadającemu zezwolenia Maga, żeby tam wejść. Przez kilka tygodni czaiłem się w tym lesie, kryjąc się, kiedy przechodził któryś z jego zbrojnych stworów, tak żeby nie napotkał mnie nikt, tylko ten, którego szukałem. Mogłem rozpoznać go po bliźnie od cięcia szabli na jego obliczu; bo albo za sprawą kaprysu czarnoksiężnika, albo przez jakieś ograniczenie czaru, który go przemienił, bliznę, której dorobił się jako człowiek, zachował w swoim nowym wcieleniu.
- I przyszedł w końcu? - spytał Jim.
- Przyszedł i poznał mnie. Bernard ma na imię. Chciał pomóc, choćby kosztem własnego życia, byleby tylko powstała szansa uderzenia w Malvinne'a.
Francuski rycerz odchylił się na stołku i wziął głęboki oddech.
- Mówiąc krótko - powiedział - jeśli dojdziecie do pewnego miejsca w lesie, o którym wam powiem, i będziecie tam czekać, noc w noc, w określonych godzinach, to w końcu Bernard do was dotrze. A kiedy się spotkacie, wtedy zaprowadzi was bezpiecznymi drogami do zamku. Lecz wówczas zostaniecie sami. Dalej nie będzie śmiał pójść z wami, bo część jego zaklęcia sprawia, że jest kimś, kto strzeże lasu i terenów wokół zamku, i nie mógłby przedstawić żadnego rozsądnego powodu, dla którego znalazł się wewnątrz zamku. Od tego miejsca będziecie musieli liczyć na samych siebie.
Rozważali jego słowa. Zamyślony sir Raoul nalał sobie i wypił jeszcze pół kubka wina.
- Powiedziałeś, że ten Bernard wskaże nam, jak się dostać do komnaty, w której trzymany jest książę? - odezwał się w końcu Brian. - I, jak przypuszczam, poda nam jakieś wskazówki, jak uwolnić go z tego miejsca. A potem, jak mamy się stamtąd wydostać?
- Obawiam się, że sporo zależeć będzie od was samych - odpowiedział szpieg. - Jeśli uda wam się wyjść z wieży, Bernard będzie czekał w pewnym miejscu - o ile nie rozkażą mu zajmować się jego obowiązkami - by znów przeprowadzić was przez las na zewnątrz.
- I żadna inna pomoc nie jest nam dostępna? - Sir Giles szarpał wąsa.
- Gdybym mógł wam ofiarować większą pomoc, chętnie bym to uczynił - rzekł sir Raoul. - Jest jak jest, gdyby nie Bernard, nie mógłbym wam zaoferować nic więcej oprócz informacji o położeniu samego zamku i moich modłów, żeby udało się wam dostać do środka i wyjść z waszym księciem.
- Skoro to wszystko, co możesz nam ofiarować, no to jest to wszystko i już - skwitował Jim.
Położył dłoń na mapie.
- Jest jednak parę innych spraw - powiedział - w których mógłbyś nam pomóc. Po pierwsze, możesz dać nam lepsze pojęcie o kraju, przez który będziemy podróżować. Poza tym, ile zabierze to czasu. A także, na co możemy natknąć się po drodze, mam na myśli innych wrogów czy też problemy.
- To uczynić mogę - odpowiedział francuski rycerz, znów pochylając się i opierając łokcie na stole.
Zaczął mówić. Jego znajomość okolic i ziem, które mieli przebyć, była równie encyklopedyczna, jak jego mapa była fragmentaryczna. Jim bardzo żałował, że nie ma przyborów, żeby zrobić notatki. Potem jednak przypomniał sobie z poprzednich doświadczeń z sir Brianem, że i on, i Giles, będąc typowymi ludźmi swoich niepiśmiennych czasów, byli przyzwyczajeni do przyswajania i zapamiętywania takich zasłyszanych wiadomości. Były to czasy, w których pan powierzał długą wiadomość wysłannikowi, a ten, kilka dni lub nawet tygodni czy miesięcy później, odtwarzał ją słowo po słowie komuś innemu w innym miejscu. Krótko mówiąc uszy mieli wytrenowane do słuchania, a umysły wyuczone, by zapamiętywać.
Tak więc, choć Jim starał się, jak mógł, żeby nadążać za tym, co mu mówiono, zorientował się, że będzie musiał polegać na pozostałej dwójce co do większości szczegółowych informacji. Postanowił sobie, że po wyjściu sir Raoula znajdzie przybory do pisania i zrobi własną mapę i notatki z tego, co sam zapamiętał, i z tego, co rycerze będą mu mogli powiedzieć.
Opowiadanie zajęło kilka godzin. I Giles, i Brian mieli kilka bardzo ważnych pytań co do kraju i ewentualnych przeciwników, których mogliby napotkać. Interesowali ich ludzie, ich konie i broń, którzy mogliby stanąć im naprzeciw, a także występowanie wielkich i niebezpiecznych dzikich zwierząt, dostępność żywności i wody po drodze, i wiele innych spraw, które mogły Jimowi przyjść do głowy, ale prawdopodobnie by nie przyszły, póki miał szpiega przed sobą.
W trakcie rozmowy sir Raoul podchmielił sobie nieco, tak że zanim spotkanie dobiegło końca, wszyscy byli już serdecznymi przyjaciółmi.
- Będziemy musieli zakupić prowiant i być może wynająć jakąś służbę, żeby zajmowała się końmi - powiedział sir Brian myślący tylko o konkretach od chwili, kiedy gość wyszedł. - Gdyby ludzie, których zostawiliśmy za sobą z Johnem Chesterem, byli tutaj, moglibyśmy wziąć kilku z nich. Teraz być może udałoby mi się pożyczyć na krótko jednego czy dwóch od któregoś z Anglików w mieście, ale to doprawdy niewielka szansa.
- W każdym razie - rzekł radośnie sir Giles - będziemy tak zajęci, jak przystoi rycerzom, poczynając od jutrzejszego wczesnego ranka. Jak tylko zdecydujemy się co do prowiantu i innych potrzebnych rzeczy, mogę zająć się ich zakupem. Ty, Brianie, możesz w tym czasie rozejrzeć się, czy uda się pożyczyć jakichś pewnych ludzi. Wynajmować miejscowych, to ponosić pewne ryzyko, ale może, jeśli będziemy ich dobrze pilnować, nic się nie stanie, gdyż będą tak samo zależni od nas, jeśli chodzi o obronę, jak my od nich, jeśli chodzi o dobrą służbę.
Na tym zakończył się wieczór.
Następnego ranka Brian i Giles wstali i wyszli o świcie, po szybkim, choć - przynajmniej według oceny Jima - gargantuicznym śniadaniu. Zastanawiał się, jak ludzie mogą tyle jeść i nie tyć. Przypomniał sobie potem, że istniały okresy między chwilami takiego obżarstwa, kiedy jedzenia było istotnie niewiele - nawet dla rycerzy. Ludzie w tej epoce mieli instynkt dzikich zwierząt; napełniali sobie żołądki, kiedy sprzyjała temu okazja, na wypadek gdyby miała się przez jakiś czas nie powtórzyć.
Kiedy tamci dwaj wyszli, Jim udał się na poszukiwanie przyborów, za pomocą których mógłby spisać to, co zapamiętał z poprzedniego wieczora. Przeszukując Brest (dotychczas prawie nie wychodził z gospody), znalazł w końcu sklep, w którym zachwalano usługi kogoś o umiejętnościach skryby do pisania listów pod dyktando. I ten ktoś dał się skłonić do rozstania się ze swoim piórem, atramentem i pręcikami z węgla drzewnego, a także z cienkimi arkuszami pergaminu. Wszystko to za sumę, która wydała się Jimowi dość wygórowana. Utargował ją do pewnego poziomu, ale miał przykrą świadomość, że bardzo daleko mu w tym do umiejętności Gilesa czy Briana.
Wrócił do gospody i resztę poranka spędził przy stole dosuniętym do jednego z okien, żeby mieć więcej światła, notując wszystko, co mógł sobie przypomnieć z opowieści Raoula, o ile się dało, dokładnie i po kolei. Zostawiał przerwy między liniami, żeby móc dopisać wszelkie informacje, które Brian i Giles mogliby potem dorzucić.
Spróbował też narysować mapę, nanosząc na nią wszystkie cechy terenu wymienione przez szpiega, jakie mógł sobie przypomnieć. Stanowiła ona ulepszenie mapy francuskiego rycerza, lecz niezbyt wielkie, gdyż Jim nie był dobrym rysownikiem. Ale była przydatna, a na arkuszu pergaminu zostało sporo miejsca na wpisanie dodatkowych danych zebranych od jego dwóch towarzyszy. Zrobił trzy kopie notatek i mapy.
Tego wieczoru przy kolacji we trójkę poczynili ostateczne plany. Tylko Jim i Giles mieli wyjechać bezzwłocznie. Brian, jak zarządził sir John, miał zostać w Breście i objąć dowodzenie ludźmi, którzy przybędą późniejszym statkiem, a następnie podążyć śladem Gilesa i Jima. Postanowili obaj zostawiać znaki, dzięki którym rycerz będzie mógł sprawdzać, czy istotnie idzie za nimi, a musiał podróżować dość prędko, żeby ich dogonić - przynajmniej z początku.
Mimo wszystko, chociaż nie znaleźli żadnych sług do pomocy Gilesowi i Jimowi w podróży, ich ostatnia kolacja przerodziła się w radosną biesiadę. Oczywiście byli w mieście ludzie, których można by nająć, ale wszyscy miejscowi i dwaj towarzysze Jima żadnemu nie ufali. Mimo to Giles i Brian byli w świetnych humorach. Jim nie mógłby tego zmienić, nawet gdyby chciał. Tamci dwaj stworzeni byli do czynu i w końcu, po siedzeniu przez kilka dni jak na szpilkach, mieli znów co robić - to znaczy przynajmniej Jim i Giles mieli się czym zająć, a Brian miał nadzieję przystąpić do działania za kilka dni.
- Sądzę - powiedział Brian, gdy siedzieli nad resztkami posiłku, wciąż radośnie popijając wino - że sir John dopatrzy, żeby przysłano ich do nas jak najszybciej. Wyraźnie sprawa uwolnienia księcia była dla niego wielkiej wagi. Myślę, że możecie jechać, nie obawiając się, że kiedy wyruszę, będę za wami daleko z tyłu.
Po raz pierwszy cała ta przygoda z uwalnianiem księcia, nierealna i jak z awanturniczej powieści, zaczęła przybierać w umyśle Jima twarde kształty rzeczywistości. Z jakiegoś powodu, którego nie potrafił określić, zrobiło mu się nagle zimno.

Rozdział 17


Droga, którą obrali Jim i sir Giles, posługując się poprawioną przez Jima wersją mapy sir Raoula, poprowadziła ich przez rzekę Aulne na południowy wschód do Quimper i wzdłuż południowego wybrzeża, przez Lorient, Hennebont, Yannes, w głąb lądu do Redon. Tereny przybrzeżne były ziemiami, przez które podróżowało się dość przyjemnie, ale kiedy zaczęli się posuwać w głąb Francji, Jim poczuł się nieco wstrząśnięty. Zniszczenia spowodowane przez wojujące armie były tutaj zbyt widoczne, by zachować dobre samopoczucie.
Mijali więcej ruin, niżby miło było zobaczyć. Ludność wiejska z reguły ukrywała się przed nimi, a mieszkańcy miast, w których się zatrzymywali, zachowywali się z dystansem, jeśli nie chłodno. Działo się tak, gdy posuwali się naprzód, do Angers, gdzie w końcu dotarli do Loary.
Od dwóch tygodni byli zupełnie sami. Jim miał wrażenie, że Gilesowi wcale to nie przeszkadza. Podobnie jak Brian zdawał się on traktować świat jak olbrzymią scenę wielkiej, nie kończącej się przygody. Nawet bardziej niż Brian wydawał się czerpać ogromną przyjemność tylko z tego, że żyje. Jim wciąż martwił się, czy Brianowi uda się połączyć z ich ludźmi i dogonić ich tak, jak to rozkazał sir John. Poza tym miał też na głowie większe, ukryte zmartwienie.
Podczas całej drogi nie zobaczył, nie wywąchał ani nie odczuł obecności żadnych francuskich smoków.
Można by powiedzieć, że było to co najmniej dziwne. Za każdym razem, kiedy znajdował się w swoim smoczym ciele w domu, był świadomy, że w pobliżu były inne smoki. Dokładnie jak to się działo, nie mógł powiedzieć, ale uczucie to było prawdziwe. Secoh zapewniał go, że gdy dostanie się do Francji, poczuje obecność miejscowych smoków i powinien skontaktować się z pierwszym, na jakiego trafi.
Każdej nocy, którą spędzali w polu, Jim zostawiał sir Gilesa przy ognisku i odchodził dość daleko w las, by bezpiecznie zamienić się w smoka. Przyjąwszy tę postać, czynił wszelkie możliwe wysiłki, żeby wyczuć w pobliżu obecność innych smoków. Nie czuł jednak nic.
To go zastanowiło. Umiał znaleźć tylko dwa możliwe wyjaśnienia. Albo smoki zgromadziły się w innych stronach - stałe działania wojenne na tym terytorium mogły zmusić je do przeprowadzki - albo jakoś udawało im się tak dobrze przed nim ukryć, że nie mógł nawet poczuć ich obecności.
To drugie wytłumaczenie wydawało mu się wątpliwe. Nie byłoby sensu w tym, żeby smoki mogły wyczuwać bliskość innych osobników swego rodzaju, jeśli ten zmysł można by w jakiś sposób zablokować. Z pewnością ziemia i skały nie mogły tego sprawić. Za każdym razem, kiedy był w swoim smoczym ciele, tam w Malencontri, był tak świadom Cliffside z jego gromadą smoków, jak mógł być świadom chmur burzowych na horyzoncie w skądinąd jasny letni dzień. I działo się to mimo faktu, że Malencontri dzieliło od wzniosłej, litej skały Cliffside ponad pięć mil - czyli około piętnastu mil angielskich.
Jednakże pierwszego dnia jazdy za Tours, zdążając w kierunku Amboise, na prostej drodze do Orleanu i zamku Malvinne'a, gdy w ciemności, z dala od ognia, przemienił się w smoka, poczuł obecność innych smoków. Były prawie dokładnie na północ od miejsca, w którym rozbili obozowisko na noc. Zmienił się z powrotem w człowieka, założył ubranie i głęboko zamyślony dołączył do Gilesa przy ognisku.
- Gilesie - rzekł - jest coś, co do tej pory zatrzymywałem dla siebie i co wciąż muszę trzymać w sekrecie. Jestem zmuszony na krótką chwilę oddalić się od ciebie.
Może byś pojechał dalej do Amboise i zajął dostatecznie duży pokój dla nas dwóch w najlepszej z tamtejszych gospod. Zajmie mi to pewnie kilka dni, ale dołączę do ciebie. Jeśli nie zjawię się w ciągu trzech dni, jedź do Blois i czekaj na mnie. Przykro mi, że muszę taić coś przed tobą, ale to część mojej roli w całej sprawie.
- Ha! W rzeczy samej - powiedział dobrodusznie rycerz, popijając z kubka, który napełnił z jednej z flaszek wina, w które zaopatrzyli się w Tours. Ich poprzednie zapasy zmniejszyły się wydatnie do czasu, kiedy tam przybyli. Głos jego nie wskazywał, pomyślał z ulgą Jim, by był choć trochę urażony, że nie dopuszcza się go do sekretu.
- Tak - kontynuował Jim. - W Blois zrób to samo. Weź pokój i czekaj. Jeśli z jakichś przyczyn nie dogonię cię wcale, to czekaj, aż pojawi się Brian. Jeśli nie pokażę się do tego czasu, do ciebie i Briana będzie należało uczynienie, co możliwe, by uwolnić księcia. Pamiętasz wskazówki, jakie dał nam sir Raoul, żebyśmy znaleźli to miejsce w lesie, gdzie mamy spotkać się z Bernardem - tym byłym zbrojnym jego ojca, który został zmieniony przez czary Malvinne'a?
- Ha! Tak! - powtórzył Giles, kręcąc wąsa. - Ale czy to znaczy, że Brian i ja nie powinniśmy próbować cię odnaleźć?
- Myślę, że uwolnienie księcia Edwarda jest sprawą większej wagi - odparł Jim.
- Prawda. Tak trzeba - powiedział rycerz. - Ale nie jestem szczęśliwy, myśląc, że moglibyśmy cię utracić, Jamesie. Sądziłem, że któregoś dnia mógłbyś odwiedzić mnie w moim domu w Northumberland.
Jim był głęboko wzruszony. To samo przytrafiło mu się z Brianem. Ci rycerze tak samo szybko zawierali głębokie przyjaźnie, jak i robili sobie wrogów na całe życie; a teraz raczej przejrzyste, brązowe oczy Gilesa lśniły podejrzanie. Jim nigdy całkiem nie przywykł do braku skrępowania, z jakim ci czternastowieczni mężczyźni wybuchali płaczem.
- Ja... - musiał przerwać i odchrząknąć. - Sądzę, że nie ma takiego niebezpieczeństwa. Tylko tyle, iż nieprzewidziane okoliczności mogą zatrzymać mnie tak długo,
że byłoby lepiej, abyście dalej działali sami. Upewniałem się tylko, że omówiliśmy wszystkie możliwości z wyprzedzeniem. Doprawdy spodziewam się ujrzeć ciebie w Am-boise, a jeśli nie tam, to powinienem być w Blois dzień czy dwa dni po tym, jak się tam zatrzymasz.
- Przynosi mi ulgę słyszeć, że tak uważasz - powiedział rycerz - doprawdy, przynosi ulgę. Jesteś szlachetnym panem, którego polubiłem i podziwiam, Jamesie!
- I ja ciebie polubiłem i podziwiam - rzekł Jim. Przyszła mu na myśl powszechna droga ucieczki tego świata. - Wiesz, napijmy się szklaneczkę wina za to!
- Z chęcią! - odpowiedział niemal gwałtownie Giles. Napełnili kubki i wypili, a do tego czasu, kiedy kubki stały się puste, chwila wzruszenia minęła.
- Wszystkie moje konie i sprzęt zostawię z tobą - kontynuował Jim. - Zabiorę tylko ubranie, pas, miecz i sztylet. I krótką linkę, dla której będę miał specjany użytek.
- Ha! Linkę? - zapytał rycerz, a potem się pohamował. - Wybacz mi, Jamesie. To twoje odejście jest sekretne i nie powinienem wypytywać. Czy nie będziesz też potrzebował jakichś prowiantów?
- Dzięki - powiedział Jim. - Prawdę mówiąc, sam o tym nie pomyślałem. Ale owszem, trochę mięsa, chleba i wina, to nie taki zły pomysł - ale tylko nieduża ilość. Rodzaj żelaznych racji, jakie rycerz mógłby zabrać ze sobą, żeby przetrwać całodzienne polowanie.
- Tak mało - zamruczał sir Giles. - Ha! Wybacz, Jamesie, znów wtrącam się do czegoś, co jest wyłącznie twoją sprawą.
Popatrzył na swój pusty kubek. Z tego, co zauważył Jim, wypił około półtorej flaszki wina, jakie przynieśli ze sobą.
- W takim razie najlepiej, żebyśmy położyli się wcześnie - powiedział rycerz. - Wyruszysz o świcie, Jamesie? Czy trochę później?
- Sądzę, że o świcie. Tak - odparł Jim. Wydało mu się, że przechwycił w zadumanym głosie Gilesa rodzaj delikatnej sugestii, żeby nie wyruszał aż tak wcześnie. Ale obecność smoków, którą wyczuł, nie była bliska. Może będzie musiał poświęcić cały dzień, żeby je odnaleźć.
Był bardzo wdzięczny Carolinusowi za zmniejszenie worka klejnotów, które stanowiły jego paszport, do rozmiarów nadających się do przełknięcia. Mógł zrobić tobołek z ubraniem, mieczem, sztyletem i całym jedzeniem i piciem, które brał ze sobą, i przywiązać to wszystko dookoła karku tak, żeby porządnie się trzymało podczas lotu. Ale wolał sobie nie wyobrażać, że miałby dźwigać jeszcze klejnoty.
Ułożył się po drugiej stronie ogniska, naprzeciw sir Gilesa, owinięty w parę zapasowych płaszczy. Do tego stopnia przywykł do twardego życia tego świata i stulecia, że wkrótce również zasnął. Zbudzili się obaj o świcie, zjedli śniadanie, po czym Jim zgodził się, by rycerz towarzyszył mu do miejsca, gdzie mieli się rozstać.
Sytuacja ta stwarzała świetne rozwiązanie dla problemu, o którym nie pomyślał aż do czasu, kiedy był gotów do wyruszenia. Przedtem wystarczało mu tylko odejść od ogniska, żeby zdjąć ubranie i w ciemnościach zmienić się w smoka. Ale teraz był dzień i nigdzie w pobliżu nie było lasu, w którym mógłby dokonać przemiany.
Mógł oczywiście zostawić tutaj Gilesa i zabierając swoje jedzenie, picie i linę, powędrować przez ugory, które otaczały dukt z obu stron, aż doszedłby do jakiegoś zagłębienia czy innego miejsca, gdzie rycerz nie mógłby go zobaczyć w jego nowym wcieleniu.
Z drugiej strony wędrowanie przez otwartą przestrzeń tylko z mieczem dla obrony - bo nawet tarczę zostawił z Gilesem - stanowiło zagrożenie dla osobistego bezpieczeństwa. Po tych wszystkich latach wojny okoliczni wieśniacy byli tak samo skłonni napadać na bezbronnych podróżnych jak ktokolwiek inny. Dwóch rycerzy na koniach, z bronią i tarczami, wystarczyłoby, żeby powstrzymać ich od takich prób. Ale samotny piechur byłby w niebezpieczeństwie.
Nie było powodu, dla którego sir Giles nie mógł mu towarzyszyć do miejsca, gdzie byłby zakryty od strony drogi, zostawić go tam i wrócić. Jim mógł poczekać, aż rycerz zniknie mu z oczu, i wtedy dokonać przemiany.
Doszedł do tego punktu w swoich rozmyślaniach, gdy nagle poczuł wyrzuty sumienia. On widział, jak Giles zmienia się w silkie. Obaj byli towarzyszami broni. Ponadto rycerz nie tylko był świadom, że Jim był czarodziejem, ale że znano go jako Smoczego Rycerza, słyszał także historię o walce pod Twierdzą Loathly.
Nie było powodu, żeby nie zmienić się w smoka od razu, na oczach sir Gilesa. Jedynym problemem było, jak nie wystraszyć koni. Przypomniał sobie, jak Gruchot się zachował, kiedy niespodziewanie zamienił się w smoka w drodze do Carolinusa. A Gruchot był przecież do niego przyzwyczajony - choć trzeba przyznać, nie do tego, że Jim zamieniał się w smoka.
- Gilesie - zagaił Jim, gdy zawiązał tobołek, w którym miał jedzenie i picie - do tego-, co mam zamiar zrobić, muszę zamienić się w smoka. Nie chcę przestraszyć koni, więc może powinniśmy je tu zostawić i odejść trochę dalej, zanim dokonam przemiany.
- Ha? - powiedział rycerz. - Z pewnością nie spodobałaby im się twoja przemiana w smoka w odległości kilku stóp od nich. Myślę, że powinniśmy mocno je przywiązać do tamtego uschniętego drzewa, żeby się nie urwały, gdy zaczniesz się zmieniać, o ile planujesz zrobić to w zasięgu ich wzroku.
Nie było w pobliżu żadnych żywych drzew, a drzewo wspomniane przez Gilesa było martwym kikutem, który wyglądał, jakby uderzył weń piorun. Stało niecałe dziesięć jardów od drogi. Przywiązali mocno konie i ruszyli dalej przez wysoką do kolan, nie koszoną trawę pól, aż znaleźli się dobre sto jardów od zwierząt.
- W tej odległości nie powinienem już ich przestraszyć - powiedział zatrzymując się w końcu Jim.
- I tak nie mogą się urwać - odrzekł rycerz. Patrzył, jak Jim zdejmuje ubranie, po czym wziął je od niego i zawiązał w węzełek liną, do której przytwierdzone już były pakunki z jedzeniem i piciem.
- Przywiąż te rzeczy dookoła mojej szyi, gdy już się zamienię w smoka - polecił Jim. Giles przytaknął.
Stojąc bez ubrania Jim wypisał wewnątrz swojej czaszki równanie i natychmiast stał się smokiem.
- Klnę się! - wykrzyknął rycerz gapiąc się na niego. - Myślałem, że jestem przygotowany na twoją przemianę, Jamesie, ale nie spodziewałem się, że będziesz aż tak dużym smokiem.
- Nie wiem, czemu jestem taki duży - odpowiedział Jim ze swego smoczego ciała. - Chyba że ma to coś wspólnego z moimi rozmiarami jako człowieka. Przywiążesz ten tobołek mocno wokół mojej szyi? Dzięki. No to zmykam.
Giles skończył przymocowywać tobołek do pokrytej łuską szyi Jima.
- Tak mocno wystarczy, Jamesie? - spytał usuwając mu się z drogi.
- Nie może być lepiej - odrzekł Jim. - No to tymczasem żegnaj, Gilesie. Niecierpliwie będę wyglądał szybkiego z tobą zobaczenia.
- Ja też, Jamesie - odpowiedział rycerz. - Szczęśliwej drogi!
Jim skoczył w powietrze, wymachując skrzydłami, i niemal natychmiast zaczął się wznosić z prędkością, która zadziwiła go, gdy pierwszy raz próbował latać w ciele smoka. Osiągnąwszy wysokość, na której był ciepły prąd wznoszącego się powietrza, przez chwilę szybował, zataczając koła i dostosowując swój teleskopowy smoczy wzrok, by dostrzec maleńką figurkę Gilesa daleko w dole. Figurka pomachała mu, a Jim w odpowiedzi pokiwał skrzydłami.
Potem znów popracował skrzydłami, osiągając większą wysokość. Musiał wzbijać się przez pewien czas, zanim znalazł następny prąd wstępujący i zaczął szybować, podążając za odczuciem przyciągającym go do smoków, które były w pobliżu.
Tak jak wtedy, kiedy leciał z Secohem do Cliffside, poczuł, że umiejętność szybowania budzi w nim radość. Z pewnością wydawało mu się to najprzyjemniejszym sposobem podróżowania, jaki kiedykolwiek wymyślono. Znów postanowił sobie zapamiętać, by przy okazji więcej tak popodróżować.
Dzień był bezchmurny i ciepły jak na tę porę roku. Temperatura podnosiła się już gwałtownie. Dawało się to zauważyć nawet na tej wysokości. Rzeczywiście, gdyby nie wiatr, jaki sam wytwarzał lecąc, mogłoby mu być zbyt ciepło, by było to przyjemne. A tak zupełnie oddawał się czystej radości lotu.
Umysłem błądził po różnych, nie powiązanych ze sobą sprawach. Myślał o Angie tam, w Anglii, i żałował, że nie ma sposobu, by przesłać jej list i jednocześnie mieć pewność, że dojdzie do niej przed jego powrotem - o ile w ogóle tak się stanie. W tych czasach listy po prostu przekazywano sobie z rąk do rąk, aż znalazły się w miejscu przeznaczenia. W rezultacie ich dotarcie do adresata było częściej sprawą szczęścia niż czegoś innego.
Myślał o Gilesie i o tym, że mimo wybuchowego temperamentu i prostoduszności, jaką odznaczał się na równi z Brianem i niemal wszystkimi innymi osobami spotkanymi przez Jima w tym świecie, był człowiekiem sympatycznym.
Po części, jak Jim powiedział sobie teraz, było tak dlatego, że rycerz przy swoim nieumiarkowanym charakterze miał równie nieumiarkowany zasób cechy tutaj pospolitej - był otwarty, bezpośredni i nie zwlekał z okazywaniem uczuć. On, Brian i inni, podobni do nich, zachowywali się prawie jak dzieci. Mogli być nagle bardzo szczęśliwi albo nagle bardzo smutni, albo się nagle strasznie rozgniewać, i tak samo nagle wracał im znów dobry humor.
Dla Gilesa świat był nie kończącą się serią ciekawostek. Na każdym zakręcie była niespodzianka. Co więcej - rycerz wręcz spodziewał się, że tak będzie. Z jego punktu widzenia wszystko było możliwe.
Często zdarzało się, że kiedy umysł Jima błądził całkiem gdzie indziej, przychodziło mu nagle na myśl rozwiązanie jakiejś wcześniejszej zagadki. Tak jakby w głębi jego umysł wciąż rozpracowywał problem i w końcu przedstawiał rozwiązanie.
Ponownie zaczął myśleć o Carolinusie i Magii, i o zdecydowanych próbach Maga nakłonienia go, żeby sam nauczył się magicznego rzemiosła.
Przyszło mu teraz do głowy, że przypuszczalnym powodem takiego postępowania było to, co już kiedyś, przelotnie, nasunęło mu się na myśl. Magia nie była nauką, tylko sztuką. Przeistaczała się w naukę tylko wtedy, gdy raz została zastosowana w sferze powszechnego użytku i stała się ogólnie zrozumiała. Jak historia zszycia futer w ubranie, którą czarodziej zilustrował swój wykład.
Fakt, że Magia była sztuką i niczym innym jak tylko sztuką, wyjaśniał bardzo wiele rzeczy. Po pierwsze, nie istniała w zasadzie jedna określona Magia albo jedno konkretne zaklęcie na każdą sytuację. Każdy Mag sięgał do dostępnej mu puli energii, której zużycie śledził Wydział Kontroli, i z niczego więcej jak z czystej energii kształtował magiczne rozwiązanie problemu, którym się zajmował.
Ostatecznie, czym jest sztuka, Jim zapytał sam siebie. Próbował wymyślić definicję, która obejmowałaby pisarzy, malarzy, aktorów, muzyków, kompozytorów, rzeźbiarzy... wszystkich, którzy mogliby zmieścić się pod parasolem tego słowa. Odpowiedź brzmiała, że sztuka jest procesem. Procesem podobnym do równania, które Carolinus mu zaproponował, żeby sobie wyobraził we wnętrzu czoła, by zamienić się ze smoka w człowieka i z powrotem.
Sztuka, rzekł Jim do siebie - nieco zdziwiony, że znalazł się w tak głęboko filozoficznym nastroju - była procesem, a zatem jakikolwiek proces został przez artystę wybrany, praca nad nim musiała postępować według pewnego wzoru.
Najpierw artysta musiał wyobrazić sobie coś, co nie zostało wyobrażone przedtem. Jak człowiek z epoki kamiennej stojący na wzgórzu, obserwujący ptaki na niebie i marzący o lataniu. Działała tu zwykła wyobraźnia. Potem z tego skrawka surowej wyobraźni musiało wyłonić się coś co dla sztuki było jedyne w swoim rodzaju: koncept, który byłby czymś bardziej konkretnym niż tylko ogólnym życzeniem wyobraźni. Musiał on podsuwać jakieś specjalne środki, za pomocą których wyobrażenie mogło przemienić się w rzeczywistość; tak jak rysunek ornitopera Leonarda da Vinci był próbą konceptualizacji ludzkiej maszyny latającej. Potem ogólny szkic musiał być udoskonalony przez liczne eksperymenty w procesie tworzenia, aż w końcu stawał się wyraźnym przedstawieniem ostatecznej wersji.
Przyszło mu nagle do głowy, że owe trzy etapy - wyobrażenie, konceptualizacja i przedstawienie sobie roboczego rozwiązania - oznaczały te właśnie stany umysłu, których życie w średniowieczu uczyło takich ludzi jak Brian i Giles unikać. Od ludzi tej epoki oczekiwano, że nie będą rozmyślać nad zmienianiem swego otoczenia, ale raczej akceptować je i godzić się z nim. Im lepsi byli w akceptowaniu i przyjmowaniu rzeczy takimi, jakie je widzieli, tym większe mieli szansę na sukces w ramach struktur i zwyczajów swojego społeczeństwa.
Nic dziwnego, że droga nauki, na którą skierował Jima czarodziej, nazywana była Magią. Nic też dziwnego, że będąc produktem cywilizacji, w której dużo z Magii stało się naukową i technologiczną rzeczywistością, łatwiej było mu wejść na drogę Magii, niż komuś takiemu jak jego dwaj przyjaciele, z całą ich odwagą i innymi zaletami.
Ocknął się z rozmyślań, zdając sobie sprawę, że bardzo już zbliżył się do źródła owego odczucia, które przyciągało go w tym kierunku. W rzeczy samej odczucie to prowadziło go teraz do punktu znajdującego się tuż przed nim w dole, na powierzchni ziemi.
Spojrzał w tym kierunku i może o milę czy dwie przed sobą zobaczył kępę drzew, którą trudno byłoby nazwać lasem, a która otaczała otwartą przestrzeń. Na środku polany stało coś, co wyglądało jak zamek.
Jim dostosował widzenie najlepiej, jak pozwalał mu na to teleskopowy smoczy wzrok, i dostrzegł, że zamek, choć istotnie prawdziwy, w dużym stopniu był ruiną. Otaczająca go fosa była sucha, a zewnętrzny mur rozpadł się. Szybując skierował się tam.
Dzień, zgodnie z tym, jak się zapowiadał, był gorący. Kiedy Jim zbliżał się do ziemi, ruch powietrza zaczął zamierać, tak że w końcu opadał niesiony tylko dzięki rozpostartym skrzydłom. Zatrzymał się z szarpnięciem tuż nad ziemią i wylądował z głuchym łoskotem nie opodal suchej fosy zrujnowanego zamku. Zwodzony most, w zadziwiająco dobrym stanie, łączył brzegi fosy i wskazywał drogę do wielkiej pary podwójnych wrót, których jedno skrzydło było lekko uchylone, odsłaniając wąską pionową szczelinę ciemności poza nim.
Tu, na ziemi, powietrze było całkiem nieruchome, tak że dzień zdawał się pozbawiony najlżejszego podmuchu wiatru. Mimo że jasne słońce oblewało wszystko swymi promieniami, a drobne źdźbła trawy próbowały tu i ówdzie przebić się przez nagą ziemię, bezruch i zrujnowany wygląd zamku wywierały złowieszcze wrażenie. Ale to z wnętrza budowli dobiegał Jima "zapach smoka".
Poczłapał naprzód (smok poruszający się na tylnych łapach mógł tylko człapać, kiedy szedł) - a odgłos stawiania łap, obciążonych całym ciężarem, który na nich spoczywał, huczał ciężko wśród zupełnej ciszy, jaka go otaczała. Dotarł wreszcie do dwojga wysokich wrót. Były tak wielkie, że nad głową sięgały jeszcze połowy jego wzrostu. Każde ze skrzydeł, otwarte, mogłoby go przepuścić.
Załomotał łapą we wrota i czekał. Po chwili zastukał znowu, ale wciąż brak było odpowiedzi. Pchnął więc wrota na oścież i wszedł do pomieszczenia, które okazało się mimo wszystko niezupełnie pozbawione światła. Była to mroczna, wielka sień oświetlona tylko dwoma podobnymi do szczelin oknami, po jednym z każdej strony wrót wejściowych.
- Czy jest ktoś w domu?! - zawołał, choć dobrze wiedział, że ktoś był. Mógł go, ją czy ich wyczuć. Po chwili ciszy znudziło mu się czekanie na odpowiedź.
- Wiem, że tam jesteście! - krzyknął. - Nie spodziewacie się chyba, że oszukacie innego smoka? Wyłaźcie, wyłaźcie, kto szuka ten znajdzie! - Wbrew sobie samemu ostatnie słowa wykrzyknął na śpiewną nutę, tak jak w dzieciństwie.
Jeszcze sekundę trwała cisza, a potem długa płachta białego płótna opadła przed nim i zaczęła się marszczyć, gdy nią kołysano w tył i w przód. Płótno musiało mieć ze czterdzieści albo i więcej stóp, pomyślał Jim, żeby sięgać tam, gdzie było zamocowane, gdzieś poza zasięgiem wzroku, w ciemności u sklepienia sieni.
- Odejdź! - zagrzmiał potężny, głuchy smoczy głos. - Jeśli cenisz sobie swoje życie, odeeejdź!
Przejrzyste próby zniekształcania głosu i falująca biała materia, którą wyraźnie poruszano u góry, przypomniały Jimowi o dniach zabaw w dzieciństwie podczas Halloween. O mało się nie roześmiał.
- Nie bądź śmieszny! - odkrzyknął. - Nigdzie nie idę! - podniósł głos o jeden ton. Nie był jeszcze taki sam jak ten, który słyszał, ale już całkiem bliski.
- Jesteś angielskim smokiem! - zagrzmiał głos. - Nie masz tu czego szukać! Odeeejdź!
- Owszem, jestem angielskim smokiem - zaryczał Jim w odpowiedzi - ale mam paszport, który powierzę odpowiedzialnemu francuskiemu smokowi!
Na chwilę zapadła cisza. Potem głos, którego słuchał, przemówił jeszcze raz, zgoła innym tonem.
- Paszport? - powiedział głos. - Poczekaj tam. Biała materia została błyskawicznie uniesiona w górę, a potem rozległ się odgłos szurania, najpierw nad głową Jima, potem w kierunku tyłu sieni i wreszcie zbliżający się na dół do niego. Jim czekał. Po chwili doszedł go dźwięk zbliżających się ciężkich smoczych kroków i ukazał się nie jeden, ale dwa smoki. Oba wyglądały na niedożywione, a jeden był wyraźnie mniejszy. Większy smok musiał być kiedyś tak duży jak Jim, ale znać po nim teraz było wiek i ciało skurczyło mu się na wielkich kościach.
- Jak masz na imię? - zapytał smok głębokim, chropawym basem.
Nic dziwnego, pomyślał Jim, że głos jego brzmiał głucho, gdy krzyczał spod sufitu sieni. Sam wyglądał jak pusty w środku, trafnym określeniem jego byłby worek kości. Musiał być starszy niż Smrgol, nie był jednak takim dobrotliwym smokiem jak tamten. Wyglądał staro i złośliwie.
- James - przedstawił się krótko Jim. Większy smok spojrzał na mniejszego.
- Idiotyczne angielskie imię - powiedział do towarzysza.
Mniejszy smok przytaknął swą złośliwie wyglądającą wąską głową - Jim dostrzegł, że była to samica. I nagle zrozumiał, że trafił na coś, co wśród angielskich smoków było rzadkością - na parę, która żyła poza jakąś smoczą gromadą. Oczy większego smoka błyszczały chciwością.
- Gdzie jest paszport? - zapytał. Jima coś ostrzegło.
- Na zewnątrz - odpowiedział. - Pójdę po niego. A wy dwoje, na razie, zostańcie tu.
Większy smok chrząknął niechętnie, ale żadne z nich nie drgnęło, kiedy Jim odwrócił się i wyszedł przez wrota. Przeszedłszy przez fosę Jim zatrzymał się na gołej ziemi wśród rzadkiej trawy przed zamkiem i ustawił plecami do wejścia.
Rozpaczliwie usiłował sobie przypomnieć wskazówki Carolinusa co do wydobycia z siebie paszportu i przywrócenia mu właściwych rozmiarów. Gdyby tylko Mag nie skomplikował sprawy mówiąc mu jednym tchem, jak wydobywać "Encyclopedie Necromantick".
Jego umysł poszukiwał i wreszcie znalazł. Żeby wyjąć worek z paszportem, musiał kaszlnąć dwa razy, kichnąć raz i potem kaszlnąć jeszcze raz. Przedtem nie zastanawiał się nad tym, że będzie w ciele smoka, gdy przyjdzie mu to wykonać. Oczywiście, zawsze mógł się zamienić z powrotem w człowieka, ale po tym, jak ujrzał tych dwoje w zamku, nie czuł najmniejszej ochoty do porzucenia, choćby na chwilę, ochrony swojego silnego młodego ciała. Ale nic przecież nie straci próbując.
Usiłował kaszlnąć. Ku jego radości smoki potrafiły kaszleć. W samej rzeczy kasłał bardzo dobrze. Zrobiwszy to raz, zrobił raz jeszcze. Co potem? Ach tak, kichniecie.
Jednakże wyglądało na to, że prawdziwego kichnięcia nie da się wykonać na zamówienie. Zaczął odczuwać niepokój. Mimo że tamte dwa smoki nie poruszyły się, kiedy szedł do drzwi, był teraz niemal pewien, że czuje na sobie ich spojrzenia przez wrota, które były wciąż uchylone - jak odkrył, nie dawały się mocniej przymknąć.
- Apsiiik! - powiedział z nadzieją.
Nic się jednak nie stało. Żaden worek klejnotów nie zaczął mu pęcznieć w środku. Zaczął się trochę gorączkować. A co, jeśli czarodziej, od czasu do czasu taki roztargniony, po prostu nie wziął pod uwagę tego, że smoki były niezdolne do kichania? Rzeczywiście, czy ktoś kiedyś słyszał, żeby smok kichał?
Zdesperowany pochylił się, zerwał źdźbło nędznej trawy i spróbował połaskotać sobie jedno z nozdrzy od wewnątrz. Ale prawie nie czuł tej trawy w środku potężnego nosa. To nie było wyjście.
Może gdyby wziął coś trochę dłuższego i twardszego... Rozglądał się po ziemi i wreszcie dostrzegł, około piętnastu stóp od niego, suchą starą gałązkę, która miała tę zaletę, że była długa na co najmniej dwanaście cali. Zbliżył się do niej, usiłując to zrobić tak nonszalancko, jak tylko mógł, wciąż odwracając się grzbietem do szczeliny w uchylonych wrotach. Doszedłszy do gałązki, rozejrzał się po okolicy i popatrzył na niebo, zanim - tak mimochodem - sięgnął i zgarnął patyk. Kryjąc go za swoim zwalistym ciałem, spróbował połaskotać się nim w nosie od wewnątrz.
Akurat to jego nozdrze poczuło. Suchy patyk, który miał kilka zgrubień po niegdyś pączkujących listkach, drapał go i na chwilę wycisnął łzy z oczu. Ale wciąż nie wywołał kichania.
No cóż, smocza morda była długa, dlatego też i jego nozdrza były długie. Nadal spora część nosa była przed nim. Wepchnął patyk tak głęboko, jak zdołał. Przez chwilę czuł ostry ból, a potem przepotężnie zakręciło go w nosie. Następnie straszliwe kichnięcie zwiało gałązkę poza zasięg wzroku. Jim pośpiesznie kaszlnął.
Kiedy w końcu przestał mrugać załzawionymi oczami, zobaczył, że stoi przed nim na ziemi worek z klejnotami - jego paszport. Chwycił go, odwrócił się i wrócił do zamku.
Do chwili gdy znów przekroczył frontowe drzwi, niosąc worek, tamtych dwoje zdążyło wrócić z powrotem tam, gdzie ich zostawił. Ale spojrzenia mieli utkwione, jak zahipnotyzowani, w worku.
- Patrz! - wykrzyknęła smoczyca.
Głos miała tak samo chrapliwy jak jej towarzysz, ale jednak znacznie wyższy i brakowało mu właściwości potężnego dudnienia jak u tamtego. Oboje wyglądali na tyle samo lat.
- Ech, ci Fenicjanie - zadudnił większy smok - przybywający na wyspy Scilly i do wielu innych miejsc jakieś dziewiętnaście stuleci temu. I że też te angielskie smoki najwięcej na tym skorzystały... - Spojrzał prosto na Jima. - A więc - powiedział - podaj paszport!
- Momencik - odparł Jim wciąż trzymając worek przy sobie. - Jakie są wasze imiona?
- Sorpil - mruknął większy smok po chwili milczenia. - Jestem Sorpil. A to moja samica, Maigra. A teraz daj mi ten paszport.
- Daj nam paszport! - rzuciła Maigra.
- Nie tak prędko - powstrzymał ich Jim. Był bardzo wdzięczny Secohowi, że podczas ich powrotnego lotu ze smoczej siedziby w Cliffside do Malencontri objaśnił on go co do zobowiązań, jakie zaciągnie wobec swoich francuskich gospodarzy, jak i co do odpowiednich zobowiązań, jakich podjęcia spodziewać się należało z ich strony.
- Czy zapewniacie mnie, że oboje jesteście w dobrych stosunkach ze swoimi krajanami i że macie upoważnienie, by przyjąć ten paszport w ich imieniu?
- Oczywiście, oczywiście - mruknął smok. - Teraz daj go tutaj.
- Nie bądź taki w gorącej siarce kąpany - powiedział Jim, pożyczając sobie jedno z ulubionych smoczych powiedzeń stryjecznego dziadka Gorbasha. - Jeśli nie masz nic przeciwko temu, odbędziemy cały rytuał przekazania. Zgadzacie się na to, nieprawdaż?
Obydwoje mieli skwaszone miny. Lecz Jim wiedział, że nie miały wyjścia. Jeśli chciały dostać jego paszport w swoje pazury, były zobowiązane nie tylko udzielić mu poprawnych odpowiedzi, ale nawet nakarmić go i przenocować u siebie, w rzekomo przyjacielskim geście. Był to rodzaj dobijania targu.
- Więc zapewniacie mnie, że jesteście w dobrych stosunkach ze smokami z sąsiedztwa - rzekł Jim. - Rozumiecie, że sprawdzę to wasze oświadczenie u następnego francuskiego smoka, jakiego spotkam?
- Tak, tak! - zapiszczała smoczyca, a przynajmniej według smoczej miary jej głos był piskiem. Mało nie podskakiwała z podniecenia, nie spuszczając oczu z paszportu.
- Rozumiem - warknął Sorpil. - Oboje rozumiemy.
- Tak, tak! - znów powiedziała Maigra.
- Ze swojej strony - powiedział Jim, daleko już posuwając rytuał - daje wam słowo, że nie uczynię nic, co mogłoby przysporzyć trudności czy kłopotów smokom z Francji, a jeśli przypadkiem tak się stanie, podejmuję się naprawienia lub usunięcia tej trudności czy problemu, zanim opuszczę Francję, i to nie narzucając się smokom z Francji w celu uzyskania pomocy. Wysłuchaliście i zapamiętaliście to moje oświadczenie?
- Tak - stwierdził z niesmakiem smok.
- Z drugiej strony - powiedział Jim - w przypadku, gdyby mnie źle we Francji potraktowano, na skutek postawy lub czynów francuskich Jerzych albo innych mieszkańców tego lądu, mogę w razie potrzeby wezwać na pomoc wszystkie francuskie smoki, i pomoc ta zostanie mi uprzejmie wyświadczona.
Tym razem nie było natychmiastowej odpowiedzi. Sorpil i Maigra popatrzyli na siebie nawzajem, potem spojrzeli na paszport i znów na siebie. Chwile mijały bez odpowiedzi z ich strony.
- No? - zapytał w końcu Jim. - Odpowiedź brzmi "tak" czy "nie"? Może powinienem po prostu wracać do Anglii?
- Nie, nie - zapewniła go szybko smoczyca.
- Teraz ty nie bądź taki w gorącej siarce kąpany - zamruczał smok. Zwrócił się do Maigry. - Myślisz, że inni...
- Musielibyśmy, oczywiście, zapłacić - powiedziała smoczyca.
Popatrzyli na siebie przez długą chwilę, potem na paszport i znów na siebie. Wreszcie jeszcze raz zwrócili oczy na Jima.
- Przyjmujemy - sapnął ciężko Sorpil. - Zgadzamy się.
- Świetnie - stwierdził Jim.
- A co właściwie planujesz tutaj robić? - spytał smok. Jim, który miał właśnie przekazać paszport, przytrzymał go przy sobie.
- Tego nie muszę ci mówić - odparł.
Sorpil zaklął bardziej po jerzowemu niż po smoczemu.
- Myślałem po prostu, że moglibyśmy jakoś być ci pomocni, to wszystko - rzekł z niezadowoleniem.
- Cóż, w każdym razie dziękuję - odparł Jim - ale co tu będę robił, to moja prywatna sprawa, i spodziewam się, że nie będę ścigany czy szpiegowany przez żadne miejscowe smoki. Czy to zrozumiałe?
- Tak! - pisnęła smoczyca.
- Więc niniejszym daję wam ten paszport na przechowanie aż do mego wyjazdu - oświadczył Jim. - W której to chwili, pod warunkiem że nie złamię zasad naszej umowy, zwrócicie mi go dokładnie w tym samym stanie. Rozumiecie, że jest on tylko gwarancją mojego dobrego sprawowania się podczas pobytu tutaj.
- Oczywiście! - rzekł smok. - A teraz przekaż mi go i zabierzemy cię do środka i nakarmimy. Czy nie tego właśnie chcesz?
- Sądziłem, że jest to w zwyczaju - odpowiedział Jim, przekazując paszport.
- Och, tak - powiedziała Maigra tonem nieszczególnie zachęcającym. - No to chodź.
Jim ruszył za nimi i poprzez mroczną sień w jeszcze ciemniejsze zakamarki zamku.

Rozdział 18


Przy kolacji Sorpil i Maigra czynili spóźnione wysiłki udając dobrodusznych gospodarzy. Niezbyt im to wychodziło, bo jak stwierdził Jim w czasie posiłku, picia wina i rozmowy, tych dwoje zwracało się równie kwaśno do siebie nawzajem, jak i do wszystkich innych - z wyjątkiem ich chwilowego gościa.
Drobne, kąśliwe uwagi, jakie do siebie kierowali, miały skłonność do wkradania się w ich rozmowy nawet wtedy, kiedy próbowali osłodzić atmosferę kolacji syropem konwersacji. W dodatku obojgu najwyraźniej bardzo zależało na skłonieniu lub podpuszczeniu Jima, by wyjawił, czemu przybył do Francji i co tu zamierza robić.
Byli w tym jednak wyjątkowo niezręczni, zapewne na skutek braku wprawy. W istocie Jim podejrzewał, że obywali się oni bez jakiegokolwiek kontaktu, nawet z innymi smokami, już od bardzo długiego czasu.
Smoczyca, mówiąca szybciej, wpadała w środek powoli i starannie wypowiadanych przez jej męża zdań. Sorpil od czasu do czasu przerywał rozmowę, by ją za to skarcić. W rezultacie ich wysiłki wykradzenia Jimowi jego sekretów były wielce ograniczone, bo nie potrafili działać zespołowo, a właściwie zdarzało im się nawet działać przeciw sobie.
Tymczasem Jim zdążył dowiedzieć się już czegoś o nich.
- To château - odrzekł smok w odpowiedzi na jedno z pytań Jima - początkowo, oczywiście, należało do Jerzych. Zabrałem im go około stu i dwudziestu lat temu.
Miałem już całkiem dosyć tego, że tu siedzieli i obdzierali wieśniaków ze skóry, nic nie zostawiając do życia dla pary smoków, oprócz kilku wychudzonych kóz. Tak więc...
- Właściwie, zanim Sorpil dokonał tego swojego ataku na Jerzych w chateau - przerwała mu Maigra - wzięli już niezłe lanie od grupy waszych angielskich Jerzych. To dlatego château jest takie zniszczone...
- Ale to ja mówię, Maigro, jeśli pozwolisz - wtrącił dobitnie smok. - Jak mówiłem, kiedy odeszli tamci Jerzy, o których wspomniała Maigra, odczekałem do czasu, kiedy wszyscy powinni spać, i wchodząc przez tę część château, przez którą się przełamano, w pojedynkę...
- Byłam z nim - powiedziała smoczyca - ale to się naturalnie dla niego nie liczy. W gruncie rzeczy to...
- To było w nocy - powiedział Sorpil - i większość tych ich małych światełek - no, jakże oni nazywają te rzeczy...
- Świece! - rzuciła Maigra.
- Wszystkie ich świece były zgaszone - powiedział smok - a oczywiście oni są praktycznie ślepi, dopóki nie zdobędą jakiegoś oświetlenia.
Jim i pozostałych dwoje smoków wieczerzali w sieni prawie tak wielkiej jak ta, do której wszedł przez frontowe drzwi, rozjaśnionej tylko poświatą księżyca wpadającą przez kilka wysokich okien umieszczonych po jednej stronie komnaty. Oczywiście nie przeszkadzało to Jimowi w smoczym wcieleniu - smoki czuły się całkiem dobrze w prawie zupełnej czy nawet całkowitej ciemności, choć było im nieco wygodniej poruszać się przy niewielkiej ilości światła. Księżycowa poświata wpadająca przez okna była idealna.
- Więc ich w większości wyłapałem, jednego po drugim, w ich pokojach i na korytarzach, i nie miałem problemu z wybiciem ich. Jeden czy dwaj sprawili mi trochę kłopotu, ale oczywiście byli na piechotę i nie mieli swoich łusek, więc...
- Więc właściwie w ogóle nie miał prawie żadnych kłopotów - zadrwiła smoczyca. Sorpil na chwilę odwrócił ku niej głowę i spiorunował ją wzrokiem, zanim odezwał się znów do Jima.
- Więc przejęliśmy to château ponad sto lat temu - ciągnął - a od tej pory wieśniacy przynoszą daninę nam, zamiast Jerzym. Efektem tego jest to świetne jadło i napoje, które mogliśmy ci dziś zaoferować.
To stwierdzenie na temat jedzenia i picia jest co nieco przesadzone, pomyślał Jim. To prawda, że trzy owce świeżo zarżnięte, które Maigra podała do stołu w całości, ze skórą, kośćmi i wnętrznościami, były stosunkowo tłuste i dość smaczne ze smoczego punktu widzenia. Wino także było niezłe i Jim właściwie nie spojrzałby na nie inaczej niż z aprobatą, gdyby nie miał już za sobą kilku tygodni doświadczeń z tym, co we Francji rzeczywiście było dostępne z win.
Wielka baryłka, której wierzch smok odbił z czymś w rodzaju uroczystego szerokiego gestu, żeby każde z nich mogło zanurzać w niej ludzkiej roboty dzbany, używane jako kubki do picia, zawierała wino, nieco lepsze niż niektóre z najgorszych, jakich Jim próbował od czasu, gdy zszedł na ląd w Breście. Daleko mu było do najlepszego, jakie dotychczas pił.
Jim podejrzewał, że uraczono go winem tego gatunku, jaki podawany był do ich zwykłych kolacji, licząc na to, że angielski smok nie pozna się na różnicy. Ocierało się to bardzo blisko o obrazę gościa. Założeniem związanym z paszportem było, że dla tymczasowych celów Jim był właścicielem stanowiących go klejnotów, a zatem smokiem, którego należało traktować z najwyższym szacunkiem
- Dokąd się stąd udajesz? - spytała nagle smoczyca swoim ostrym głosem, przerywając mężowi i kończąc w ten sposób jego bez wątpienia mocno podkoloryzowaną relację z tego, jak zdobył château.
- Na wschód - odparł Jim specjalnie niejasno, zwijając się trochę wygodniej przy stole dostosowanym rozmiarami dla Jerzych.
Byli już po jedzeniu, a Jim wypił dość wina, nawet jak na smoka, by poczuć się zrelaksowanym i odprężonym. Sądził, że beczka napoczęta przez Sorpila była do tej pory przynajmniej w połowie opróżniona.
- Ale chodzi mi o to, jaką drogą, jaką trasą? - dopytywała się Maigra.
- Och - powiedział Jim - myślałem, że po prostu będę wybierał drogi tak ogólnie na wschód, wiesz. Nie przywiązuję specjalnej wagi do tego, którą dokładnie trasą podróżuję.
- A powinieneś! - rzekła smoczyca. - Po ponad stu latach, kiedy tylko my próbowaliśmy utrzymać ich w ryzach, wieśniacy na mile dokoła stali się ogromnie zuchwali. Sorpil i ja nigdy nie lądujemy na zewnątrz, chyba że jesteśmy razem. Dwudziestu czy trzydziestu wieśniaków atakujących naraz, z widłami, sierpami i innymi takimi rzeczami, kiedy jest się samemu - zwłaszcza jeśli jest się takim małym smokiem jak ja - to zagrożenie, które trzeba traktować poważnie.
- Cóż, jeżeli powiecie mi, jakie są granice waszego terytorium - powiedział Jim - po prostu wylecę poza nie, zanim wyląduję na ziemi. Nie żebym uważał, iż nie dałbym sobie rady z dwudziestoma czy trzydziestoma uzbrojonymi wieśniakami, gdybym musiał.
Wbrew niemu samemu, wino wyzwalało w nim nieco instynktownej smoczej dumy z własnych rozmiarów i siły. W istocie w tej chwili, w odprężeniu wywołanym winem, myśl o poradzeniu sobie z dwudziestoma czy trzydziestoma uzbrojonymi wieśniakami znajdował jako coś raczej atrakcyjnego. Nie miał zbytnich wątpliwości, że mógłby zabić większość z nich, a resztę odegnać.
Przypomniał sobie, jak pierwszy raz wleciał między grupę konnych zbrojnych należących do sir Hugha de Bois de Malencontri, poprzedniego właściciela jego zamku i jego wroga, i roztrącił ich jak kręgle. Oczywiście zdarzyło się to zanim sir Hugh, w zbroi, na bojowym rumaku i z kopią, nauczył go, że istniały sytuacje, w których nawet smok chciałby wycofać się przed pojedynczym Jerzym - to znaczy człowiekiem.
Wspomnienie kopii, która przebiła go przy tej okazji i omal nie zabrała życia jego i Gorbasha, właściciela ciała, w którym przebywał, wywarło na nim otrzeźwiające wrażenie.
- Co proponujesz? - zapytał Maigrę.
- Cóż, na początek - odpowiedziała - powinieneś pozwolić mi opowiedzieć o najlepszej drodze, najbezpieczniejszej drodze. Poza tym powinieneś podróżować piechotą, dzięki czemu nie zauważy cię tak wielu wieśniaków, by mogli się zebrać i zaczaić na ciebie. Najlepszą trasą dla kogoś pragnącego opuścić nasze tereny jest droga przez las na północny zachód stąd i potem z powrotem na zachód, aż dojdzie się do wielkiego jeziora.
Przerwała, żeby sprawdzić, czy za nią nadąża.
- Mów dalej - poprosił.
- Podążaj brzegiem tego jeziora, dookoła, w swojej drodze na razie na zachód - powiedziała. - Z jakichś przyczyn tutejsi wieśniacy nie są tak skłonni atakować, jeżeli jest się blisko jeziora. Żaden z nich nie umie pływać. Tak że nawet jeśli cię zaatakują, możesz wskoczyć do jeziora (przy brzegu jest dość płytko dla kogoś takiego jak my, Jerzemu byłoby tam po szyję) i będziesz bezpieczny od wszystkiego, poza tym, czym mogą próbować w ciebie rzucać.
Jim uśmiechnął się do siebie trochę złośliwie. Smoczyca nie wiedziała, że był takim dziwnym smokiem, który potrafił i lubił pływać.
Odkrył to, kiedy przekraczał piechotą Fens po drodze do Twierdzy Loathly, gdzie musiał płynąć, żeby dostać się od jednego skrawka lądu do drugiego. Nie wiedział wtedy jeszcze, że jego smocze ciało jest cięższe niż woda, tak że spróbował przepłynąć kawałek bez zastanowienia. Już w wodzie, po początkowej chwili paniki odkrył, że jeśli tylko wystarczająco mocno poruszał łapami i ogonem - machając nim i tam, i z powrotem, jakby robił to wąż morski - mógł nie tylko utrzymywać się na wodzie, ale i posuwać naprzód. Było to męczące, ale możliwe.
Żaden smok, którego znał Jim, nigdy tego nie próbował, a wszystkie mocno wierzyły, że pójdą na dno jak kamień, jeżeli wejdą do wody zbyt głębokiej, by móc w niej stać i trzymać głowę nad powierzchnią.
Mimo wszystko uznał, że rada Maigry była dobra. W myślach przeprosił ją za podejrzenie, że ani jej, ani
Sorpilowi nie było na rękę pomaganie mu. Było to naturalne przypuszczenie, zgodne z tym, czym była smocza natura, ponieważ jeśli cokolwiek by mu się stało, zatrzymywali jego paszport. Z drugiej strony, ona też wypiła parę dzbanów wina z baryłki i dzięki alkoholowi nieco złagodniała.
Na pewno miała swoją atrakcyjną, łagodniejszą stronę, przynajmniej kiedy była młodsza, pomyślał. Inaczej byłoby rzeczą niezrozumiałą, że ktoś taki jak Sorpil, który musiał być potężnym smokiem, gdy oboje byli młodzi, mógłby się z nią ożenić.
- Dziękuję ci, Maigro - powiedział, a usłyszał, że słowa te zabrzmiały bardzo sennie. Do zamku wszedł przed południem, a ich jedzenie i picie, jak zwykle wtedy, kiedy brały się za to smoki, było długotrwałą sprawą. Światło księżyca powinno powiedzieć mu, że zajmowali się tym od ośmiu czy dziewięciu godzin. Jednak zdawało się, że czas przeleciał szybko.
W każdym razie był niewątpliwie śpiący.
- Macie dla mnie jakieś miejsce - spytał - czy mam po prostu zwinąć się tutaj?
Nie miał nic przeciwko zwinięciu się w kłębek tam, gdzie siedział. Z drugiej strony do smoczego instynktu należało wyszukiwać sobie do spania małe, odosobnione miejsce. Ze strony Sorpila i Maigry byłoby zwykłą gościnnością znaleźć mu takie miejsce - być może w jednej z mniejszych komnat zamku, nieważne, w jakim stanie.
- Wskażę ci miejsce! - Smoczyca zerwała się raczej rześko na nogi.
Smok został na miejscu, burcząc zaledwie coś, co brzmiało jak "dobranoc" połączone z beknięciem o iście smoczej sile.
Jim poszedł za Maigrą. Poprowadziła go przez kilka korytarzy, parę razy w górę i na dół po schodach, cały czas w prawie zupełnych ciemnościach. Ale z jego uszami i nosem, które mówiły mu, gdzie ona jest, podążał za nią, nie martwiąc się o to, że mógłby źle stąpnąć czy zabłądzić.
Przyprowadziła go w końcu do, jak podejrzewał Jim, sypialni jednego z poprzednich mieszkańców zamku. Zostawiła go tam, a on zwinął się wśród szczątków nielicznych mebli. Ostatnią jego myślą przed zaśnięciem było, że zamki we Francji zdawały się mieć więcej prywatnych pokoi niż zamki w Anglii.
Spał, jak to normalnie smoki, bez snów i głęboko. Kiedy się obudził, pokój rozjaśniało światło dnia. W ścianie znajdowało się tylko jedno wąskie okno, ale słońce zdawało się świecić prosto przez nie, tak że pokój był pewnie tak jasny, jak tylko mógł być. Różnica po ciemnościach nocy zaskoczyła nieco Jima, któremu godziny między momentem zaśnięcia a przebudzenia zdawały się zaledwie czymś więcej niż chwilą.
Ziewnął rozdziawiając potężne szczęki i wysuwając swój długi, czerwony jęzor w pełnym kurzu powietrzu komnaty. Potem rozwinął się i rozprostował - wszystko oprócz skrzydeł, gdyż nie było tam dość miejsca, by je wyciągnąć - i używając nosa w połączeniu z pamięcią, zszedł na dół drogą, którą przyprowadzono go tu poprzedniego wieczora.
Znalazł drogę do komnaty, w której jedli, pili i rozmawiali. Ani Maigry, ani Sorpila nie było w pobliżu. Z owiec nie zostało nic poza paroma roztrzaskanymi kośćmi, z których wyssano szpik. Otwarta przez smoka beczka była w czterech piątych pusta.
Jim uraczył się dzbanem wina, wlanym w gardło jednym ruchem i odkrył, że jest cudownie ożywcze. Wypił jeszcze jeden dzban, po prostu dla zasady.
Pewnie był już czas ruszać. Niczego więcej nie uzyska od swoich gospodarzy. Smoczyca, znajdując się pod łagodzącym wpływem wina, dała mu najwyraźniej najlepszą radę, jaką mógł dostać od któregokolwiek z nich.
Zamierzając już wyjść przez podwójne frontowe wrota, po raz ostatni odwrócił się, by krzyknąć kilka słów do gospodarzy, z których żadne nie pofatygowało się, by się z nim pożegnać.
- Tu James! - krzyknął. - Właśnie wyruszam. Dziękuję za waszą gościnność, niebawem wrócę, żeby odebrać paszport. Żegnajcie! - Jego głos zamarł, odbijając się i .wracając echem z coraz bardziej odległych zakątków zamku. Żaden dźwięk nie nadszedł w odpowiedzi.
Odwrócił się więc i wyszedł.
Był jeszcze jeden gorący, bezchmurny dzień. Jim wędrował pieszo, zgodnie ze wskazówkami, jakich udzieliła mu Maigra. Wyruszył później, niż zamierzał. Przez to jedzenie i picie poprzedniego wieczoru przespał prawie całe przedpołudnie.
Dwie godziny później dostrzegł plamę błękitu, która najwyraźniej była jednym końcem jeziora, wspomnianego przez smoczycę. Stanął zorientowawszy się, jak bardzo się zadyszał. Dyszał tak mocno, że każdy z odległości pięćdziesięciu stóp usłyszałby, jak sapie niczym parowóz wspinający się pod górę. Szczęki miał szeroko otwarte, a jego czerwony jęzor zwisał bezwładnie między przednimi zębami jak oklapnięta flaga.
Jim zapomniał o prostym fakcie, iż smoki naprawdę nie były stworzone do podróżowania piechotą. Z natury były stworzeniami poruszającymi się w powietrzu, jeśli już trzeba im było podróżować. A poza tym dzień był gorący.
Nigdy się przedtem nie zastanawiał nad faktem, że smoki, z ich skórą prawie nie do przebicia, nie miały żadnych gruczołów potowych na powierzchni ciała jak ludzie czy niektóre zwierzęta. Pozbywały się nadmiaru ciepła dysząc, tak jak to robi pies. Niestety, miały sporo większe rozmiary i wagę niż pies, a wędrowanie na piechotę dość prędko powodowało akumulację ciepła wewnątrz ciała. Tymczasem dzień ten nie należał do takich, w które łatwo pozbyć się skutków gorąca.
Nigdy wcześniej Jim nie zetknął się z tym problemem. Dwie poprzednie podróże na piechotę, jakie odbył jako smok, miały miejsce w chłodniejszym klimacie, i za każdym razem działo się to w okolicznościach, w których był emocjonalnie wytrącony z równowagi i nie zwracał większej uwagi na wysiłek fizyczny.
Za pierwszym razem zamartwiał się, że coś mogło przytrafić się Angie uwięzionej w Twierdzy Loathly. Za drugim razem był to zakończony fiaskiem marsz w celu odebrania Zamku Malencontri sir Hughowi. Jim był wtedy pełen zgorzknienia i niechęci do siebie. Dużą różnicę między tymi podróżami stanowiła też temperatura dnia. Marsz do Malencontri zakończył się w rzęsistym deszczu, który go chłodził.
Jednak obecnie nie działo się nic, co mogłoby odciągnąć jego uwagę od tego, jak niezwykle było mu gorąco i niewygodnie i jak bardzo czuł się udręczony. Stojąc tak i sapiąc pomyślał, że faktycznie szlag go prędzej trafi, niż dłużej to zniesie.
Maigra naturalnie założyła, że miał tylko dwie możliwości - lecieć albo podróżować piechotą, dokładnie mówiąc na tylnych łapach. Oczywiście nie zorientowała się, że rozmawia z Magiem, który tylko tymczasowo znajdował się w smoczym ciele i miał dzięki temu trzecie wyjście - przybrać z powrotem ludzką postać.
Jim zapisał potrzebne magiczne równanie wewnątrz swego czoła i po chwili stał nareszcie nagi i wypromieniowywał gorąco całym swoim ciałem. Lina, która podtrzymywała jego dobytek, zwisała teraz luźno z jego o wiele węższej szyi i ramion.
Jim zdjął tobołek, po czym ubrał się. Jednym końcem liny przewiązał płótno, w którym umieścił flaszkę z winem i jedzenie, a z reszty liny zrobił luźną pętlę, którą przełożył przez głowę i ramię, tak że węzełek zwisał mu na biodrze z drugiej strony jak pendent ponad rękojeścią sztyletu.
Nie był może teraz w tak korzystnym położeniu do stawienia czoła półtuzinowi czy więcej uzbrojonych francuskich wieśniaków, ale z drugiej strony nie rzucał się w oczy tak jak wtedy, kiedy szedł jako smok.
Poza tym, gdyby naprawdę go zaatakowano, miał zawsze możliwość zmienić się dla samoobrony z powrotem w smoka. Jeśli miejscowi ludzie byli skłonni tak samo wierzyć w Magię jak wszyscy inni, których do tej pory spotkał w tym świecie, to sam fakt, że zmienia się w smoka na ich oczach, powinien wystarczyć, żeby rozbiegli się w panice.
Teraz czuł się dużo lepiej - pominąwszy ogromne pragnienie spowodowane nie tylko winem wypitym poprzedniej nocy, ale i tymi dzbanami opróżnionymi z rana. W związku z tym skierował się pośpiesznie do jeziora, gdzie miał nadzieję napełnić się po same uszy chłodną wodą.
Im bliżej był jeziora, tym boleśniej czysty i orzeźwiający jawił się w jego wyobraźni smak chłodnej wody. W końcu ledwie mógł się powstrzymać, żeby nie biec. Nie zrobił tego, nie dlatego, że obawiał się, iż znów się zgrzeje i spoci - w ludzkim ciele dość łatwo się ochładzał - ale dlatego, że powstrzymywało go pewne uczucie dumy.
Czy Brian ruszyłby biegiem, by pokonać zaledwie parę ostatnich jardów dzielących go od wody, do której i tak dotarłby w sekundę czy dwie? Nie, pomyślał Jim, jego przyjaciel wzgardziłby podobną ludzką słabością. Chcąc nauczyć się, jak być czternastowiecznym odpowiednikiem oficera czasów wojny, Jim powinien być w stanie okazać nie mniej opanowania. Ostatecznie nie umierał przecież z pragnienia. Po prostu suszyło go po wypiciu zbyt dużej ilości wina.
Tak więc zdołał podejść statecznie do miejsca na brzegu jeziora, gdzie mógł się położyć i napić z jego powierzchni. Woda była dokładnie tak zachęcająco niebieska i piękna, jak to sobie wyobrażał. A kilka pierwszych łyków smakowało tak wyśmienicie, że mimo wszystko stracił panowanie nad sobą i zaczął łykać wodę całymi haustami tak szybko, jak tylko mógł.
Przerywając na chwilę dla złapania oddechu miał wreszcie możliwość dostrzec, jak woda, skoro przestał ją mącić swoim piciem, ukazała mu jego własne oblicze patrzące w górę na niego, zdawać by się mogło tuż spod powierzchni. Przyglądał mu się zauroczony - a po chwili zaczął się gapić ogarnięty czymś więcej niż tylko zauroczeniem.
Twarz spoglądająca na niego nie była jego twarzą. Była to twarz pięknej dziewczyny o długich jasnych włosach. Uśmiechała się do niego - czy raczej jej twarz uśmiechała się do niego - jak się zdawało zaledwie kilka cali pod powierzchnią wody. Obraz ten był zbyt wyraźny, żeby był jakąkolwiek halucynacją.
- Zaraz, zaraz! - powiedział głośno Jim, unosząc się na dłoniach i kolanach, ale wciąż wpatrując się w toń.
Twarz wyłoniła się z wody i okazała się połączona z głową, a w miarę wynurzania się dalej, z całą resztą przepięknej dziewczyny. Od jej uśmiechu Jimowi zakręciło się w głowie.
- Jesteś, ukochany - westchnęła. - W końcu, nareszcie jesteś. Pójdź ze mną.
Jej głos dźwięczał miękko. Wyciągnęła rękę i oplotła małą dłoń wokół dłoni Jima, i zanim się zorientował - nie zdawał sobie wyraźnie sprawy z tego, jak to się stało - został wciągnięty w głąb jeziora.
Zdążył zauważyć, że okolice brzegów jeziora nie były bynajmniej tak płytkie, jak twierdziła Maigra. Opadały stromo do nieznanej głębokości, w istocie tak daleko, że nie mógł w tej chwili dostrzec dna. Smok, który wierzył, że nie umie pływać, wpadając czy będąc wepchniętym tu do wody, natychmiast poszedłby na dno i zatonął bez szans na wyratowanie się.
Ale nie miał czasu roztrząsać perfidii wskazówek smo-czycy i możliwości smutnego końca, którego uniknął tylko dlatego, że ciepło dnia skłoniło go do zamiany w człowieka. Zbyt był pochłonięty faktem, iż jest miarowo coraz głębiej wciągany w jezioro.
W ludzkim ciele umiał całkiem znośnie pływać. Nawet nurkował z maską w wodzie głębokiej na piętnaście czy dwadzieścia stóp. Jednak w chwili obecnej nie miał żadnej maski ani rurki, a z jakiegoś powodu zupełnie nie umiał się przeciwstawić zdolności tej dziewczyny do wciągania go w głębie jeziora. Miał wrażenie, że nawet gdyby walczył, nie przyniosłoby mu to nic dobrego, a poza tym nie miał siły woli, by się przeciwstawić.
Utonie. To nieuniknione.
Jednak dopiero gdy o tym pomyślał, zdał sobie sprawę, że jeśli miałby utonąć, to do tej pory czułby już pewne tego symptomy. Założył, że wstrzymywał oddech, ale tak nie było. Oddychał całkiem normalnie - pod wodą.
To w ogóle nie miało sensu. Albo woda została zastąpiona jakimś bąblem powietrza wokół niego, co było niemożliwe, albo też oddychał wodą, jakby była powietrzem, co było nawet bardziej niż niemożliwe.
- Cudownie, że się w końcu zjawiłeś - mówiła przed nim złotowłosa dziewczyna, nie zadając sobie trudu, żeby odwrócić głowę. - To ostatnia rzecz, jakiej się spodziewałam. Miałam na oku tego paskudnego smoka, który się zbliżał i zbliżał. A potem nagle zniknął.
W jej głosie pojawiła się zaduma.
- Nic z tego nie rozumiem - powiedziała bardziej do siebie niż do Jima. - Nigdy przedtem nie spotkałam smoka, który by to zrobił. I przecież kierował się prosto do jeziora. Tak łatwo mogłam go utopić!
- Dlaczego - dlaczego miałabyś ochotę utopić smoka? - zapytał oszołomiony Jim.
- Jak to dlaczego? Przecież to takie obrzydlistwa! - odrzekła dziewczyna. - Te wielkie, brzydkie, nietoperzowate skrzydła i pokryta łuską skóra. Fuj! Szkoda, że nie znam sposobu na to, żeby pozbyć się ich wszystkich. Tymczasem robię, co mogę, topiąc te, które podchodzą blisko. Przyciągam je na skraj wody moją Magią, a potem, oczywiście, skoro mam już je w swej mocy, nie mogą mi uciec. Wciągam je prosto do wody, i... - Głos jej nabrał radosnych, dziewczęcych brzmień. - Topią się same!
Jim wewnętrznie zadrżał.
- Rybki są mi takie wdzięczne - ciągnęła dziewczyna. - Na jednym takim smoku znajdują tyle do jedzenia. Byłbyś zaskoczony, ile. To jeden z powodów, dla których mnie tak bardzo wszystkie kochają. Oczywiście, że kochają. To znaczy - kochałyby mnie tak czy inaczej, po prostu muszą. Ale kochają mnie tym więcej dlatego, że daję im wciąż do jedzenia smaczne martwe smoki. - Przerwała. - No, może nie wciąż. Ale raz na jakiś czas daję im jakiegoś smoka.
Dotarli do dna jeziora i zstępowali do czegoś w rodzaju podwodnego zamku, który jednakże był bardziej szeroki niż wysoki. Ściany jego wyglądały na zrobione z muszli i błyszczących szlachetnych kamieni, i wielu kasetonów z czegoś, co wyglądało jak prawdziwa macica perłowa połyskująca opalizujące pod wodą. Ławica małych niebieskich rybek rzuciła się ku nim poprzez wodę czy powietrze, czy czymkolwiek było to, co ich otaczało, i wykonała rodzaj skomplikowanego tańca wokół złotowłosej dziewczyny.
- Och, to wy! - powiedziała do nich pieszczotliwie. - Wiedziałyście, że zaraz wrócę. Przyprowadziłam najpiękniejszego mężczyznę na świecie. I zostanie tu z nami już na zawsze. Czy to nie będzie cudowne?
Jimowi przyszło do głowy, że byłoby miło, gdyby zapytała jego o zdanie co do pozostania tam, gdzie teraz był, na zawsze. Widział pewne ujemne strony, które mogły uczynić z tego faktu coś dalekiego od najcudowniejszej rzeczy, jaka mogła go spotkać.
Poza wszystkim innym miał pewne sprawy na lądzie. Nie żeby dziewczyna nie była śliczna. Była, aż dech w piersiach zapierało. Kiedyś myślał, że Danielle to prawdopodobnie najpiękniejsza kobieta, jaką kiedykolwiek w życiu widział. Ale to małe stworzonko promieniowało czymś przekraczającym zwykłą piękność. Tak samo nie mógł się bronić przed jej siłą przyciągania, jak nie mógł uwolnić nadgarstka z uścisku, którym go tu na dół sprowadziła.
Dziewczyna wciąż przemawiała do swoich małych rybek.
- Wiecie, że nigdy bym was nie zostawiła tak naprawdę na długo. Zostawić moje drogie maleństwa? Nigdy! Wiecie, że was kocham, i wszystko w tym jeziorze, i to jezioro. Tylko po prostu nie mogłam się oprzeć temu wspaniałemu mężczyźnie, którego znalazłam na brzegu. Za to nie możecie mnie przecież winić, prawda?
Tymczasem byli już daleko we wnętrzu podobnej do pałacu budowli. Weszli do komnaty o ścianach wyłożonych macicą perłową i udrapowanych delikatnymi jak pajęczyna tkaninami we wszystkich odcieniach zieleni i niebieskiego. Tkaniny zdawały się mienić w podwodnym blasku. Fotele były nie tyle fotelami, ile miękkimi, wielkimi, wielokolorowymi wzniesieniami do wyciągnięcia się. Ale głównym elementem umeblowania pokoju - jeśli można to było nazwać meblem - była ogromna bogata konstrukcja, wyglądająca jak okrągłe łoże bez wezgłowia czy podnóżka, za to ze stertą puchatych poduszek wysoko spiętrzonych na jednym brzegu.
Właśnie na te poduszki przyholowała Jima dziewczyna. Nie był pewien, czy właściwie szli, unosili się, płynęli, czy po prostu przesuwali się w tej dziwnej atmosferze koloru wody, którą można było oddychać. W każdym razie spoczęli właśnie na tych poduszkach. Tu dziewczyna puściła Jima, tak że zapadł się głęboko. Były bardziej miękkie niż wszystko, czego dotychczas dotykał, tak że prawie w nich zniknął, w na pół wyciągniętej, na pół podpartej pozycji.
- A teraz... - powiedziała złotowłosa dziewczyna siadając ze skrzyżowanymi nogami na powierzchni łóżka czy też może kilka cali ponad nią - Jimowi niełatwo było to stwierdzić. Chociaż powietrzno-wodna atmosfera, która ich otaczała, wydawała się przezroczysta, to nadawała wszystkiemu rodzaj lśnienia, które zacierało ostrość konturów. - Czego mój najdroższy pragnąłby najpierw?
- Cóż, ee, jeśli nie masz nic przeciwko temu - wyjąkał Jim - to paru wyjaśnień.
Spojrzała na niego, a usta jej ułożyły się w idealne "O" z zaskoczenia.
- Wyjaśnień?
- Tak - powiedział Jim. - Miło z twojej strony, że nazywasz mnie najprzystojniejszym mężczyzną na świecie, ale wszyscy wiedzą, że nim nie jestem. Jeśli już, to jestem w istocie jednym z naj... - Szukał odpowiedniego słowa. - Jednym z najbardziej nieprzystojnych, jakich można spotkać.
- Ależ skąd! - zaprotestowała dziewczyna. - A nawet gdyby, to wciąż kochałabym cię dokładnie tak samo i z tą samą wielką namiętnością. Jestem osobą wielkich namiętności, wiesz.
- Aha - bąknął Jim.
- Tak, naprawdę - powiedziała z przejęciem dziewczyna. - My, Pierwotne - właściwie jest nas tylko kilka, ale w każdym razie wszystkie spośród nas - jesteśmy istotami o wielkich, wielkich namiętnościach!
- Och, wierzę ci - wykrztusił Jim.
- Tak - westchnęła lekko. - Głupi ludzie nazywają nas wodnymi wróżkami. Ale to tylko dlatego, że nie pojmują różnicy między zwykłą wodną wróżką a Pierwotną. Pierwotna to coś o wiele, wiele subtelniejszego niż zwykła wodna wróżka. Wodne wróżki to tylko wróżki, które żyją w wodzie. To prawda, posiadły trochę Magii. To prawda, są nieśmiertelne. Ale nie mają żadnych wielkich zdolności, już na pewno zdolności przeżywania wielkich wzruszeń jak Pierwotne, a ze wszystkich Pierwotnych, nawet jeśli sama tak mówię, jestem zdolna do największych wzruszeń. Zawsze byłam i zawsze będę zdolna. Popatrzyła na Jima ciekawie.
- Jak masz na imię, mój najmilszy?
- No cóż - James - przedstawił się Jim.
- James... - wypróbowała, jak brzmi jego imię. - Dziwne imię, ale ma swój urok. James. Nie jest tak śpiewne jak niektóre inne, ale mimo wszystko, to dobre imię. James.
- Jeśli nie masz nic przeciwko, chciałbym też poznać twoje imię - powiedział Jim.
- Moje imię? - Spojrzała na niego zaskoczona. - Myślałam, że wszyscy znają moje imię. Jestem Meluzyna. Jak mogłeś nie wiedzieć? Ostatecznie jestem tylko jedna. Nie ma żadnych innych Meluzyn.
- Cóż, widzisz - zaczai się tłumaczyć Jim - jestem Anglikiem.
- Ach, Anglikiem! - powiedziała Meluzyna. - Słyszałam o Anglii i Anglikach. Więc jesteś jednym z nich. Nie wydajesz się zbyt odmienny - może poza tym dziwnym imieniem. Ale starczy już o tych imionach.
Zajrzała Jimowi w oczy swoimi głębokimi, niebieskimi ślepiami, zwiększając moc swej atrakcyjności z czegoś, co się zdawało Jimowi wielkością pięciuset watów, do około tysiąca.
- Porozmawiajmy o pilniejszych sprawach - zamruczała jak kotek. - Och, mój miły, czego teraz pożądasz najbardziej na świecie? - I podkręciła moc o następne pięćset watów.
Jim z rozpaczą przymknął oczy.
Nie, pomyślał, nie wolno mi. Nie chcę tu zostać na zawsze i kochać się z jakąś pierwotnicą. Chcę jechać do domu, do mojego własnego zamku, do Angie, i raz na jakiś czas zabijać olbrzyma albo uwalniać księcia, czy coś takiego... O czym ja myślę? W każdym razie nie mogę. Jeżeli ulegnę raz, to ulegnę znowu, a potem może mi się to spodobać. A potem mógłbym zechcieć zostać tu na dnie jeziora na zawsze. I co wtedy? Co się stanie, kiedy się mną znudzi, jak musi się nudzić mężczyznami, w których od czasu do czasu się zakochuje? Prawdopodobnie robi z nimi coś niewyobrażalnego. Muszę się z tego wydostać. Angie, pomóż mi!
- Głowa mnie boli - powiedział słabo Jim.

Rozdział 19


Nie spodziewał się, że to podziała, ale podziałało. Na jego uwagę o bólu głowy Meluzyna stała się przejmująco troskliwa i nalegała, żeby odpoczął i wyspał się. Na inne rzeczy będzie mnóstwo czasu później.
Możliwe, pomyślał Jim, że ta jej Magia przyciągania działała i na nią samą tak, że kiedy sądziła, iż jest zakochana, naprawdę była do głębi zakochana i gotowa poświęcać się dla dobra umiłowanej osoby. W tym świecie był w stanie uwierzyć we wszystko. Odkrył, że ludzie mogli tu w jednej chwili być ogromnie czuli i troskliwi, a w następnej dosłownie ziać nienawiścią, i nikt z ich otoczenia nie widziałby w tym najmniejszej sprzeczności.
Dziewczyna zostawiła go samego, a on usnął.
Kiedy się obudził, jeszcze nie wróciła. Jednakże w parę minut po jego przebudzeniu pojawiły się niektóre z małych rybek, jakie wykonywały akrobacje wokół Meluzyny. Nadpłynęły, okrążyły go i zaczęły przynosić mu różne rzeczy. Parę niosło w pyszczkach źle oszlifowane, ale sporej wielkości klejnoty, jedna przydźwigała wielką kiść winogron, tak ciężką, że musiała się mocno napracować płetwami, by dopłynąć do Jima.
- Nie lubię winogron - powiedział jej.
I była to szczera prawda. Nigdy naprawdę nie przepadał za winogronami i w gruncie rzeczy, jako człowiek, nie dbał też o wino. Dopiero jako smok odkrył radości, jakie ono przynosi.
Rybka, jakby wyczerpana, upuściła winne grono na łóżko i odpłynęła. Jednak w chwilę później wróciła z następnym winnym gronem.
Ta sama determinacja zdawała się charakteryzować wszystkie pozostałe rybki. Słuchały może dziewczyny, ale na pewno nie słuchały Jima. Wciąż tylko obsypywały go nie chcianymi podarkami. Na koniec cała ich ławica, wymachując z trudem płetwami, dotarła do niego niosąc jakąś opalizującą, zieloną materię.
Potem przyniosły śmieszny kapelusz, który wyglądał jak skrzyżowanie czapki kuchmistrza i wygniecionego cylindra.
Wokół niego rosła sterta podarunków, a on cieszył się, że Meluzyny nie ma w pobliżu i że może spokojnie pomyśleć, z dala od jej magicznego uroku, promieniującego na niego z mocą przeolbrzymiego reflektora.
Jego reakcja, gdy próbowała skusić go do cielesnego obcowania, była czysto odruchowa. Ale teraz, myśląc trzeźwo, zdawał sobie sprawę, że postąpił rozsądnie. Nawet jeśli chciała go zatrzymać na zawsze, jak mówiła - a doprawdy nie wierzył w to ani przez chwilę - to ktoś taki jak ona musi zakochiwać się na nowo w momencie, w którym nowa męska twarz pojawia się na horyzoncie. Ale nawet gdyby naprawdę zamierzała go na zawsze przy sobie zatrzymać, to problem tkwił w tym, że on nie chciał zostać tu na zawsze. Z wielu, wielu powodów.
Głównym z nich była Angie. Istniała ogromna różnica między fizycznym pociągiem do kogoś takiego jak Meluzyna a głęboką emocjonalną reakcją - miłością - jaką czuł do Angie.
Właściwie nie wyobrażał sobie życia bez Angie. To byłoby, jakby amputowano mu połowę jego samego, wzdłuż środka ciała, od czubka głowy do pięt. Angie miała coś, czego Meluzyna nie będzie mieć nigdy. Nie wiedział dokładnie, co to było, ale sama świadomość, że ona istnieje, znaczyła dla niego bardzo wiele. Nawet jeśli wyjeżdżał gdzieś, jak teraz do Francji, to świadomość, że ona jest w Malencontri i że on w końcu do niej z powrotem dotrze - bo nie miał zamiaru pozwolić, żeby cokolwiek przytrafiło mu się po drodze - sprawiała, że jego reakcje na życie były całkiem odmienne.
Musiał się stąd wydostać. Uciec z tego jeziora, jak najdalej od Meluzyny. W myślach poszukiwał gorączkowo powodów, jakie mógłby jej przedstawić, żeby zabrała go znów na brzeg jeziora.
To prawda, jej magiczny urok zadziałał na niego, kiedy on był jeszcze na brzegu, a ona w wodzie. Nie był jednak wtedy nawet w przybliżeniu tak silny, jak teraz, na dnie jeziora.
Czuł, że gdyby wydostał się na suchy ląd, potrafiłby zacisnąć zęby, odwrócić się i odejść od niej tak daleko, aż jej Magia przestałaby już na niego działać. Przyjął, że ktoś taki jak ona nie podąży za nim. A nawet gdyby poszła, to coś mu mówiło, że nie będzie miała tego rodzaju mocy, jaką dysponowała w jeziorze.
Doszedł w swoich przemyśleniach do tego punktu, kiedy nagle jak wybuch granatu wewnątrz czaszki przypomniało mu się, że on sam jest co najmniej początkującym adeptem Magii. Jeżeli jej przewaga nad nim leżała w sferze czarów, to powinien być w stanie przeciwstawić jej własną Magię, o ile będzie wiedział, jakie czary zastosować.
Ta ostatnia część była najtrudniejsza. Informacja, której potrzebował, była bez wątpienia ukryta w "Encyclopedie Necromantick", ale nauczył się już, że nie może po prostu sięgnąć i wydostać jej, tylko dlatego, że tego chce. Po pierwsze, musiał jasno zdefiniować to, czego potrzebował. Potem musiał dojść do tego drogą, którą już na swój użytek odkrył. Z tego, co wiedział, każdy Mag używał innej możliwej metody, każdy swojej własnej, a dla niego metodą tą wydawało się: wyobrażenie, konceptualizacja i przedstawienie.
No dobrze, powiedział sobie. Usiadł na łóżku ze skrzyżowanymi nogami i spróbował zastosować ten sposób do rozwiązania swojego problemu.
Pierwsze pytanie: Jakiej Magii potrzebuje, żeby się stąd wydostać?
Nie, po zastanowieniu pomyślał, że to będzie drugie pytanie. Pytanie pierwsze brzmiało: Czym jest Magia, która mnie tu zatrzymuje?
Po raz pierwszy przyszło mu do głowy, że mógłby to być inny rodzaj Magii od tej, której on by użył. Meluzyna określała siebie jako Pierwotną. Mogła być pierwotną w tym samym sensie, w jakim Giles był silkie. Tak że to, co było w niej magiczne, stanowiło cechę przyrodzoną, nie zaś coś, czego się nauczyła.
Jeśli tak właśnie było, to pytanie powinno brzmieć: Czym dokładnie jest ta jej wrodzona Magia?
Cóż, wydawała się być podzielona na dwie sfery. Jedną było to, co dawało jej władzę nad wszystkimi istotami w wodzie i w pobliżu wody. Drugą, jej umiejętność zmieniania wody w powietrze zdatne do oddychania.
Najwyraźniej nie miało to znaczenia, czy Jim oddychał wodą w tej chwili i uchodziło mu to płazem, czy też woda dookoła niego zamieniała się w powietrze i nim właśnie oddychał.
Miał!
Podstawą kontroli, jaką Meluzyna sprawowała nad ludźmi tak jak nad nim, był fakt, iż posiadała umiejętność uczynienia ich zdolnymi lub niezdolnymi do oddychania pod wodą. Prawdopodobnie miała go też w przypadku smoków. Jednak wyraźnie wolała, żeby smoki wypełniały się wodą, skoro już znalazły się pod powierzchnią. Z drugiej strony, w jego przypadku, wolała, żeby oddychał wodą, jakby była powietrzem, lub też oddychał wodą zamienioną w powietrze. To znaczy, że wszystko, co musiał zrobić, to...
- Au! - krzyknął Jim.
Potarł sobie prawą stronę głowy. Tuzin trudzących się małych rybek właśnie upuściło mu na głowę niedużą sztabkę złota. Spiorunował je wzrokiem.
- Nie chcę tego! - zawołał. - Nie chcę ani złota, ani klejnotów, ani winogron, ani żadnego innego towaru, który mi przynosicie. Nie chcę tego, rozumiecie mnie?! Nie chcę tego!
Rybki znów odpłynęły gromadką - sądząc po ich poprzednich wyczynach, po to, żeby znaleźć coś innego i mu przynieść. Znów potarł głowę, po czym spróbował powrócić do myśli przerwanej przez złotą cegiełkę.
Miał już pierwszy element swojej metody. Musi wyobrazić
sobie, że istnieje sposób, żeby mógł wyjść stąd; iść pod wodą do brzegu jeziora aż na powietrze - a woda dookoła niego będzie wciąż zdatna do oddychania, dopóki nie wydostanie się na zewnątrz i zacznie oddychać w prawdziwej atmosferze.
Skoncentrował się na wyobrażeniu sobie, że tak właśnie robi. Oto, myślał, przechadzam się po dnie jeziora, doskonale oddycha mi się wodą, chociaż uciekam od Meluzyny. Moje własne czary zamieniają wodę dookoła mnie w jak najbardziej zdatne do oddychania powietrze. Mam tyle powietrza, ile chcę. Mogę głęboko wciągać je w płuca. Mógłbym nawet biec, jak szybko bym chciał, i wciąż moje płuca miałyby mnóstwo powietrza z mnóstwem tlenu, by pompować go do organizmu i podtrzymywać ciało w akcji. Oto jestem, biegnę po dnie jeziora, zaczynam wspinać się na brzeg i oddycham sobie spokojnie...
Dobrze, ale co mam napisać na wnętrzu czoła, żeby sprawić, bym mógł oddychać wodą w ten sposób? Wiem, że odpowiedź jest gdzieś tam w środku, we mnie, w "Encyclopedie Necromantick", ale wciąż nie przychodzi mi na myśl właśnie ta rzecz, której mi potrzeba...
- Och! Obudziłeś się - odezwał się za nim głos Meluzyny. Wskoczyła na łóżko obok niego, lądując na kolanach. - A sio!
Ostatnie słowa skierowane były do małej ławicy rybek, która teraz mozoliła się z czymś, co wyglądało jak korona zrobiona w całości z macicy perłowej. Rybki odwróciły się i odpłynęły.
- Tak się cieszę, że już nie śpisz, najdroższy - mruczała dziewczyna. - Czy czujesz się już zupełnie dobrze?
- Tak - powiedział Jim, a potem zdecydował, że powinien w to włożyć nieco entuzjazmu. - Tak, dziękuję. Istotnie czuję się już dużo lepiej.
- No to świetnie - ucieszyła się Meluzyna. - To może teraz...
- A jak tobie minął dzień? - spytał Jim. Zaskoczona popatrzyła na niego.
- Mój dzień? - spytała.
- No cóż, dzień czy noc, ten czas, który spędziłaś z dala ode mnie, podczas gdy spałem - wyjaśnił Jim.
- Chcesz wiedzieć, co się ze mną działo od czasu, kiedy zasnąłeś? - zapytała dziewczyna przyglądając się mu. - Nikt nigdy, to znaczy zazwyczaj nikt, nie zadaje mi tego rodzaju pytań.
- No cóż, widzisz - powiedział - kiedy dwoje ludzi, tak jak ty i ja...
- Och, tak - westchnęła.
- Kiedy dwoje ludzi, tak jak my - powtórzył Jim - czuje do siebie sympatię, to ich uczucie staje się czymś większym, piękniejszym, jeżeli interesują się nawzajem tym, co robią, nawet wtedy, kiedy nie są razem.
Meluzyna popatrzyła na niego mocno zaintrygowana i pokręciła głową.
- Jesteś strasznie dziwny, Jamesie - stwierdziła. - Czy to się bierze z faktu bycia Anglikiem?
- Och, tak - odparł Jim - my wszyscy tak to odczuwamy w Anglii. To dlatego ludzie tam tak bardzo się nawzajem kochają.
- Brzydcy, brutalni, angielscy barbarzyńcy, wszędzie dookoła pełno smoków, i bardzo się nawzajem kochają? - powiedziała z niedowierzaniem.
- Och, tak. Bardzo się kochają, bardzo. Uwierz mi na słowo - rzekł Jim.
- Oczywiście, uwierzę ci we wszystko na słowo, najdroższe serce - obiecała Meluzyna - po prostu trochę trudno mi się z tym oswoić, nic więcej... Brzydcy, brutalni... Dlaczego sądzą, że ich miłość jest silniejsza, jeżeli wiedzą o tym, co robili, kiedy byli osobno?
- Och, to sprawia dużo więcej, nie tylko umacnia ich miłość - tłumaczył Jim. - To nadaje ich miłości całkiem nowy wymiar. Nikt, kto tego nie doświadczył, nie potrafi sobie wyobrazić, jaka to różnica. Ale żeby odpowiedzieć na twoje pytanie: powodem, dla którego to zwiększa ich miłość, jest fakt, iż myślą o sobie nawzajem nawet wtedy, kiedy są osobno, i tęsknią do tego, żeby znów być razem. Dlatego chcą wiedzieć o sobie wszystko, co można wiedzieć, nawet to, co to drugie robi, kiedy nie ma go w pobliżu.
- To przedziwne zapatrywanie, Jamesie - mówiła z przejęciem Meluzyna. - Zaczynam jednak widzieć, że coś w tym może być. Jestem tylko strasznie zaskoczona, że jeśli coś podobnego istnieje, nie przyszło mi to już przedtem do głowy.
- To dlatego, że twoja zdolność kochania jest tak wielka - zapewnił ją Jim. - Jest tak wielka, że nigdy nie przyszło ci do głowy, żeby szukać poza nią czegoś, co by ją jeszcze zwiększyło.
- To prawda - zgodziła się. - Przynajmniej ta część o tym, że moja miłość jest tak wielka, to prawda, więc przypuszczam, że i reszta też może być prawdą.
Złożyła dłonie razem na kolanach.
- No cóż - powiedziała - sądzę, że wiem, jak spędziłeś czas od chwili, kiedy widziałam cię ostatnio. Spałeś aż do niedawna, prawda?
- Tak - odpowiedział Jim. - Ale skąd wiesz? Niedbale machnęła ręką w kierunku sztabek złota, strojów, klejnotów i innych przedmiotów porozrzucanych na łóżku.
- Och, byłoby tych rzeczy dużo więcej, gdybyś obudził się wcześniej - stwierdziła. - Mówiłam moim rybkom, żeby obserwowały cię bardzo uważnie i zaczęły dawać ci różne prezenty, jak tylko się obudzisz.
- Rozumiem - powiedział Jim. - No, to mnie mamy z głowy. Tak czy inaczej jestem pewien, że twój dzień był o wiele ciekawszy. Opowiedz mi o nim.
- No cóż, nie mogę po prostu wylegiwać się cały czas tak jak ty, kochanie - rozpoczęła Meluzyna. Uspokajająco położyła dłoń na przedramieniu Jima. - Nie żebym zazdrościła ci tego, że możesz odpoczywać. Chcę, żebyś miał wszystko, co najlepsze. Ale jeśli chodzi o mnie... Cóż, to jest naprawdę bardzo duże jezioro, wiesz, dużo głębsze, niż wygląda z góry, i żeby o nie zadbać, mam pełne ręce roboty. Mój drogi mały ludek - moje rybki i inne podwodne stworzenia, które tu żyją - jest bardzo poczciwy, ale nie poradziłby sobie nigdy z utrzymaniem jeziora w prawdziwym porządku, gdybym nie zawiadywała całością spraw.
Zwróciła na niego na chwilę swoje zniewalające oczy. Jim przytaknął, żeby pokazać, że ją dokładnie rozumie.
- Tak więc zawsze jestem zajęta okrążaniem jeziora i sprawdzaniem, czy wszystko jest jak trzeba. Na przykład dzisiaj - czy raczej przez tę część doby, noc i poranek, które przespałeś - byłam zajęta wszędzie dookoła jeziora. Głęboko rosnące wodorosty radzą sobie świetnie, ale wodorosty w pobliżu powierzchni nie udają się tak dobrze, jak powinny. Są trzy dość małe strumienie, które zasilają to jezioro, ale ostatnia zima była dosyć sucha. Nie zebrało się wystarczająco dużo śniegu i w rezultacie poziom jeziora troszeczkę opadł. Niewiele, rozumiesz, nie na tyle, żeby uszkodzić moje płytko rosnące rośliny - takie jak sitowie, które wystaje z wody - ale dosyć, żeby mogły poczuć się trochę kiepsko, zwłaszcza te już w pełni wyrośnięte.
Przerwała i westchnęła.
- Zawsze coś się dzieje - powiedziała. - Cóż, naturalnie niewiele mogę zrobić z tymi strumieniami, chyba żebym chciała wybrać się do źródła każdego z nich. Ale spowodowałam, żeby źródła na dnie jeziora popracowały trochę mocniej i dały nieco więcej wody. Sądzę, że za jakieś cztery czy pięć dni sitowie będzie się już czuło zupełnie dobrze. Potem była sprawa kości ostatniego smoka, którego utopiłam w jeziorze.
Przerwała i skrzywiła się.
- Nie cierpię nawet patrzeć na ich paskudne kości, i wszystkie moje rybki o tym wiedzą. Mają za zadanie spływać na dół i nanosić na kości muł i szlam, tyle ile zdołają, dopóki ich nie zakryją, ale nie pracowały nad tym, jak powinny. Nie znoszę być dla nich ostra, ale pomówiłam z tymi w bezpośrednim sąsiedztwie smoczych kości dość surowo. Jednakże po tym, jak przemówiłam im do rozumu, użyłam niektórych z moich własnych zdolności, żeby nanieść szlam na kości, ten jeden raz. Jestem pewna, że następnym razem poradzą sobie lepiej.
- Na pewno - zawtórował Jim. - Czy cokolwiek mogłoby nie zdobyć się na większy wysiłek po tym, jak w ten sposób przemówiłaś?
- Nic, oczywiście - zgodziła się dziewczyna. - Wszystkie obiecały sprawić się lepiej i wiem, że tak zrobią. Rzecz w tym, że mieliśmy kilka smoków naraz, około miesiąca temu, i było dla nich dość dużo do jedzenia, tak że nie oczyściły wcześniej tego smoka do; końca. Więc to nie całkiem ich wina. W każdym razie tym się już zajęłam. Potem sprawdziłam wylęgarnię pereł; i tam wszystko w porządku. Wolę słodkowodne perły niż te obrzydliwe słonowodne, które zdają się lubić Jerzy - och, nie miałam na myśli takich Jerzych jak ty, Jamesie, tylko o wiele mniej wrażliwych Jerzych, takich jak większość z nich. Niektórzy z nich są prawie tak okropni jak smoki.
- Wiem - powiedział Jim. - Niektórzy z nas, Jerzych - ale przecież nie do mnie należy to mówić. Naprawdę chciałbym zobaczyć to twoje cudowne jezioro. Opowiadasz tak realnie, że mogę je prawie sobie wyobrazić.
- Chciałbyś? - Meluzyna wpatrywała się w niego. - Jesteś najdziwniejszym z ludzi, Jamesie. Ale bardzo bym pragnęła pokazać ci je. Naprawdę uwielbiam moje jeziorko i nigdy właściwie nie miałam okazji pochwalić się nim nikomu. Możemy pójść od razu, jeśli chcesz. To znaczy, jeśli jesteś wypoczęty i przeszedł ci ból głowy?
- Czuję się świetnie - zapewnił ją Jim. - I nie mogę się doczekać, kiedy zobaczę resztę jeziora.
- No to chodź! - zawołała śpiewnie, unosząc się znad łóżka. Jim poczuł, że unosi się razem z nią. Znów trzymała go za nadgarstek.
- Nie musisz mnie trzymać - powiedział, gdy holowała go przez pałac w stronę głębi jeziora. - Pójdę z tobą.
- Och, racja. - Dziewczyna puściła jego nadgarstek. - Tylko skup się na tym, żeby się trzymać blisko mnie, a nie będziesz musiał zawracać sobie głowy chodzeniem.
Jim zrobił tak i okazało się, że miała rację. Razem przesuwali się przez zagonek wysokich pierzastych wodorostów i w końcu wyłonili się na otwartą przestrzeń poza nimi. Czarna, płaska równina rozciągała się wokół, aż odległe jej części gubiły się w lśnieniu wody.
- To moje równiny mułowe - wskazała Meluzyna. - To najniższa część jeziora. Czyż nie są piękne?
- Ee... tak - powiedział Jim. - Są takie... takie...
- Gęste i czyste - uzupełniła za niego. - Wiem, co masz na myśli. To nie kończąca się praca, sprawdzanie, czy wszystko, co na nich osiadło, zostało pokryte lub wepchnięte pod powierzchnię. Ale nie sądzę, żeby gdziekolwiek istniał lepszy kawałek równin mułowatych, z pewnością nie we Francji.
- Wierzę ci - powiedział Jim. Przepłynęli ponad równinami mułowymi.
- Dalej brzeg jeziora jest płytszy - mówiła dziewczyna po drodze. - Tam są grządki z ostrygami i znacznie więcej roślinności. Tam też były te smocze kości, o których musiałam ostro pomówić z rybkami. Zazwyczaj próbuję sprowadzić smocze kości na równiny mułowe. Tak ładnie znikają w mule. Po dniu czy dwóch nie ma śladu po nich. To w pewnym sensie problem. Prawie wszystko na równinach mułowych zostaje wessane w głąb tak szybko. Muszę się upewniać, że moje rybki zjadły już, co chciały ze smoka, resztę bowiem zabiera się tutaj. Jeżeli na szkielecie zostało choć trochę ciężaru, to znika z oczu, niemal kiedy się patrzy.
Roześmiała się nagle wysokim, szczęśliwym dziewczęcym śmiechem.
- Możesz sobie wyobrazić, jak to jest, kiedy dużych rozmiarów smok wpadnie prosto na równiny mułowe? To się prawie nigdy nie zdarza, ale możesz to sobie wyobrazić? - zapytała Meluzyna. - Po prostu idą na dno. Powinieneś zobaczyć ich wyraz twarzy - to znaczy, jeśli można nazwać to, co mają, twarzą!
- Och, tak - powiedział Jim. - To mi przypomina, że jeszcze cię nie spytałem, czemu tak bardzo nie lubisz smoków?
- No cóż - odpowiedziała dziewczyna - po pierwsze, są tak dalekie od podwodnego świata, jak to możliwe. Nie są nawet na lądzie, tylko ponad nim, w tym paskudnym czymś nazywanym powietrzem. To znaczy powietrze nie jest zupełnie takie złe. Oczywiście sama nim mogę oddychać, ale bywa ono czasami czymś paskudnym - suchym, kwaśnym i śmierdzącym.
Dotarli już do samego końca mulistych równin i wkraczali na teren wyrzeźbiony w małe wąwozy i wzniesienia, wszystkie prowadzące w górę. Meluzyna pokazała mu swoje perłodajne ostrygi - które posłusznie rozdziawiły się na jej rozkaz, i rozsunąwszy swoje miękkie wewnętrzne części, zaprezentowały perły. Jim podziwiał je należycie, a potem starannie przyjrzał się wodorostom, które mu wskazywała.
Wyruszali otoczeni przez hordę małych rybek, które zazwyczaj kręciły się koło niej w pałacu, ale wkrótce po tym, jak zapuścili się nad muliste równiny, zostały one w tyle. Teraz widzieli wokół siebie ryby rozmaitych rozmiarów, aż po monstrualne szczupaki. Jeden z nich, jak ocenił Jim, musiał mieć cztery i pół stopy długości. Podpłynął do dziewczyny, wykonał coś w rodzaju głębokiego pokłonu w wodo-powietrzu, a kiedy porozmawiała z nim i pogłaskała go, znów odpłynął.
W końcu Meluzyna odwróciła się.
- Czy to nie cudowne? - westchnęła, gdy sunęli razem ponad dnem jeziora.
- Z pewnością tak - zgodził się szczerze Jim.
Istotnie miał powód do tej szczerości, ponieważ w trakcie obserwowania tego końca jeziora zobaczył, że dużo łatwiej byłoby wyjść na brzeg tutaj, niż wspiąć się na prawie pionowe podwodne ściany brzegu, z którego tu się dostał.
Gdyby tylko mógł wyrwać się dziewczynie, powiedział sobie, to nie powinien mieć kłopotów z wspięciem się na brzeg jeziora i wydostaniem na ląd. Potem, już na lądzie, zaryzykowałby ucieczkę od niej. Być może w pewnej odległości, poza miejscem, gdzie mogła wyczuć, że smok jest w pobliżu, mógłby znów się w niego zamienić i pośpiesznie odlecieć daleko poza zasięg jej mocy.
Gdy śpieszyli z powrotem w kierunku pałacu ponad mulistymi równinami, umysł jego błądził wokół czegoś, co zarysowywało się jako rozwiązanie magicznego nakazu - zaklęcie wydawało mu się teraz zupełnie nieodpowiednim słowem - który utrzymywałby wokół niego powietrze, gdyby uciekł Meluzynie. Wykonał parę subtelnych małych testów, podczas gdy entuzjastycznie go oprowadzała, specjalnie odchodząc od niej na pewną odległość, żeby zobaczyć, jak daleko może się odsunąć, zanim straci otoczkę wody zamienionej w powietrze, którą najwyraźniej stworzyła dla niego. Jak się wydawało, krytyczna odległość nie przekraczała dziesięciu stóp.
Z drugiej strony, tam w pałacu, nawet kiedy jej nie było, wciąż był otoczony atmosferą zdatną do oddychania. A co z rybkami, które zdawały się przepływać przez tę atmosferę, jakby była rzeczywiście wodą.
Ale to pomniejsza kwestia. Rozwiązanie umożliwiające oddychanie pod wodą z wykorzystaniem jego własnej Magii właśnie uformowało mu się w głowie.
Potrzebował czegoś, co mógłby sobie wyobrazić. Czegoś ze swojego własnego doświadczenia - i nagle wpadł na to. Przypomniał sobie jedno z doświadczeń na lekcjach chemii, kiedy jeszcze chodził do średniej szkoły. Był to prosty eksperyment, w którym metalowy twornik zanurzano w wodzie i puszczano prąd elektryczny. Bąbelki gazu powstawały na obu końcach, gdy woda dzieliła się na dwa produkty - wodór i tlen - które wchodziły w jej skład.
Równanie było proste:

2H20 ---- 2H2 + 02

W istocie proces ten zasugerował mu mały, śmieszny wierszyk.

Jestem twornik O2, gruby czy też chudy,
Szybko bąbeleczki O2 wskakujcie do budy!

Okropna była to poezja, ale pozwoliła mu przedstawić sobie to, czego potrzebował.
Kiedy sunęli dalej nad dnem, dyskretnie wyciągnął ramię w bok, po przeciwnej stronie, niż szła dziewczyna, która cały czas szczebiotała i tak czy inaczej nic by nie zauważyła. Wewnątrz czoła zapisał:

JA ---- O2 TWORNIK

Natychmiast z czubków palców zaczęły wypływać mu bąbelki. Pośpiesznie przepisał polecenie wewnątrz czoła, odwracając je. Bąbelki natychmiast przestały wypływać.
Cicho westchnął z ulgą. Jeden problem rozwiązany.
Teraz potrzebował odpowiedzi na to drugie pytanie, to znaczy: jak opuścić jezioro bez wiedzy Meluzyny.
Zorientował się jednak, że w tej chwili żaden z tych problemów nie naglił aż tak. Teraz powinien skupić się nad tym, co może zrobić, żeby uniknąć tego, co najwyraźniej miała na myśli dziewczyna, gdy tak coraz bardziej i bardziej zbliżali się do komnaty z wielkim łożem. Nie mógł wykorzystać po raz drugi numeru z bólem głowy. Nawet gdyby znów ustąpiła, z pewnością zaczęłaby coś podejrzewać. Szkoda, że nie znał jakiegoś sposobu na to, żeby ją głęboko uśpić. A przynajmniej sprawić, żeby stała się tak senna, by myśl o kochaniu oddaliła się na chwilę. Myśli Jima rozpaczliwie podążały tym śladem.
Jedyną rzeczą, która przyszła mu do głowy, było, że opanował sztuczkę Carolinusa z zamienianiem wina w mleko, jako lekarstwo na wrzody żołądka. Była to jedna z pierwszych małych magicznych sztuczek, jakich Jim spróbował po powrocie od Maga i nauczeniu się, jak się zamieniać ze smoka w człowieka i vice versa. Wypróbował, jak samemu zamienić wino w mleko.
Jim lubił mleko tak samo, jak nie kochał winogron. Ale mleko nie było czymś często obecnym w menu w Malencontri. Prawdę mówiąc, o ile się orientował, nikt, włącznie ze służbą, nie pijał go. Chociaż w chatach daleko za murami ludzie należący do jego majątku prawdopodobnie żuli i połykali wszystko, co w ogóle było jedzeniem, żeby tylko wszelkimi dostępnymi środkami utrzymać się przy życiu.
W każdym razie nigdy nie zebrał się na odwagę, żeby zażądać dla siebie w Malencontri mleka. Zamiast tego usiłował jak czarodziej opanować sztukę zamieniania wina w mleko.
I powiodło mu się.
Okazało się to całkiem proste. Teraz już lepiej rozumiał, jak to było możliwe. Wiedział, jak smakuje mleko, i mógł sobie wyobrazić ten smak na języku. Wiedział też, jak smakuje wino. Dość prosto było więc napisać na wnętrzu czoła:

WINO ---- MLEKO

I jakiekolwiek naczynie trzymał w ręku, robiło się w nim biało, i okazywało się, że zawiera zamiast wina mleko.
Zaczynał rozumieć, że powodem, dla którego tak łatwo mu to przyszło, był fakt, że i wino, i mleko mógł sobie tak dokładnie wyobrazić. Teraz, jeśli tylko Meluzyna napiłaby się mleka, mógłby zamienić je w jej żołądku w wino, i być może by się upiła. Na tyle mocno upiła, żeby stracić zainteresowanie czułym obejmowaniem Jima. Choć, jak się zastanowić, jeśli była taka jak wszyscy inni średniowieczni ludzie, to musiałby pewnie ją całą napełnić winem, żeby straciła przytomność.
Niestety był pewien, że nie pijała mleka. Prawdę mówiąc dno jeziora byłoby ostatnim miejscem, w którym dostępna byłaby krowa czy cokolwiek innego dającego mleko. Niektóre z morskich ssaków produkują mleko, ale to przecież słodkowodne jezioro.
Tymczasem dotarli już z powrotem do pałacu. Zbliżywszy się do łóżka, rozsiedli się na nim.
- Mój kochany - szepnęła dziewczyna spoglądając czule na niego - masz zupełną rację. Kocham cię jeszcze bardziej za to, że interesujesz się moim jeziorem.
- To dobrze - powiedział Jim. - To znaczy, jestem bardzo szczęśliwy, bo sam dokładnie czuję to samo.
- Naprawdę? - spytała, a jej magiczna moc skoczyła o dobre tysiąc watów.
Jim rozpaczliwie szukał wyjścia. Dzisiejsza wycieczka wkoło dna jeziora umocniła tylko jego instynktowne przekonanie, że jeśli podda się uczuciom Meluzyny, to złapie się jak na haczyk i nigdy nie znajdzie dość odwagi i siły woli, żeby od niej uciec. Raz jeszcze w determinacji przeszukał swój umysł i pod presją naglącej potrzeby, jak to zwykle bywa, wpadł na dobry pomysł.
- Czemu nie napijemy się najpierw trochę wina? - zaproponował. - Możemy wypić toast za nasz wspólnie spędzony dzień, za oglądanie jeziora, za samo jezioro. Myślę, że to dobry pomysł. A ty?
- Ależ... tak - odpowiedziała. Klęczała, jak przedtem, przy jego boku na łożu. - Jesteś najniezwyklejszym człowiekiem, Jamesie, i masz doprawdy prześwietne pomysły.
Zwróciła się do małej ławicy rybek, które zawsze kręciły się koło niej.
- Wina - zażądała - i kryształowe puchary, najpiękniejsze, jakie mam.
Promieniała patrząc na Jima.
Nadpłynęło wino. Małe rybki walczyły z pełną butlą, którą położyły na łożu obok dziewczyny, razem z dwoma bardzo ozdobnymi, wymyślnymi pucharami z rżniętego szkła, jakiego Jim nie widział do tej pory w tym świecie.
- Sądzę, że powinniśmy wypić ze dwie butelki, nieprawdaż? - spytał Jim.
- Czemu nie - zgodziła się Meluzyna i zachichotała. Klasnęła w dłonie i popatrzyła na swoje rybki. - Jeszcze jedna butelka.
- I coś do otwierania - zasugerował Jim.
- Phi - prychnęła i niedbale machnęła dłonią. - Jeżeli powiem butelce, żeby się otworzyła, to się otworzy.
Podniosła jeden z ozdobnych pucharów i podała go Jimowi, wzięła drugi w lewą rękę, a prawą uniosła butelkę.
- Korku! - zawołała patrząc groźnie na butelkę. - Wyłaź!
Korek posłusznie wystrzelił w powietrze. Dziewczyna napełniła swój puchar, potem puchar Jima. Najwyraźniej, jak zauważył Jim, lubiła takie musujące białe wina. Postawiła butelkę z powrotem na łożu.
- Tylko stój prosto - ostrzegła ją.
Odwróciła się od butelki i uniosła puchar, by stuknąć się z Jimem.
- Za nas, ukochany - uśmiechnęła się.
Wypiła. Jim też wypił. Jak podejrzewał, wino było szampańskie - raczej słodki szampan, ale niezwykle smaczny. Nawet on, w swojej ludzkiej postaci, doceniał to.
Popatrzyli na siebie znad na wpół opróżnionych pucharów.
- Och, jestem taka szczęśliwa - powiedziała Meluzyna z lekko błyszczącymi oczami. - Mam moje śliczne jezioro i mam ślicznego ciebie, i wszystko będzie zawsze wspaniale.
Przez chwilę, z niewyjaśnionych przyczyn, Jim poczuł wyrzuty sumienia. Słyszał, jak ta istota radośnie rozprawiała o ciągnięciu smoków na śmierć i upewnianiu się, czy ich kości całkiem zatonęły w mulistych równinach. Ale przy tym wszystkim zdawała się całym sercem tak szczęśliwa i zakochana w swoim jeziorze, i w tej chwili w nim samym. Nagle poczuł się jak przebrzydła świnia na myśl o ucieczce od niej.
Jednak wiedział, że jest to ostatnie, co powinien czuć, jeśli ma zamiar uciec.
Sięgnął po wino i napełnił ponownie ich puchary. Odstawił butelkę, która tym razem stanęła prosto z własnej woli.
- Za twoje wspaniałe jezioro i za wszystkie wspaniałe w nim rośliny i stworzenia - powiedział.
Znów wypili, mniej więcej połowę tego, co za pierwszym razem, ale wciąż sporo.
Rybki przybyły z następną butelką i postawiły ją koło otwartej (gorliwie naśladowała swoją poprzedniczkę stojąc prosto), po czym uniosły się i zaczęły krążyć tuż ponad ich głowami.
- To po prostu cudowne - stwierdziła dziewczyna, kiedy skończyli pierwszą butelkę.
Jim miał rację. Naprawdę piła jak wszyscy inni ludzie średniowiecza, których spotkał.
- To najcudowniejszy dzień, jaki przeżyłam. Napijmy się jeszcze wina. - Napełniła wciąż w trzech czwartych pełny puchar Jima aż po wrąbek i swój własny, pusty. - I to jest różnica - dodała pochylając się ku Jimowi. Wino z jej pucharu zaczęło się wylewać, ale zatrzymało się w powietrzu, podniosło i wróciło z powrotem do pucharu. - Nikt nigdy przedtem nie rozumiał, co to znaczy być Meluzyna. Nikt nie rozumiał ani odrobiny Meluzyny. Biedna Meluzyna!
- Tak - przyznał Jim trochę nieobecnym głosem - to musi być niełatwe. Musi być ci bardzo ciężko.
Jego umysł zajmował się głównie poskładaniem w całość pomysłu, który przyleciał do niego na skrzydłach wspomnienia o Carolinusie zamieniającym wino w mleko. Przypominanie nie szło łatwo. Żeby nie zwracać jej uwagi, wypił około półtora pucharu wina, lecz te puchary były zwodnicze. W każdym musiało się mieścić dobre pół litra płynu.
Skoncentrował się. Należało przemienić coś, co nie było środkiem upajającym, w coś, co nim było.
Albo - pomysł ten rozbłysł mu nagle jak światło wewnątrz czaszki - substancję mniej upajającą w bardziej upajającą!
- Setki i setki, i setki lat - mówiła dziewczyna wpatrując się w przykrycie łoża - a to naprawdę wcale nie moja wina. Ostatecznie ktoś taki jak ja, mający w sobie krew królewską - mam w sobie krew królewską, wiesz?
Szarpnęła Jima za rękaw, żeby przyciągnąć jego uwagę.
- Królewską krew? - powtórzył Jim. - Och, byłem tego prawie pewien, sądząc z twojego wyglądu.
- Zgadza się - powiedziała Meluzyna - królewska krew. Jestem naturalną córką Elimasa, króla Albanii. Moją matką była wróżka Pressine. Ale on, mój ojciec, był taki okrutny. Nawet nie wyobrażasz sobie jak okrutny. Więc po prostu musiałam zamknąć go we wnętrzu góry. A co ty byś zrobił? Jestem przekonana, że też zamknąłbyś go w górze!
Znów szarpnęła Jima za rękaw.
- Nie zgadzasz się?
Brandy! Myśl ta eksplodowała w głowie Jima. Tak, przejście od wina do brandy byłoby najbardziej naturalnym posunięciem na świecie, skoro brandy robiło się z wina.
Tymczasem dziewczyna zmieniła już temat.
- Nie sądzisz, że mamy już dość wina? - spytała. Odstawiła puchar i machnęła dłonią. Małe rybki zebrały się i porwały nie tylko jej puchar i dwie butelki, ale i puchar z dłoni Jima, wciąż jeszcze w ponad dwóch trzecich pełny. Jim popatrzył na Meluzynę i spostrzegł, że jej atrakcyjność wyraźnie rozbłysła aż do co najmniej dwóch tysięcy watów. Stanął wobec faktu - teraz albo nigdy. Pośpiesznie napisał na wewnętrznej stronie czoła:

MELUZYNA ---- WINO
MELUZYNA ---- BRANDY

Dziewczyna rzuciła mu się w ramiona.
- Och, jestem taka samotna! - zakwiliła.
Jim zamknął oczy, zrozpaczony i bezradny. Za późno. Spóźnił się tylko troszeczkę. W głowie miał pustkę. Nie mógł już wymyślić niczego, co jeszcze mogłoby go uratować. Siedział tak przez długą chwilę, czekając, aż Meluzyna zacznie tulić się do niego lub poruszy w jego ramionach, ale nic nie zrobiła.
Ostrożnie otworzył oczy i popatrzył na nią.
Miała zamknięte oczy, długie rzęsy ocieniały jej policzki. Wyglądała jak uśpione dziecko, a kiedy Jim przemówił do niej, ani nie otworzyła oczu, ani nie odpowiedziała.
Nagła zmiana dobrze ponad litra wina w brandy w żołądku - wróżki czy nie - odniosła swój efekt. Meluzynie urwał się film.

Rozdział 20


Zaniepokojone rybki Meluzyny zebrały się dokoła niej, kiedy ją położył. Nie zwracały w ogóle uwagi na Jima, co było mu na rękę.
Zerwał się na nogi i ruszył do wyjścia z pałacu. Zaledwie wydostał się poza jego obręb, kiedy na jednym oddechu przeszedł z oddychania czymś, co zdawało się być normalnym powietrzem, na coś, co wydawało się na wpół wodą. Pośpiesznie zapisał na wewnętrznej stronie czoła magiczną formułę, która zmieniła go w elektrodę wytwarzającą tlen, i atmosfera dokoła niego oczyściła się. Bąbelki wypływały z końca jego ręki. Dla eksperymentu spróbował wyciągnąć drugą rękę, ona także wytwarzała bąbelki. Rzeczywiście teraz zauważył, że czuje łaskotanie na całym ciele włącznie z głową. Najwyraźniej wydzielał tlen każdym punktem powierzchni ciała.
Skierował się ku odległemu brzegowi jeziora. Ponieważ nie szedł z dziewczyną, już nie sunął ponad powierzchnią dna jeziora, ale musiał iść po nim jak po zwyczajnym lądzie. Wzdrygnął się na myśl o mulistych równinach, lecz przypomniał sobie, że nie rozciągały się do samych brzegów jeziora. Dlatego też skręcił w kierunku najbliższego brzegu, tego, z którego Meluzyna wciągnęła go do wody. Odkrył tam dość skaliste podłoże, miejscami wygięte pod ostrym kątem w górę w prawie pionowe klify, których ściany otaczały dno jeziora w tym miejscu. Mimo to mógł tędy iść dalej w kierunku odległego krańca jeziora, gdzie byłoby całkiem łatwo wydostać się z wody.
Dopiero kiedy dotarł w ten odległy kraniec jeziora, z podwodnymi wąwozami i pagórkami, z dala od mułu, uświadomił sobie, co jeszcze może przeszkodzić mu. Krawędź, po której szedł, biegła dookoła morza mułu, tak że całkiem przyjemnie wędrowało mu się po podwodnych zboczach, wśród wodorostów. Potem dotarło do niego, że istoty, które mu towarzyszą, stają się zdecydowanie coraz bardziej groźne - a miały czym grozić.
Gdzieś po drodze małe rybki, takie jak te, które usługiwały dziewczynie w pałacu, zaczęły się tłoczyć wokół niego, trzymane na dystans najwyraźniej tylko przez otaczający go bąbel tlenu. Na szczęście Magia, która produkowała tlen, sprawiała też, że zostawał on przy Jimie na dnie jeziora, zamiast ulecieć na powierzchnię i wystawiać go na działanie nie tylko wody, ale i mieszkańców jeziora.
Żadna z tych rybek, mimo swoich małych rozmiarów, nie wyglądała przyjaźnie. Jim zwracał na nie bardzo mało uwagi, dopóki nie dotarł do najdalszego brzegu jeziora. Tam ich liczba zaczęła gwałtownie rosnąć, powiększana o dużo większe ryby. Kiedy woda wokół Jima zaczęła robić się coraz jaśniejsza i czuł, że do powierzchni jest nie dalej niż jakieś piętnaście czy dwadzieścia stóp, był już kompletnie otoczony nie tylko przez małe rybki, ale i przez szczupaki. Szczupaki wielkości tego czteroipółstopowego okazu, który przywitał się z Meluzyna, gdy przechodzili tędy wcześniej
Nie było wątpliwości, że szczupaki nie były przyjaźnie usposobione. Kłapały paszczami na skraju bąbla, ale żaden nie mógł, czy też nie chciał wejść do wewnątrz. Jim zastanawiał się przez chwilę, czy to Magia powstrzymuje je od wtargnięcia do środka, czy też fakt, że bąbel był praktycznie z czystego tlenu. Gdyby nie to, że woda dookoła w pewnym stopniu zwilżała gaz, podejrzewał, że już wcześniej czułby się niezbyt dobrze oddychając nim. I tak jego usta, gardło i nos stawały się coraz bardziej suche.
Ale teraz powierzchnia wody nie była już daleko. Wkrótce wystawił nad nią głowę i zobaczył, że jest zaledwie około dwudziestu jardów od brzegu. Ruszył w jego kierunku, a bąbel powietrza wciąż otaczał te jego części ciała, które były jeszcze pod wodą. W końcu wyszedł na skalistą płyciznę, która poprowadziła go ostro w górę, poza wody jeziora. Stanął wreszcie na lądzie, absurdalnie i nienaturalnie suchy od czubka głowy do pięt, a spora ławica szczupaków kręciła się gniewnie wzdłuż brzegu za jego plecami.
Najpierw poczuł niezmierną ulgę. Potem przyszła obawa. Ostatecznie Meluzyna nie była taką sobie zwykłą ludzką istotą. Była Pierwotną - albo, jeśli jej ojciec rzeczywiście był królem Albanii, być może tylko w połowie Pierwotną.
W każdym razie, nie można było stwierdzić, jak szybko dojdzie do siebie po tej sporej porcji brandy ani jak zareaguje. Nie będzie raczej zadowolona z tego, że Jim oszukał ją i uciekł. Pytanie tylko, co w związku z tym zrobi?
Czy po prostu będzie siedziała dalej w jeziorze i żywiła do niego urazę, mając nadzieję, że kiedyś w przyszłości odpłaci mu za to? Czy spróbuje podążyć za nim, by schwytać go na nowo? Przy tych wszystkich niewiadomych najlepsze, co mógł wymyślić i zrobić, to wydostać się jak najszybciej z tej okolicy.
Zamierzał wędrować pieszo, aż nie znajdzie się poza zasięgiem jej zdolności wyczuwania smoków. Ale jeśli wciąż spała snem dobrze wypełnionego alkoholem sprawiedliwego, to nie było po prostu powodu, dla którego miałby odkładać rozpostarcie skrzydeł i szybkie oddalenie się od jeziora. Zdjął ubranie, zawiązał znów swój tobołek i zawiesił go sobie na szyi, dość luźno, żeby nie zadusił go, kiedy stanie się smokiem - i zmienił wcielenie.
Poczuł wielką ulgę, gdy znalazł się znów w smoczym ciele. Z ciałem tym wiązał się cały zespół smoczych uczuć i postaw. I podczas gdy w ludzkiej postaci miał może trochę za dużo wyobraźni, by się niepokoić, to w smoczym ciele miał jej o wiele mniej. Dzięki temu jego zmartwienie tym, jak może zareagować Meluzyna, wyraźnie się zmniejszyło. Jako smok miał też dużo więcej zaufania do swoich rozmiarów, siły i gotowości do zadbania o siebie.
Zastanowiło go, że w smoczym wcieleniu jego poglądy były dużo bliższe średniowiecznemu punktowi widzenia niż w ludzkim.
W każdym razie czas było już lecieć. Wyskoczył w powietrze, rozpostarł skrzydła i zaczął wzbijać się na większe wysokości. Dogodne prądy cieplne znalazł dopiero około dwóch tysięcy stóp nad ziemią. Zaczął wtedy szybować w kierunku Amboise i drogi do Orleanu, przy której stał gdzieś zamek Malvinne'a.
Było późne popołudnie i choć było to jak najbardziej naturalne, czuł się nieco zdezorientowany. Pamiętał, ile czasu spędził w łożu dziewczyny i ile czasu zwiedzał z nią toń jeziora, lecz instynktownie czuł, że powinien wyjść z jeziora mniej więcej o tej samej porze dnia, w której dostał się do środka - mianowicie w południe.
W istocie, chociaż zdawał sobie sprawę, że jest inaczej, czuł, jakby czas w ogóle nie powinien płynąć, podczas gdy przebywał pod wodą. Wiedział, że stracił przynajmniej dwie noce, jedną u Meluzyny, a jedną z Sorpilem i Maigrą. Miejsce, w którym zostawił Gilesa, nie było prawdę mówiąc aż tak odległe od Amboise. Do tej pory rycerz niewątpliwie dotarł już tam i zainstalował się w gospodzie. Późna pora dnia mogła jednak stwarzać niejakie problemy.
Sir Raoul udzielił im pewnych informacji na temat Amboise, ale i tak Jim był pewien, że jest to miasto otoczone murami. Prawie wszystkie średniowieczne miasta takie były. Zazwyczaj mur nie był niczym więcej niż tylko wysokim częstokołem, otaczającym całkowicie główną część miasta, ale tylko nieliczni ryzykowali wznoszenie zabudowań na zewnątrz tych murów.
Mury nie służyły wyłącznie obronie. Wykorzystywano je także do kontrolowania ludzi żyjących w środku i sprawdzania, kto przybywał. Bramy zamykano o zachodzie słońca, a to znaczyło, że ktokolwiek chciał wymknąć się z miasta i nie zostać rozpoznanym przez straże przy bramie, był uwięziony w obrębie murów do rana.
Podobnie też ktoś, kto próbowałby wejść, a wydawał się jakkolwiek podejrzany czy groźny, mógł być aresztowany przez straże, rozbrojony, zabrany do miasta i oddany pod sąd. Co więcej, mury pozwalały miastu pobierać podatki za dobra przywożone czy wywożone z miasta w celu sprzedaży. Z punktu widzenia skarbu miasta była to sprawa potrzeby i porządku.
Na skrzydłach, tak jak teraz, Jim posuwał się dużo szybciej, niż mógłby poruszać się Giles w dole, po ziemi, nawet konno. Jednak zachód słońca był już bardzo blisko, a skoro raz już zawarto bramy, nie byłoby mądrze z jego strony próbować dostać się do środka, czy to wlatując jako smok, gdyż ktoś by go zobaczył, czy też jako człowiek, próbując przekupić straże, by na chwilę otworzyły bramę lub też w inny sposób pozwoliły mu wejść. Nie byłoby to roztropne po prostu dlatego, że zwykle pamięta się dokładnie każdego, kto wchodził do miasta w podobnych okolicznościach.
Gdyby nie mógł dostać się do środka, zanim zamkną bramy, jedynym rozsądnym wyjściem byłoby spędzić noc na zewnątrz, oczywiście w smoczym ciele. Potem, zamieniwszy się w człowieka, mógłby zmieszać się z tłumem wchodzących i wychodzących przez bramę w blasku dnia. Miał już przygotowaną na ten cel historyjkę. Był zbyt dobrze ubrany jak na zwykłego zbrojnego, ale mógł twierdzić, że jest rycerzem, którego koń miał wypadek, czy też padł pod nim, i powiedzieć, że jego świta ruszyła przodem do miasta poprzedniego dnia. Mógł nawet podać im imię sir Gilesa, chociaż to prawdopodobnie nie było konieczne. Historyjka i niewielka łapówka - nie było szansy, że uda się wejść bez jakiejkolwiek łapówki; przy bramach miejskich, jeżeli się w ogóle przez nie przechodziło, płaciło się albo podatek, albo łapówkę - powinny pozwolić mu dostać się do środka bez hałasu. W ten sposób mógłby prześlizgnąć się i zostać w krótkim czasie zapomniany. Potem zostawałaby tylko kwestia odszukania sir Gilesa.
Rozmyślał o tym, gdy nagle uświadomił sobie, że powinien być ostrożniejszy. Już od pewnego czasu leciał wzdłuż drogi do Amboise, ufając, że odległość od ziemi i jego podobieństwo do innych latających stworzeń takich jak ptaki, wystarczy, by nie rzucał się w oczy tym, którzy mogli podróżować na dole. Teraz przyszło mu jednak do głowy, że każdy, kto przyjrzałby mu się dokładnie z ziemi, musiał dość prędko zorientować się, że nie był z niego żaden ptak, tylko smok. Ptaki mogły nie zwracać na siebie uwagi. Smoki zwracały. Ponieważ szansa, że dostanie się do bram
Amboise przed zachodem, była i tak niewielka, pomyślał, że byłoby mądrzej, gdyby wylądował na ziemi. Przybrałby znów postać człowieka i szedł dalej piechotą, jak daleko się da, zanim zapadnie noc. Potem, pod osłoną ciemności, mógłby z powrotem zamienić się w smoka - gdyż smoki mogły spać równie dobrze na powietrzu, ignorując takie drobiazgi jak zmiany temperatury czy przelotne deszcze - i wyspać się porządnie przez noc. Wstałby o świcie, powrócił do ludzkiej postaci i odzienia, i ruszył, by dojść do bramy z porannym tłumem.
W istocie niegłupim pomysłem byłoby znaleźć się w pierwszej ciżbie, która przejdzie przez bramę. O tej porze strażnicy mają wielu ludzi do sprawdzenia i prawdopodobnie będą chcieli załatwić ich jak najszybciej. Zebrać od nich podatki, łapówki czy co tam jeszcze mieli do dania, i wpuścić ich.
Jim oceniał, że musi mieć do tej pory przynajmniej dwudniowy zarost, co uprawdopodobniłoby jego historyjkę o tym, że jest rycerzem, który gdzieś na drodze stracił konia. Być może mógłby opowiedzieć historię o tym, że uwagę jego zwrócił jakiś dziki zwierz, którego, jak sądził, łatwo będzie dogonić i zabić mieczem czy włócznią. I podczas tej pogoni, z dala od drogi, jego koń złamał nogę i musiał go dobić i porzucić.
Zgodnie z tym pomysłem rozejrzał się za jakąś kępą drzew i szybko obniżył lot. Po wylądowaniu zmienił się z powrotem w sir Jamesa Eckerta, Smoczego Rycerza, i ruszył jeszcze raz piechotą w stronę gościńca wiodącego do Amboise, które, jak oceniał z powietrza, było odległe o jakieś pięć mil.
Gościniec nie wyróżniał się niczym specjalnym. O tej porze roku był suchy i pełen kurzu. Był też głęboko pocięty koleinami i pocętkowany wybojami, które piechur i może koń mogliby ominąć, ale z którymi wóz miałby już cięższą przeprawę. Lecz, jak było widać, wozy często musiały podróżować tą trasą, która wiodła w końcu do Paryża.
Jim wciąż jednak wędrował wolniej, niż zamierzał. Pogodził się z faktem, że nie ma żadnej szansy dotrzeć do bram przed ich zamknięciem. Zaczął się rozglądać za jakimś miejscem do spędzenia nocy jako smok i zobaczył, że niedaleko przed nim droga skręca w dość gęsty las; a także ku jego zdziwieniu jej nawierzchnia nagle się poprawia. Ktoś musiał nieźle popracować nad tym jej odcinkiem.
Wszedł już głęboko w las i myślał właśnie, że jest to chyba dokładnie to miejsce, w którym chciałby zwinąć się w kłębek na noc, kiedy usłyszał dźwięk jakby kościelnych dzwonów dochodzący z przodu.
Był jeszcze zbyt daleko od Amboise, żeby mógł to być jeden z miejskich kościołów. Zaciekawiony, lekko przyśpieszył kroku, a o wiele równiejsza nawierzchnia drogi pomagała mu w tym, równoważąc to, że tutaj, w cieniu drzew pełnych letniego listowia, nie tak łatwo było ocenić głębokości kolein i wybojów, jak w słonecznym schyłku dnia.
Dzwony wciąż biły gdzieś naprawdę blisko. Drzewa się przerzedzały. Po chwili Jim wyszedł spomiędzy nich dokładnie na moment zachodu słońca, kiedy promienie biły czerwienią na otwartą przestrzeń i ozłacały cały kompleks dużych, wzniesionych w większości z szarego kamienia budynków. Do jednego z wielkich budynków, do wnętrza jego skrzydła o spadzistym dachu, zmierzała, jeden za drugim, grupa postaci w brązowych szatach, z dłońmi ukrytymi w rękawach.
Na ich czele szedł tęgi mężczyzna, ubrany jak oni, z kapturem zsuniętym z głowy i opacką laską w prawej ręce. Przed nim szła mniejsza samotna postać niosąca drąg, na którym osadzony był krucyfiks. Krucyfiks zdawał się złoty, gdyż chwytał ostatnie czerwone promienie słońca i płonął oślepiająco na tle ciemnego kamienia budynku.
Jim zatrzymał się. Widział przed sobą klasztor z mnichami zmierzającymi na nabożeństwo w normalny, wieczorny czas nieszporów. Stał i patrzył. Zachód słońca, masywne budynki, czerń otwartych wrót, rząd wolno poruszających się postaci i miarowe, powolne bicie dzwonu ponad głową, wszystko to poruszyło w nim niespodziewanie jakąś głębszą strunę uczucia. Droga, którą szedł, prowadziła w stronę budynków, a potem znów w dal. Przyszło mu na myśl, że ta chwila i cały ten obraz były wyobrażeniem ucieczki od krwawego zewnętrznego świata, którą w tych czasach tylko średniowieczny Kościół mógł ofiarować.
Przez chwilę coś dziwnego przyciągało go w kierunku tych postaci i budynków. Nie był stworzony na jednego z nich, ale po raz pierwszy poczuł głęboko w sobie, jak człowiek tych czasów mógł chcieć odwrócić się plecami do reszty świata i wstąpić do tego specjalnego, odosobnionego sanktuarium, gdzie walki rycerzy i książąt, i Ciemnych Mocy nie miały dostępu. Nic nie mógł na to poradzić. Stał i patrzył, aż ostatni z mnichów zniknął w środku, aż drzwi się zamknęły, a dzwon przestał w końcu rozbrzmiewać.
Słońce zachodziło już ostatecznie za otwarty horyzont po lewej stronie Jima. Przeszedł więc na przełaj od odcinka drogi, na którym stał, a który prowadził do klasztoru, do odcinka poza nim, który wiódł z powrotem do zewnętrznego świata.
Wkrótce był już na drodze i zmierzał do miasta, którego wciąż jeszcze nie było widać. Przez krótki czas droga była zadbana i o dobrej nawierzchni, ale niebawem wróciła do swoich kolein i wybojów, i ogólnego stanu zniszczenia, w którym się znajdowała od chwili, gdy zaczął nią iść.

Rozdział 21


W ciągu zaledwie kilku minut po ominięciu klasztoru droga wyprowadziła Jima poprzez następną grupę drzew na szeroką, otwartą przestrzeń. Ściślej mówiąc, oczyszczoną przestrzeń, taką jak inne oczyszczone przestrzenie istniejące dla celów obronnych wokół wszelkich zamków i osad, gdziekolwiek i jakichkolwiek rozmiarów by były. Po przeciwległej stronie widniało w całej swej okazałości Amboise.
Bramy były zamknięte.
Tego właśnie należało oczekiwać, ale Jim poczuł irytację na myśl o całonocnym opóźnieniu. Mimo to, wszak nic nie mógł na to poradzić, ruszył z powrotem, żeby znaleźć sobie miejsce na nocleg.
Ostatnia kępa drzew była zbyt rzadka, żeby dostarczyć prawdziwej osłony czy zabezpieczenia. Jim przeszedł z powrotem całą drogę do klasztoru i zagajnika poza nim. Zagajnik ten był o wiele gęściejszy i rozleglejszy. W trakcie zagłębiania się w nim, po tym jak kilkakrotnie strzeliły go w twarz jakieś gałęzie, a kilka korzeni podstawiło mu nogę, Jim zdecydował, że równie dobrze może zamienić się w smoka już w tym momencie, i zrobił to.
Wędrowało mu się znacznie lepiej. Nie tylko czuł się pewniej w ciemności, ale miał nos, parę uszu i rodzaj zwierzęcego wyczucia ziemi pod stopami, czego nie miał przedtem, a co znacznie ułatwiło wchodzenie w głąb lasu. Teraz po prostu przedzierał się przez kępy krzaków i małych zarośli młodniaków. Dzięki swemu ciężkiemu smoczemu cielsku był w stanie nie tylko rozgarniać cieńsze pnie na boki, ale mógł także nie zwracać uwagi na te, które odskakując uderzały go po grubej, łuską pokrytej skórze, gdy przechodził.
Lasek okazał się bardziej szeroki niż głęboki i było to Jimowi na rękę. Zszedł kilkaset jardów z drogi dla pewności, żeby być bezpiecznym, i właśnie rozglądał się za wygodnym zagłębieniem, w którym mógłby zwinąć się w kłębek, kiedy o mało nie wpadł na wznoszącą się w lesie skałę.
Nie było to duże wypiętrzenie. Wyglądało raczej jak wielki, prostokątny odłam skały, który został postawiony na jednym końcu, tak że trochę mniej niż sto stóp wystawało ponad ziemię. Sama skała pozbawiona była roślinności, tylko dookoła jej podstawy rozrosły się jakieś chwasty, a nieduże krzaki skupiły się, obramowując ją jak okrągło przycięta broda. Ściany skały nie należały do tych, na jakie łatwo byłoby wdrapać się jego smoczemu cielsku. Wycofał się więc trochę, znalazł miejsce, które dałoby mu przestrzeń na rozpostarcie skrzydeł, rozłożył je i wyskoczył w powietrze. Poleciał w górę, w kierunku szczytu skały.
Dotarł tam niemal natychmiast. Rzeczywiście skała nie mogła mieć więcej niż sto stóp wysokości. A jednak wystawała ponad czubki drzew i miała dość płaski wierzchołek. Właściwie jego powierzchnia była nie tylko płaska, ale i nieco wygładzona przez czas i pogodę, tak że tworzyła naturalne miejsce do zwinięcia się w kłębek. Jim zaczął się w nim układać.
Dzięki swojej grubej smoczej skórze czuł się wygodnie pomimo szorstkiego kamienia, na którym spoczywał. Spoglądał sennie poprzez drzewa, dostosowując swój teleskopowy smoczy wzrok do widoku miasta Amboise, w którym zaczynały teraz rozbłyskiwać światła. Na tle ogólnych ciemności miasto zdawało się być bliżej, niż było w rzeczywistości, prawie jakby leżało w niewielkiej odległości od skalnej iglicy, na której się usadowił. Senny zabawiał się myślą, że leży w miejscu istotnie bliskim murom miasta. Nagle jakiś głos odezwał się tuż poniżej niego.
- Co tu robisz? - zapytał głos.
Był to głos smoka.
Jim zupełnie się ocknął i spojrzał w dół. Nawet w ciemnościach mógł dostrzec skrzydlaty kształt trzymający się kurczowo wybrzuszenia na skalnej iglicy, jakieś piętnaście stóp pod nim. Prawie tak jak nietoperz przywierający do szorstkiej ściany jaskini.
- Jeśli o to chodzi - odpowiedział - to co ty robisz tutaj?
- Mam prawo tu być - odparował niewyraźny smoczy kształt. - Jestem francuskim smokiem. A ty jesteś na moim terytorium.
Smoczy temperament Jima, tak skory do reagowania na wyzwanie jak ludzkie temperamenty Briana czy Gilesa, rozgrzał się o kilka stopni.
- Jestem gościem w waszym kraju - powiedział. - Zostawiłem paszport, który przyjęły dwa francuskie smoki o imionach Sorpil i Maigra...
- Wszyscy o tym wiemy - zaczął tamten smok. Jim przerwał mu to przerywanie.
- A to daje mi swobodę poruszania się po waszym kraju. Nie muszę ci mówić, co tu robię. To moja sprawa. A poza tym kim jesteś, żeby mnie wypytywać?
- Nieważne, kim jestem - powiedział tamten. Jego głos był zdecydowanie wyższy niż Jima, a z tego, co Jim mógł dostrzec, był on lub ona także znacznie mniejszym smokiem. - Ze strony francuskiego smoka to całkiem naturalne, że chce się dowiedzieć, co robisz na jego obszarze.
- Może to i naturalne - odparł Jim - ale obawiam się, że każdy francuski smok, który chce coś takiego wiedzieć, będzie musiał się bez tego obyć. Jak powiedziałem, moja sprawa to moja sprawa - i niczyja inna. Niczyja inna - wliczając w to i ciebie.
Zapanowała długa cisza. Jim czekał, aż ten drugi coś powie lub zrobi, mówiąc sobie, że trzeba mu tylko jeszcze jednego wścibskiego pytania, a rzuci się ze szczytu skały na tego natręta...
Ale, najwyraźniej, nie miało się tak zdarzyć.
- Pożałujesz, że nie odpowiedziałeś nam jak przyjaciołom. Poczekaj, a zobaczysz! - odgryzł się w końcu obcy smok. Z nagłym trzepotem skrzydeł odleciał ze skalnej iglicy w ciemności nocy.
Minęło dobrych kilka minut, zanim Jim się uspokoił. Jego smocze uczucia, raz wzbudzone, nie chciały wyciszyć się tak szybko jak ludzkie. Skierował swoją uwagę na Amboise, żeby oderwać myśli od zakończonej rozmowy, ale płynąca w jego krwi strużka adrenaliny popchnęła go w złym kierunku.
Zaczął nagle myśleć o sobie nie jak o smoku, który ulokował się tu, w tym bezpiecznym miejscu, na spoczynek, ale jak o smoku, który zaczaił się w miejscu dogodnym do ataku. Miejscu, skąd mógł rzucić się w dół, w kierunku miasta i porwać sobie mały tłuściutki kąsek - Jerzego, którego mógłby przynieść z powrotem na skałę, by podelek-tować się nim.
Szokująca natura tych rozważań wyrwała go z zamyślenia. Nigdy naprawdę nie uważał Jerzych za jadalnych dla smoków; z pewnością nigdy, kiedy sam był smokiem. W istocie był przekonany, że nie mógłby się zmusić do zjedzenia człowieka. Jednak jako smok zjadł już kilka świeżo zarżniętych, zupełnie surowych zwierząt, ze wszystkim oprócz kopyt i kości, i doprawdy ogromnie mu smakowały. Był nieprzyjemnie pewien, że normalny smok mógł uważać również ludzi za jadalnych. Jedyny powód, pomyślał, dla którego smoki w obecnych czasach nie jedzą Jerzych, to kłopoty, jakie podobne postępowanie sprowadziłoby na nie.
Smoki ponad wszystko wolały życie jak najspokojniejsze. Chociaż lubiły sobie powalczyć, gdy się już w coś wplątały, to zazwyczaj rozglądanie się za walkami było już zbyt kłopotliwe. Ponadto większość z nich wyrobiła sobie przez stulecia zdrowy szacunek dla możliwości Jerzych, nawet zanim jeszcze nastały czasy uzbrojonych w kopie rycerzy na koniach. Przede wszystkim było już zbyt wielu Jerzych.
Jim znów poczuł senność. To także było naturalne smocze zachowanie. Smoki lubiły pić, lubiły jeść i lubiły spać. W razie braku jedzenia i picia sen przychodził odruchowo. W chwili kiedy kończył tę myśl, zamknęły mu się oczy i mocno zasnął.
Obudził go pierwszy blask przedświtu. Nie było w tym nic dziwnego, gdyż leżąc na owej skale miał prosto przed oczami linię horyzontu. Na wschodzie, poza miastem, nadchodzący dzień zaczynał rozświetlać niebo. Jak każdy zdrowy smok rozbudził się w jednej chwili, nie czując się ani trochę senny, ani też zesztywniały czy ociężały po spędzeniu całej nocy będąc zwiniętym w kłębek.
Był głodny i spragniony, ale smoki potrafiły ignorować takie rzeczy, przyzwyczajone do obywania się czasami bez jedzenia i picia przez dość długie okresy, aż jedno czy drugie stawało się dostępne.
Sfrunął na dół, do podstawy skały, i zamienił się z powrotem w człowieka. Ubrał się i ruszył do Amboise. W jakieś dwadzieścia minut później był już przy pierwszej linii drzew, nieco na lewo od drogi. Przyglądał się bramie. Tłumek oczekujący przed nią liczył jakieś trzydzieści czy czterdzieści osób i przynajmniej połowę tej liczby wozów i zwierząt pociągowych.
Słońce wstawało. Wspinało się coraz wyżej na niebo, lecz bramy pozostawały zamknięte. Jim powiedział sobie, że tego właśnie należało się spodziewać. Straże otworzą bramy wtedy, kiedy im będzie wygodnie, zważając jednak na fakt, iż miejscowi kupcy i niektórzy wpływowi mieszkańcy miasta mogliby protestować przeciwko zatrzymywaniu ich potencjalnych klientów lub dostawców. W którymś momencie odruch posłuszeństwa wobec zwierzchników przeważy wrodzone lenistwo strażników.
Wreszcie bramy otworzyły się. Do tego czasu słońce już nie tylko wstało, ale i było widoczne spoza murów samego miasta. Było już co najmniej pół godziny po właściwym wschodzie.
Kiedy tylko podwójne wrota zaczęły się otwierać, Jim wyszedł szybkim krokiem spomiędzy drzew na drogę i ruszył w ich kierunku. Nie musiał zanadto się śpieszyć. Oba skrzydła bramy były szeroko otwarte i pierwsi z ciżby dopiero zaczynali przechodzić obok strażników, gdy dotarł do tłumku wciąż oczekujących na swoją kolej.
Przesuwając się w kolejce, Jim mógł trochę pomyśleć o swoim wejściu. Zdecydował, że należy zachować się w sposób możliwie typowy dla rycerza. Jak w podobnej sytuacji zachowałby się sir Brian i Giles? Nie znaczy to, że obaj byli idealnymi przedstawicielami swojej klasy. Byli dość wyniośli, ale nie byli dość nieprzyjemni. Postanowił wiec dodać odrobinę przykrego zachowania do swojej interpretacji rycerza bez konia i na obolałych nogach, który od wczoraj pozostawał był na świeżym powietrzu.
Ludzie byli dość gęsto stłoczeni wokół bramy, a średniowieczna ciżba nie była tłumem, przez który ktoś mógłby przejść w dwudziestowieczny sposób, grzecznie szepcząc "Przepraszam" i "Czy mógłby pan mnie przepuścić?" Wiedząc o tym Jim wykorzystał swoje rozmiary i wagę i uderzył w tłum tam, gdzie, jak sądził, był najrzadszy, podobnie jak w futbolu bek uderza w ścianę liniowych przeciwnika.
- Z drogi, hołoto! - ryknął przepychając się barkiem do przodu.
W tłumie nie widział nikogo ani trochę tak wysokiego jak on, było jednak kilku mocno zbudowanych osobników, z których paru bez wątpienia przewyższało go wagą. A w tym przypadku masa mogła być decydującym czynnikiem.
- Ty tam, człowieku! Do mnie!
Ci, przez których się przedzierał, odwracali się na chwilę, by na niego spojrzeć. Ale sposób, w jaki przemówił, nazywając ich hołotą i zwracając się do strażnika "człowieku", sprawił, że cofnęli się i zrobili mu przejście. Strażnik, który miał właśnie przyjąć podatek lub łapówkę od człowieka w poplamionej mąką odzieży z wózkiem zaprzęgniętym w muła, odwrócił się z gniewem. Zmienił jednak postawę na widok ubrania Jima oraz miecza i sztyletu zwisających mu u pasa.
- Przepuście mnie natychmiast! - rzucił Jim, omal nie rozdeptując strażnika, który uniżenie odstąpił na bok. - Na waszych cholernych drogach i polach cholernie dobry koń złamał sobie nogę i spędziłem w tych cholernych lasach całą cholerną noc! Masz - przepuśćże mnie!
Ze słowem "masz" rzucił strażnikowi monetę. Był to srebrny ecu, co było datkiem o wiele za dużym, żeby wręczać go w takiej jak ta sytuacji. Ale była to najmniejsza moneta, jaką miał przy sobie w tej chwili. Miał nadzieję, że ta przesadna łapówka zostanie wzięta przez strażnika za dowód, iż ten oto szlachcic, kimkolwiek może być, po stracie konia i spędzeniu nocy w lesie jest zupełnie wytrącony z równowagi. - Dzięki, milordzie, wielkie dzięki! - powiedział strażnik, pośpiesznie skrywając monetę w zaciśniętej dłoni, tak że natychmiast znikła z widoku. Nie mógł w żaden sposób wiedzieć, czy Jim był lordem, czy nie, ale użycie tego tytułu w niczym nie wadziło, a mogłoby mu bardzo zaszkodzić, gdyby zaniedbał oddania rycerzowi należnych mu honorów.
Jim przecisnął się obok niego i chwilę później był już na ulicach miasta. W pół minuty potem skręcił za róg i całkiem zniknął z oczu straży przy bramie.
Skręcił w boczną uliczkę, tak wąską, że wyciągnąwszy ramiona mógłby po obu stronach dotknąć dość nieestetycznych ścian. Uliczka zasłana była wszelkiego rodzaju nieczystościami, zwierzęcymi i ludzkimi, i biegła między wysokimi ścianami budynków lub równie wysokimi masywnymi murami. Jim szedł nią tak długo, póki nie znalazł przecznicy. Boczny zaułek byłby dla niej lepszym określeniem, pomyślał. Skręcił w lewo, podążając drugą, która, jak sądził, powinna zaprowadzić go w głąb miasta.
Uliczka ta jednak wiła się i kiedy ponownie skręcił w lewo, znów ujrzał przed sobą spory jej odcinek. Dopiero po pewnym czasie błądzenia trafił na ulicę szeroką i zadbaną, taką, która najwyraźniej była główną ulicą wiodącą od bramy. Tym razem, na szczęście, był już poza zasięgiem wzroku tych przy bramie.
Potrzebował jakiejś informacji, żeby odnaleźć sir Gilesa. Najlepszym sposobem jej uzyskania było znaleźć jakikolwiek sklep i zapytać, czy sklepikarz użyczy mu bądź wynajmie kogoś za przewodnika, kto zabrałby go do różnych gospod w mieście. Jim nauczył się po bolesnych doświadczeniach na ulicach Worcester i innych średniowiecznych miast, które odwiedził, że same tylko rady, jak dojść ze sklepu do gospody, kończyły się ponownym zagubieniem po przejściu pierwszych pięćdziesięciu kroków.
Szedł zatem dalej, aż znalazł sklep i warsztat szewski. Tam ubił interes z majstrem w sprawie wynajęcia jednego z pomocników. Doświadczenie nauczyło go, by raczej wynajmować jednego z ludzi pracujących w sklepie niż kogoś, kogo przywołaliby dla niego gwizdem z ulicy. Bardzo często osoba sprowadzona z ulicy była kimś, komu sklepikarz dał znak, by poprowadził przybysza do jakiejś pułapki, gdzie można by go było obrabować, jeśli nawet nie zamordować. Pracownik miał zazwyczaj dla właściciela sklepu pewną wartość i mniej było prawdopodobne, że zaprowadzi Jima w zasadzkę.
Znów należało przeprowadzić tę transakcję tak, jakby robił komuś łaskę. Jim straszliwie klął, walił pięścią w kontuar, był nieuprzejmy na każdy sposób, jaki potrafił wymyślić. I czuł, że wziąwszy to wszystko razem, udało mu się bardzo dobrze odegrać kogoś szlacheckiego stanu, kto zupełnie nie był w dobrym humorze.
Wiedział, że takie zachowanie sygnalizowało tym, z którymi rozmawiał, dwie rzeczy. Po pierwsze, że przy najmniejszej prowokacji użyje miecza, który wisiał mu u pasa. Po drugie, że równie dobrze może mieć w mieście wpływowych przyjaciół, którzy tym, co mieli z nim sprawę, mogą zrobić jeszcze więcej nieprzyjemności niż on sam.
Szarada udała się. Najwyraźniej w mieście dobrze wiedziano, że są w nim Anglicy i że przewodzi im jeden niski rycerz z bujnymi, sterczącymi wąsami. Ta ozdoba górnej wargi - w czasach kiedy prawie wszyscy rycerze byli gładko wygoleni - sama w sobie stanowiła znakomity znak rozpoznawczy.
Sir Giles i kilku innych Anglików dopiero co przybyli do miasta. Stanęli w największej w mieście gospodzie i zajęli ją w całości, ponieważ przyprowadzili ze sobą sporą grupę, jak to określił szewc, dziko wyglądających sług. W istocie tak wielu, że większości trzeba było znaleźć i wynająć kwatery po różnych szopach, a nawet domach innych mieszczan. Rzemieślnik nie znał żadnych imion, ale wiedział, że jeden z Anglików ma ze sobą bardzo wielkiego i groźnie wyglądającego psa, którego najwyraźniej przywiózł, by strzegł jego izby i dobytku.
Nie żeby takie środki ostrożności potrzebne były w Amboise, twierdził szewc. W rzeczywistości trzymanie takiej bestii było dla miasta niemal obrazą. Z drugiej strony cóż można poradzić na niektórych wielkich panów? Zwłaszcza wielkich panów z... no cóż...
W tym momencie szewc jakby nagle sobie przypomniał, że rozmawia z jeszcze jednym z takich Anglików, a nie z rodakiem Francuzem. Pozwolił zatem zdaniu zawisnąć bez dokończenia i zaczął kląć na terminatora, że stoi sobie i zatrzymuje szlachetnego pana, zamiast jak najszybciej zaprowadzić go prosto do gospody.
Terminator pośpiesznie poprowadził Jima. Ten podążał za młodzikiem, wciąż zastanawiając się nad tym, czy sklepikarz poważnie myślał, iż on, Jim, naprawdę uwierzy, że nie istniało niebezpieczeństwo kradzieży, nawet w najlepszej gospodzie miasta. W tym wieku, na lądzie czy na morzu, dwa prawa górowały nad wszystkim innym. Jednym było prawo przetrwania. Drugim było prawo możliwie największego zysku - choć różne sfery pożądały go z różnych przyczyn.
Wieśniacy, najbiedniejsi z biednych, pragnęli zysku, żeby utrzymać się przy życiu. Ludzie tacy jak ten szewc potrzebowali zysku, żeby zdobyć lepszą pozycję wśród równych sobie. Ludzie z warstwy szlacheckiej, od Briana i Gilesa poczynając, aż po same koronowane głowy królewskiej krwi, pragnęli zysku nie tylko, aby móc zaspokajać swoje zachcianki, ale żeby czynić pańskie gesty czerpiąc z zasobnego skarbca.
W istocie wyższe sfery, o ile Jim mógł się zorientować, żyły do pewnego stopnia publicznie, jak na scenie. Od królów aż po zwykłych rycerzy ludzie odgrywali role, które, jak wierzyli, wyznaczył im Bóg. I podczas gdy zaspokojenie własnych potrzeb zajmowało bliziutkie drugie miejsce, to na pierwszym było jawić się na scenie świata jako najlepszy z możliwych przedstawicieli tego, czego się po nich spodziewano.
W rezultacie rycerze mieli zachowywać się po rycersku, od królów oczekiwano królewskich postępków, dokładnie w taki sposób, w jaki aktor starej daty przedstawiałby rycerza czy króla na użytek publiczności, która za to płaciła.
Ale oto już byli na miejscu, w gospodzie. Wejście do niej nie różniło się niczym od innych dziur-w-murze, jakie mijali po drodze, w których sklepy zdradzały swoją obecność lekkim uchyleniem drzwi, jako sygnałem, że są otwarte i czynne.
Drzwi gospody także były uchylone. Jim popchnął je i wszedł. Nie dał napiwku terminatorowi i nie zwolnił go, dopóki nie upewnił się, że był we właściwym miejscu. Uspokoił go jednak karczmarz, który natychmiast wyszedł mu na powitanie - tym razem był to człowiek tak wysoki jak Jim, ale chudy i wąsaty. Nie miał takich dumnych i zadzierzystych wąsów jak sir Giles, ale długie, cienkie i czarne, zwisające smętnie po obu stronach szerokich ust. Karczmarz potwierdził fakt, że nie tylko sir Giles jest tutaj, ale także i inny rycerz.
- A ten drugi rycerz - zapytał Jim - jakie ma imię i rangę?
- Sir Brian Neville-Smythe, Wasza Lordowska Mość - odparł karczmarz. Wymówił ten tytuł zadziwiająco niskim głosem. - Zdaje się, że są przyjaciółmi i oczekują jeszcze jednego przyjaciela. Czy Wasza Lordowska Mość to może baron James de Bois de Malencontri?
- Tak - powiedział Jim i o mało nie zapomniał przy tym zrobić odpowiednio groźnej miny, tak był uszczęśliwiony, że Brian jest tutaj, najprawdopodobniej z ludźmi, których miał przyprowadzić, i że obaj z Gilesem oczekują go. - Prowadź mnie do nich natychmiast.
- Oczywiście - odpowiedział karczmarz i odwrócił się ku schodom, które w tej, jak i w innych znanych Jimowi gospodach, prowadziły wprost na pierwsze piętro.
- Aha, i daj napiwek temu chłopcu za mnie - rzucił Jim. - Dodaj to do mojego rachunku.
Zręcznie poradziwszy sobie ze sprawą braku drobnych na napiwek dla pomocnika szewca, Jim poczekał, aż karczmarz dał chłopcu drobną monetę i ruszył za nim po schodach, gdy ten poprowadził go do przyjaciół.
Powitanie było hałaśliwe. I Giles, i Brian przywitali Jima, jakby był dawno utraconym bratem.
Zawsze zastanawiała go skłonność ludzi tego świata do robienia tak wielkiego szumu przy powitaniu kogoś, kogo nie widzieli zaledwie dzień czy dwa. W końcu pojął jednak, że w tych czasach dwóch ludzi, którzy się żegnali, stawało przed sporą szansą, że nigdy się już nie zobaczą. Śmierć była tu dużo bliższa i o wiele bardziej prawdopodobna niż w dwudziestym wieku. Nawet zwykła wizyta w sąsiednim mieście mogła oznaczać przypadkową albo zamierzoną zagładę, tak że osoba wyjeżdżająca mogła już nie powrócić, przynajmniej nie żywa.
Jim w końcu dostosował się do zwyczaju powitań i do nieuniknionego uczczenia, jakiego taka okazja wymagała. W rezultacie tak był pochłonięty przez kilka pierwszych minut witaniem się z Brianem i Gilesem, że dopiero potem zauważył wielkie, pokryte ciemnym futrem cielsko rozciągnięte wygodnie na boku na bagażach, które przywiózł ze sobą Brian.
Jim odwrócił się do niego.
- Aragh! - powiedział.
Wilk otworzył jeszcze przed chwilą zamknięte oczy i na wpół podniósł głowę znad wypchanej torby, na której leżał.
- A kogo się spodziewałeś, Jamesie? - warknął. - Rozpieszczonego pieska jakiejś damy?
- No cóż, nie - odparł Jim. - Cieszę się tylko, że cię widzę. Ale...
- Ale teraz masz zamiar spytać mnie, co tu robię, tak? - spytał Aragh.
- W gruncie rzeczy, tak - przyznał Jim. Miał zamiar to wyjaśnić obszerniej, ale wilk znów mu przerwał.
- To nie pytaj - powiedział, po czym zamknął oczy i znów opuścił głowę.
Jim odwrócił się do swoich dwóch przyjaciół i spojrzał na Briana, który lekko wzruszył ramionami i pokręcił głową. A więc najwyraźniej on także nic nie wiedział. Postanowił więc na razie odłożyć tę sprawę na później. Tymczasem Giles zdążył już zamówić nieodzowny dzban wina i kubki. Rozsiadłszy się zatem przy stole w ich kwaterze, Jim zaczął nadrabiać zaległości w wieściach o tym, co działo się z jego kompanami.
Giles, po tym jak zostawił Jima, przeżył pozbawione
wydarzeń półtora dnia jazdy, zanim dotarł do Amboise i ulokował się w gospodzie. Był tam jednak zaledwie godzinę, gdy na zewnątrz rozpoczęło się zamieszanie. Zszedł na dół i ujrzał Briana nadjeżdżającego z resztą ludzi.
Jak można się było spodziewać, wjazd za bramy miasta takiej liczby uzbrojonych osobników spowodował znaczne poruszenie. Zwłaszcza że uzbrojeni ludzie okazali się Anglikami, a nie Francuzami, chociaż prawdę mówiąc poczciwi obywatele tych miast mieli w zwyczaju krzywo patrzeć na każdego, czyim rzemiosłem była wojna i walka.
- Wrzawa podniosła się u bram - opowiadał Brian, przejmując wątek po Gilesie - ale skoro przy bramie było czterech ze straży, a żaden z nich nie był na tyle przytomny, by nas zauważyć, zanim znaleźliśmy się przy jej słupach, po prostu przejechaliśmy obok nich. Potem podążaliśmy główną ulicą, póki nie udało nam się złapać kogoś za kołnierz, żeby nam pokazał największą i najlepszą gospodę w tym mieście.
- Mogę to sobie wyobrazić - powiedział Jim. Istotnie mógł.
- Nowe zamieszanie powstało już tu, w gospodzie - ciągnął rycerz. - Było nas za dużo, żeby znalazło się miejsce dla wszystkich, nawet w stajniach i szopach. Na szczęście nasz karczmarz - widziałeś go?
- Tak - odrzekł Jim. - Powiedział mi, że obaj tu jesteście i przyprowadził mnie do was.
- Długa z niego tyka i nie wygląda na nic takiego - powiedział Brian -jednak mimo wszystko uczciwy z niego człowiek. Tak uczciwy, pójdę o zakład, jak nikt, kogo napotkasz w tym mieście. O ile się nie mylę, kiedy był młodszy, sam był zbrojnym. W każdym razie on jeden ze wszystkich zachował zimną krew. Zajął się tym, żeby każdy z naszych ludzi znalazł jakiś dach nad głową, i zaplanował, jak dostarczać wszystkim jedzenie. A potem przyprowadził mnie na górę do sir Gilesa.
- I bardzo się ucieszyłem widząc go - dorzucił Giles radośnie podkręcając wąsa. - W razie gdybyśmy natknęli się na jakąś bandę Francuzów, mamy teraz ładny, mały oddział. Poza tym czułem, że skoro on już jest tutaj, to ty nie możesz pozostawać za bardzo z tyłu. I, na świętego Cuthberta, oto jesteś.
- Tak - powiedział Jim - i cieszę się, że jestem z powrotem z wami.
Popatrzył na Briana.
- Prawdę mówiąc miałem pewną nadzieję, ale nie spodziewałem się ciebie tak szybko, Brianie - mówił - zwłaszcza że tylu ludzi miałeś ze sobą. Przy okazji, ilu przyprowadziłeś?
- Trzydziestu dwóch - odpowiedział rycerz. - Reszta jest wciąż za nami z Johnem Chesterem i Tomem Sewerem. Przyprowadziłem tylko doświadczonych wojów, włącznie z twoim nowym giermkiem, Theolufem. A jeśli chodzi o to, że dogoniliśmy was tak szybko, to tylko za sprawą tego, że zaokrętowano ich wkrótce po naszym wyruszeniu. Za to możemy podziękować...
Jim uniósł głowę.
- Araghu - powiedział spoglądając na pozornie uśpionego wilka - czy jest w pobliżu ktoś, kto mógłby nas słuchać przez dziurę w podłodze, rurę w ścianie czy coś podobnego?
- Żadnego smrodu waszego rodzaju, poza wami trzema, w promieniu dobrego tuzina długości mojego ciała - odpowiedział wilk nie otwierając oczu.
- Dziękuję, Araghu - rzekł Jim. Zwrócił się znów do Briana: - Jednakże sądzę, iż od tej pory powinniśmy tak czy inaczej unikać wymieniania głośno imion pewnych ludzi czy nazw miejsc. Być może żadne uszy nas nie słuchają, ale nie zaszkodzi się zabezpieczyć.
- Masz zupełną rację, Jamesie - powiedział Brian, a Giles wymruczał, pełen zachwytu, zgodę. - W każdym razie mogliśmy poruszać się prędko i dotrzeć do miasta przed tobą. Oto masz całą sprawę w kilku słowach.
- Duszę się w tym pudle - odezwał się Aragh, ale kiedy Jim spojrzał na wilka, wciąż leżał on z zamkniętymi oczami i zdawał się nieruchomy. - Kiedy stąd wyruszamy?
- Czy jest jakiś powód, dla którego nie moglibyśmy wynieść się stąd jutro? - spytał Jim pozostałych dwóch rycerzy.
Obaj pokręcili głowami.
- Chociaż powinniśmy omówić parę spraw - powiedział Brian. - Pamiętasz, Jamesie, że nasz przyjaciel doradzał, abym został z ludźmi z tyłu. Patrząc z jego punktu widzenia, mogło się to wtedy wydawać najrozsądniejsze. Ale teraz ja sam radzę, byśmy zostawili ludzi pod ich dotychczasową komendą. Niech idą za nami razem z tymi, których przyprowadziłem ze sobą, oprócz jednego, który powinien być nam szczególnie przydatny i w żadnym razie nie można go zostawić w odwodzie. Nas pięciu pójdzie przodem. Rozmawialiśmy już trochę o tym z Gilesem i możemy wyłożyć ci resztę powodów, kiedy już ruszymy w drogę i będziemy mogli mówić swobodnie.
- Nas pięciu, to jest licząc Aragha - wtrącił sir Giles.
- Absolutnie licząc Aragha - dobiegł głos samego wilka.
- Oczywiście, Araghu - przytaknął szybko Jim. Spojrzał jednak ciekawie na Briana.
- A więc kto jest tym piątym?
- Minąłeś go po drodze we wspólnej izbie - odpowiedział rycerz. - Niełatwo go dostrzec, bo lubi schować się w kącie i na ogół spokojny z niego człowiek. Jest z nami walijski łucznik.
