Autor: John Morressy
Tytul: Pracusie z parku sztywnych

(Working Stiffs)

Z "NF" 10/93

   Klimatyzator nasycał wilgotne powietrze odorem 
stęchłego dymu z cygar. Harry odchylił się do tyłu w 
skrzypiącym fotelu, zamknął oczy i próbował nie myśleć o 
bankructwie.  
   Usłyszał znajome kroki. Mój siostrzeniec, absolwent  
uniwersytetu, pomyślał. Rodzinna mądrala. Skoro jest taki  
mądry, to dlaczego siedzi tutaj razem ze mną?  
   Jerome wszedł i osunął się na drugi fotel.
   - Gorąco na dworze - oznajmił.
   - W biurze też gorąco - odparł Harry.
   - Dzwonił ktoś, kiedy mnie nie było?
   Harry zaśmiał się gorzko.
   - Chyba zwariowałem, żeby przenosić tutaj interes. Za 
stary jestem na takie zmiany. I ten upał. - Otarł czoło i 
westchnął: - Dlaczego wyjechałem z Nowego Jorku?  
   Ostatnie słowa stanowiły raczej cri de coeur niż 
pytanie, ale Jerome i tak odpowiedział:    
   - Podatki cię wykańczały.
   - Nauczyłem się, jak sobie radzić z podatkami: przestałem 
zarabiać pieniądze.  
   - Masz pojęcie, ile taki metraż by kosztował w Nowym Jorku?
   - W Nowym Jorku to nie byłaby sauna.
   - Włącz klimatyzację - poradził Jerome.
   - Jest włączona. I ciągle czuję się jak w tureckiej łaźni.
   - Za kilka tygodni staniemy na nogi. Założymy nową 
klimatyzację. Będziesz potrzebował płaszcza, żeby wyjść do 
warsztatu.  
   - Jak mamy stanąć na nogi, jeśli nie możemy znaleźć ludzi?
   - W Nowym Jorku nie mogłeś znaleźć dobrych robotników, prawda?
   - Tutaj nie mogę znaleźć nawet złych. W Izbie Handlowej 
przysięgali, że ten stan jest pełen ludzi, którzy aż palą 
się do roboty. Może palą się do pracy w fabryce butelek albo 
na kurzej farmie, ale jakoś nie palą się, żeby pracować dla 
mnie.  
   Dwaj mężczyźni milczeli przez chwilę. Wreszcie Harry 
dodał z westchnieniem: 
   - Zresztą kto chciałby pracować w tym upale? To 
dżungla. Maszyny obrastają jakimś paskudztwem.  
   - Jak już zaczniemy działać, wszystko będzie dobrze.
   - Wszystko będzie dobrze. Tego cię nauczyli na uniwersytecie?
   - Jestem wykwalifikowanym kierownikiem personalnym, 
wujku Harry.  Zdobędę ludzi, których potrzebujemy. Zaufaj 
mi.  
   Harry okręcił się w obrotowym fotelu i popatrzył na 
swoje puste biurko. Nowe maszyny, na których nie ma kto 
pracować. Ogromne zadłużenie i żadnych zamówień. Hala 
fabryczna wielkości lotniskowca, w której plenią się grzyby 
i robactwo. Nagły ruch zakłócił jego rozmyślania. Jakiś 
robak przebiegł po blacie biurka. Harry nie zareagował. To 
nie ma sensu, pomyślał. Rozgnieciesz jednego, a zaraz 
wylezie dziesięć następnych.  
   Podniósł się z głębokim westchnieniem i ruszył do 
łazienki. Chciał obmyć twarz zimną wodą, żeby trochę 
ochłonąć. Wrócił po chwili szybkim krokiem, z obłędem w 
oczach.  
   - Dżungla na zewnątrz nie wystarczy, teraz mamy dżunglę 
w toalecie! - oznajmił wstrząśnięty. - Tam siedzi pająk, taki 
wielki, że mógłby cię wynieść na grzbiecie. Nadaje się do 
filmu.  
   Jerome nagle się ożywił.
   - "Złodziej z Bagdadu"! Ten pająk wewnątrz posągu, 
który pilnował Wszechwidzącego Oka. Miał koronę na głowie, 
pamiętasz?  
   - Piąte przez dziesiąte - mruknął Harry. Pragnął 
współczucia, nie filmowych bzdur.  
   - Ale Sabu go załatwił. Udawał, że ześlizguje się po 
pajęczynie, a potem nagle zatrzymał się i ciach! - 
wykrzyknął Jerome, zadając cios wyimaginowaną szablą.  
   - Powinienem wynająć Sabu i posłać go do toalety.
   - Sabu nie żyje, wujku Harry.               
   - No właśnie. Jak kogoś potrzebuję, to facet akurat nie  
żyje. Ale wynająłbym Sabu, gdybym tylko mógł nawiązać z nim  
kontakt. Nikt inny nie poradzi sobie z tym pająkiem.  
   - Nie możesz zatrudnić zmarłych - oświadczył Jerome.
   - I nie mogę zatrudnić żywych. Więc co pozostaje?
   Jerome nie odpowiedział. Przez resztę popołudnia 
wydawał się zamyślony. Nie miał kontemplacyjnej natury, ale 
teraz wyglądał jak człowiek pogrążony w głębokiej zadumie.  
   Następnego ranka nie pokazał się w biurze. O trzeciej, 
kiedy Harry zaczynał już podejrzewać, że siostrzeniec go 
opuścił, drzwi otwarły się gwałtownie i Jerome wpadł do 
środka, teatralnie rozkładając ramiona.  
   - Pam-param-pam! - zaintonował. - Skończyły się nasze 
kłopoty! Mamy pracowników!  
   Harry spojrzał na rozpromienioną twarz chłopaka i 
natychmiast opadły go wątpliwości. To było za dobre. Co on 
potrafi, taki dzieciak świeżo po studiach? Na pewno coś 
schrzanił.  
   - Opowiedz mi o nich - zaproponował.
   - Jeśli ich przyjmiesz, możemy zaczynać od jutra.
   - Dlaczego mam ich nie przyjąć? Co, mają po dwie głowy?
   Jerome zaśmiał się jakoś sztucznie.
   - Nic w tym rodzaju - zapewnił, opadając na fotel. - Są 
zupełnie normalni. Prawie.  
   Zapadło długie milczenie, a potem Harry poprosił:
   - Powiedz mi resztę, Jerome.
   Milczenie przedłużało się. Wreszcie Jerome powiedział: 
   - No... to są zombi.
   Harry nie odzywał się przez pełne dwie minuty. Jerome z 
dumną miną rozparł się w fotelu i wyciągnął nogi. Wreszcie 
Harry wykrztusił: 
   - Zombi? Jak w voodoo?
   - Właśnie. Kiedy mówiłeś, że chciałbyś wynająć Sabu, 
nawet jeśli on nie żyje, wpadłem na pomysł...  
   - Jerome, zwariowałeś! Oglądasz horrory do późnej nocy 
i głupiejesz od tego!  
   - Pomyśl o korzyściach, wujku Harry.
   - Trupy spacerujące po warsztacie to są korzyści? 
Raczej zagrożenie dla zdrowia! Poza tym wystraszą innych 
pracowników.  
   - Nie ma żadnych innych pracowników.
   - I nie będzie. Jak tylko się dowiedzą, że muszą 
pracować z umarlakami, rzucą robotę.  
   - Nie potrzebujemy innych. Zombi pracują lepiej niż żywi ludzie.
   - Naprawdę?
   Jerome z zapałem kiwnął głową.
   - I nie biorą urlopów. Nie wstępują do związków 
zawodowych. Nie śpią, nie palą, nie jedzą, nie chodzą do 
kibla, nie kłócą się o kobiety, nie upijają się i nie mają 
kaca. Po prostu pracują.  
   - Jak szybko? - zapytał Harry.
   Jerome wzruszył ramionami. 
   - No, rzeczywiście są dość powolni - przyznał. - Ale to 
się wyrównuje, skoro pracują na okrągło.  
   To co Harry usłyszał, zmuszało do zastanowienia.
   - W porządku, nikt nie jest doskonały - stwierdził. - 
Są jakieś inne korzyści?  
   - Nie potrzebują opieki lekarskiej. Żadnego 
ubezpieczenia. Żadnych emerytur. Żadnych wakacji. Minimalna 
pensja. Żadnych podwyżek.  
   - Z czego będą żyli?
   - Oni nie żyją.
   Harry potrząsnął głową.
   - Zapomniałem - mruknął. Po namyśle dodał: - Właściwie 
po co w ogóle im płacić?  
   Jerome podciągnął nogi, wyprostował się w fotelu i 
energicznym, rzeczowym głosem oświadczył: 
   - Musimy mieć listę płac, wujku Harry. Jeśli 
zatrudniasz robotników i nie odprowadzasz podatków ani 
składek na fundusz ubezpieczeń, będziesz miał rząd na karku.  
   - No dobrze, zapłacimy im. Ale dlaczego nigdy nie 
słyszałem o zombich w Nowym Jorku?  
   - Działają tylko w ciepłym klimacie. Nie rozumiem 
tego, ale znajdziesz ich jedynie w tym rejonie.  
   - Czy to są amerykańscy zombi? Nie chcę żadnych 
kłopotów z urzędem imigracyjnym. Oni są gorsi od 
specjalistów podatkowych.  
   - Stuprocentowi Amerykanie, wujku Harry. Sprawdziłem 
ich metryki urodzenia. Również świadectwa zgonu.       
   - Nie chcę wiedzieć nic więcej. Sprowadź ich tutaj - 
nakazał Harry.
 
   Z punktu widzenia kierownictwa zombi jest idealnym 
pracownikiem.  Niestety pracownicy-zombi mają również 
poważne wady. Nie odznaczają się atrakcyjnym wyglądem i 
okropnie śmierdzą. Poruszają się niezdarnie, ciągle na coś 
wpadają. Na ogół milczą, a kiedy się odzywają, mamroczą 
monotonnym, bełkotliwym głosem. Słuchanie ich wymaga 
cierpliwości i niewrażliwego żołądka.  
   Na początku Harry jakoś sobie radził. Kiedy atmosfera w 
warsztacie stała się nie do wytrzymania, zainstalował 
wentylatory i polecił codziennie spłukiwać wszystkich 
pracowników wodą z gumowego szlaucha. To pomogło. Za radą 
Jerome'a ustawił w strategicznych miejscach otwarte pudła z 
dwuwęglanem sodu. Jakość powietrza znacznie się poprawiła.
   Maszyny pracowały bez przerwy. Zaczęły napływać 
zamówienia. Harry oferował bezkonkurencyjne ceny i szybki 
transport. Co prawda, towary należało wietrzyć przez dzień 
lub dwa, zanim udostępniono je klienteli, ale nikt nie 
narzekał.  
   Rampa załadowcza stała się sceną ożywionej 
działalności. Był to również newralgiczny punkt, ponieważ 
tam następował kontakt pomiędzy pracownikami a światem 
żywych. W celu uniknięcia kłopotów Harry wydał surowe 
polecenie, żeby nikt nie wychodził na rampę bez rękawic, 
gogli, maski ochronnej i kapelusza naciągniętego głęboko na 
uszy. Ale nawet te środki ostrożności nie chroniły przed wpadką.  
   Pewnego dnia zirytowany kierowca wtargnął do biura, 
gdzie siedzieli Harry i Jerome.  
   - Co za ludzie u pana pracują, panie Harry? - zawołał. 
- Nie odpowiadają na pytania. Nie mówią "Cześć", "Dzień 
dobry" ani "Idź do diabła". W ogóle nic nie mówią! Człowiek 
czuje się jak na cmentarzu.  
   Harry i Jerome zerwali się na równe nogi.   
   - Nie mów tak! - krzyknęli unisono.
   - Oni są bardzo wrażliwi - wyjaśnił Harry.
   - Taką mają religię - dodał Jerome.
   - Nie chcę obrażać niczyjej wiary, ale są jacyś 
niesamowici - upierał się kierowca.  
   - Wiele przecierpieli  - oznajmił Jerome. Harry zrobił 
współczującą minę i pokiwał głową.  
   - No, ale powinniście ich przekonać, żeby rozmawiali z 
ludźmi. Kilka przyjaznych słów nikomu nie zaszkodzi - 
stwierdził kierowca.  
   - Pogadam z nimi - obiecał Harry.
   Kierowca wyszedł. Harry opadł na fotel, otarł czoło i 
sięgnął po cygaro. Ręce mu się trzęsły, kiedy zapalał 
zapałkę.  
   - Jesteśmy skończeni, Jerome. Wiedziałem, że to był 
wariacki pomysł.  Ludzie coś zauważyli - powiedział 
zniżonym, zalęknionym głosem.  
   - Co takiego zauważyli? Chłopcy nie są rozmowni? W 
porządku, nauczymy ich rozmawiać.  
   - Słyszałeś, jak oni mówią? To okropne.
   - Nie muszą wygłaszać przemówień. Nauczymy ich mówić: 
"Życzę miłego dnia".  
   - To nie wystarczy, Jerome.
   - No dobrze, postawimy radio w warsztacie. Będą 
słuchali wiadomości, listy przebojów, sportu, pogody. Czego 
więcej potrzeba do rozmowy?  
   - Telewizja też się przyda.
   Sukces tego planu zdumiał Harry'ego. Już po dziesięciu 
dniach zombi witali się słowami: "Co słychać, stary?" i 
"Muszę lecieć, kotku". Z każdym tygodniem dodawali nowe 
zwroty do swojego repertuaru. Powiedzonka z reklamówek i 
sprawozdań sportowych, odzywki z komedii telewizyjnych i 
urywki popularnych piosenek rozbrzmiewały w warsztacie. 
Harry zauważył, że zombi zbierają się w grupki, opowiadają 
sobie kawały i dyskutują o baseballu. Nucili, pogwizdywali, 
czasami wybuchali upiornym śmiechem. Kiedy opowiedział o tym 
siostrzeńcowi, Jerome uznał te objawy za pozytywne. Ale 
gdy Harry przyłapał trzech zombich i czterech kierowców na 
rampie załadowczej, jak opowiadali sobie świńskie dowcipy
zamiast pracować, stanowczo położył temu kres.  
   Na jakiś czas bumelanctwo ustało. Lato minęło spokojnie 
i Harry był z siebie zadowolony. Żaden zombi nie próbował 
wymigiwać się od roboty. Ale pod koniec września wystąpiło 
nowe, nieprzyjemne zjawisko. Harry zaczął znajdować kawałki 
swoich pracowników rozrzucone po warsztacie: tu fragment 
palca, tam połówka ucha, gdzie indziej cały nos. Tempo 
produkcji nie spadło, ale Harry bardzo się zmartwił. Po 
pierwsze, to było obrzydliwe. Po drugie, robotnik, który 
rozpada się na kawałki, nie może wydajnie pracować.  Harry 
postanowił pogadać z Jerome'em.  
   - Więc też to zauważyłeś? - mruknął Jerome.
   - Trudno nie.
   - Wiesz, co to znaczy, wujku Harry? Oni są nieszczęśliwi.  
   - Mają telewizję, mają radio, mają stałą pracę. O co chodzi?
   - Nie wiem, ale mówię ci, że są nieszczęśliwi. 
Nieszczęśliwy zombi zaczyna się rozkładać. Musimy szybko coś 
zrobić, bo inaczej to miejsce będzie wyglądało jak...  
   - Oszczędź mi szczegółów, Jerome - przerwał Harry. 
Popił wody z karafki stojącej na biurku, odchylił się do 
tyłu i głęboko odetchnął, próbując opanować mdłości. Po 
chwili powiedział: 
   - Skąd ty tyle wiesz o zombich? Uczą was tego na kursach 
zarządzania?
   - Musiałem zaliczyć jakiś przedmiot humanistyczny, więc 
zapisałem się na seminarium klasycznego filmu grozy. 
Oglądaliśmy mnóstwo starych filmów. Mieliśmy również 
przeczytać książkę, ale nikomu się nie chciało.  
   Rozległo się pukanie do drzwi biura. Zabrzmiało 
głucho, jakby ktoś uderzał gąbką o szkło. Harry i Jerome 
wymienili zdumione spojrzenia. Niczego nie zamawiali. Nie 
spodziewali się żadnych gości. Jerome potrząsnął głową i 
wzruszył ramionami. Harry odchrząknął.  
   - Proszę wejść! - zawołał.
   - Jak. Zdrówko. Panie Harry? - powiedział Vernon, jeden 
z operatorów maszyn. Ubrany był w czysty, chociaż wyblakły i 
wystrzępiony kombinezon.  Skórę miał bladą, sinozieloną z 
żółtymi plamami, oczy puste i szkliste, wargi sine, 
paznokcie czarne. Kiedy stanął w drzwiach, jeden paznokieć 
upadł na podłogę z cichym stuknięciem. Harry zakrył ręką 
usta i odwrócił wzrok.  
   - Miło cię widzieć, Vernon. O co chodzi? - zapytał Jerome.
   - Chłopcy. Wysłali. Mnie - wyrecytował Vernon głuchym, 
monotonnym głosem.  
   - Co się stało?
   - Chcemy. Oglądać. Dogrywki.
   Harry wytrzeszczył na niego oczy.
   - Dogrywki?
   - I. Mistrzostwa. Baseballu.
   - No więc oglądajcie w wolnym czasie - zaproponował Harry.
   Jerome nachylił się do wuja i szepnął:
   - Oni nie mają wolnego czasu, wujku Harry. Powinniśmy 
zwalniać ich na noc. Będą lepiej pracowali.  
   - Tak uważasz?
   - Sam chciałem to zaproponować. Jeśli wypuścimy ich na 
świeże powietrze, wrócą do pracy w lepszym nastroju. Będą 
również lepiej pachnieć.  
   Harry zastanawiał się przez pełną minutę. W trakcie 
rozmyślań wyciągnął chustkę i przyłożył ją do nosa.  
   - Naprawdę myślisz, że będą lepiej pachnieć?
   - Bezwzględnie. A kiedy wyjdą, możemy przewietrzyć warsztat.
   To przekonało Harry'ego. Oznajmił: 
   - Vernon, powiedz chłopcom, że odtąd mają wolne wieczory. 
Mogą wyjść na świeże powietrze. Mogą zrobić pranie.
   - Już. Lecę. Szefie - przeciągnął Vernon. Jedna strona 
jego twarzy drgnęła lekko w niezręcznej imitacji uśmiechu. - 
Życzę. Miłego. Dnia. Panie Harry. Panie Jerome.  
   Kiedy Vernon wyszedł, Harry odwrócił się do 
siostrzeńca. Od razu nasunęły mu się liczne zastrzeżenia. 
Zanim zdążył sformułować chociaż jedno, Jerome podniósł ręce 
uspokajającym gestem.  
   - Wujku Harry, muszę ci coś powiedzieć.
   - Powiedz, że jesteśmy zrujnowani. Właśnie obciąłem 
produkcję praktycznie do połowy. Za stary jestem na takie 
wyskoki - jęknął Harry.  
   - Jak tylko zacząłem znajdować kawałki zombich w 
warsztacie, od razu wiedziałem, że mamy kłopot. Więc 
załatwiłem nocną zmianę.  
   Harry popatrzył na niego ze zdumieniem.
   - Naprawdę znalazłeś ludzi, którzy chcą tutaj pracować? W nocy?
   - Jest tylko jeden warunek. Czy mamy jakiś czysty, 
suchy magazyn, gdzie można wstawić kilka skrzyń?  
   - Mamy miejsce na strychu. Chociaż tam jest okropnie. 
Nietoperze, pająki, ciemno jak w grobie nawet w dzień. - 
Harry zadygotał na samą myśl.  
   - Będą zachwyceni. Zaraz jutro każę przysłać skrzynie.
   - Co jest w tych skrzyniach?
   - Nocna zmiana.
   Harry przez chwilę siedział jak ogłuszony. Potem zerwał 
się na nogi, przewracając krzesło.  
   - Mało ci było zombich, więc sprowadziłeś wampiry!
   - Ubierają się znacznie lepiej od zombich, no i nie 
śmierdzą. Niektóre pochodzą z bardzo dobrych rodzin.  
   - Gryzą ludzi w szyje i wysysają im krew! Czy tak się 
postępuje w dobrej rodzinie?  
   - Gryzą tylko wtedy, kiedy są głodne, wujku Harry. 
Dopilnuję, żeby były grzeczne.  
   - Jerome, gdzieś ty znalazł wampiry? To jest Ameryka. 
Zombi, rozumiem, ale wampiry?  
   - W tych stronach mieszkało sporo Rumunów. Sprowadzili 
różne pamiątki ze starego kraju. Dowiedziałem się o tym na 
seminarium.  
   Harry przyjrzał mu się uważnie i zapytał:
   - Jaką ocenę dostałeś z tego seminarium?
   - Piątkę z minusem. Dostałbym piątkę, gdybym przeczytał 
książkę.
 
   Wampiry okazały się całkowicie godne zaufania. Czosnek 
zawieszony na drzwiach i oknach nie pozwalał im opuszczać 
fabryki. Nie było żadnych rozróbek ani napastowania 
sąsiadów. Natomiast pracę wykonywały szybko i sprawnie, 
bez przykrych zapachów.  
   Harry był całkiem zadowolony ze swojej nowej nocnej 
zmiany. Już po kilku dniach zaczął opowiadać o 
pierwszorzędnych europejskich fachowcach i chwalić ich 
dokładność. Zatrudnianie wampirów, jak się przekonał, miało 
tylko jeden nieprzyjemny aspekt, który pozostawił 
Jerome'owi. Raz w tygodniu, na pół godziny przed zachodem 
słońca, Jerome wnosił na strych  wiadro świeżej krwi z 
miejscowej rzeźni i stawiał pośrodku kręgu trumien.  
Następnego ranka zabierał puste wiadro. W noce karmienia 
wydajność zawsze wzrastała.  
   Zmiana odbywała się rutynowo. Tuż przed zachodem słońca 
zombi odchodzili do swoich wieczornych zajęć. Po ich wyjściu 
Harry i Jerome sprawdzali ochronne pęczki czosnku, wsiadali 
do samochodów i odjeżdżali.  Kiedy wracali rano, zombi 
pracowali już przy maszynach, a wampiry spały w trumnach. 
Harry nie wymagał niczego więcej.  
   Pewnego listopadowego ranka przeżył wstrząs. Na biurku 
znalazł list, wyznaczający spotkanie tego samego wieczoru. 
Notatka była podpisana śmiałym, wyraźnym pismem: "Książę 
Radu".  
   Harry kulił się przy biurku, dygocząc ze strachu, kiedy 
zjawił się Jerome. Dobrą chwilę zabrało mu uspokojenie wuja.  
   - Weźmiemy czosnek. On nas nie tknie, wujku Harry - 
zapewniał.
   - Widziałeś jego podpis? Rumuńskie nazwisko. Rumuni 
uwielbiają czosnek.   
   - Tylko żywi Rumuni, wujku Harry. Zaufaj mi. Przecież 
dostałem piątkę z minusem.  
   - Nie przeczytałeś książki. Powinieneś przeczytać tę 
książkę, Jerome.  Nauczyłbyś się czegoś o wampirach.  
   - Wujku Harry, znam się na wampirach. Nie będzie żadnych 
problemów.
   O zachodzie słońca obaj siedzieli w biurze, oczekując 
gościa. Na szyjach zawiesili sobie wianki czosnku. Książę 
Radu wykonał dramatyczne wejście. Nagle coś zafurkotało jak 
rozwijany żagiel i pośrodku pokoju pojawił się blady 
mężczyzna o hebanowych włosach i szkarłatnych wargach, w 
eleganckim wieczorowym garniturze i pelerynie, która opadała 
powoli wokół jego szczupłej postaci.  
   - Dobry wieczór. Jestem książę Radu - powiedział z silnym 
cudzoziemskim akcentem. 
   - On mówi całkiem jak Bela Lugosi w "Draculi"! - szepnął Jerome.
   - Miło cię poznać, książę. Mam na imię Harry. Jestem 
właścicielem tego interesu. To jest mój siostrzeniec Jerome, 
kierownik personalny.  
   - Jak ci się tutaj podoba, książę? - zagadnął Jerome.
   - Praca jest... monotonna - oświadczył książę, 
podkreślając ostatnie słowo.  
   - Nie musicie dźwigać żadnych ciężarów. Przez cały 
dzień śpicie w bezpiecznym miejscu i co tydzień dostajecie 
wiadro świeżej krwi - odparł Jerome. - Wujek Harry jest 
bardzo troskliwym pracodawcą.  
   - Krew i sen to nie wszystko. Chcemy fruwać w 
ciemnościach...  odwiedzać miejscowych wieśniaków... czuć 
wiatr pod skrzydłami i słuchać, jak śpiewają dzieci nocy! - 
wydeklamował książę Radu.   
   Rozzuchwalony czosnkiem Harry oświadczył:
   - Chcecie gryźć ludzi w szyję, o to wam chodzi!
   Książę Radu skwitował to wyniosłym gestem.
   - Owszem - odpowiedział niedbale. - Taką mamy naturę.
   - Tutaj nie możecie tego robić.
   - Ośmielasz się rozkazywać księciu Radu? - zagrzmiał 
wampir i zrobił krok do przodu, powiewając peleryną.  
   - Uważaj. Mam na sobie czosnek - ostrzegł Harry.
   - Ach tak. Czosnek. Moja ulubiona przyprawa - oznajmił 
książę z uśmiechem, który odsłonił wydłużone kły.  
   Harry skulił się w fotelu.
   - Mówiłem ci o Rumunach! - pisnął zduszonym głosem do Jerome'a.
   Jerome zachował spokój.
   - Blefujesz, książę. Hollywood nie kłamie w takich sprawach.
   Z cichym chichotem książę powiedział:
   - Wybaczcie mój mały makabryczny żarcik. Jesteście 
całkowicie bezpieczni.  
   - Słuchaj, książę, mój wujek ma kłopoty ze zdrowiem. 
Odłóżmy tę rozmowę do czasu, aż poczuje się lepiej - 
zaproponował Jerome.  
   - Podwyższone ciśnienie? - zapytał Radu z nagłym 
zainteresowaniem.
   - Nie. Żołądek.
   - Aha. Kłopoty z żołądkiem to nie moja specjalność. Ale 
przedstawię wam nasze postulaty: swobodne latanie na 
zewnątrz i krew dwa razy w tygodniu.  
   - Krew możecie dostać, ale latanie wykluczone. To nie 
od nas zależy, książę, takie jest prawo.  
   - Książę Radu nie uznaje innego prawa oprócz swojej woli!
   - To są puste słowa, książę. Możecie sobie latać po 
fabryce, ale żadnych wycieczek na zewnątrz. Jak zaczniecie 
fruwać po okolicy i nadgryzać sąsiadów, to po tygodniu 
zamkną fabrykę. Albo zamkną nas w fabryce i podpalą.   
   - Odmawiasz księciu Radu?
   - Dostaniecie drugie wiadro krwi. Więcej nie możemy wam 
obiecać.
   Radu wycelował w młodzieńca długim, smukłym palcem.
   - Pamiętaj, że książę Radu nie da się uwięzić wbrew 
swej woli - wymówił niskim, złowrogim głosem. Owinął się 
peleryną i nagle odrzucił ludzką postać. Olbrzymi nietoperz 
wzbił się w powietrze, musnął łysinę Harry'ego i wyfrunął 
przez drzwi.  
   - Rozzłościł się - stwierdził Jerome.
   - Ten facet może narobić nam kłopotów. Nie wiadomo, co 
powie innym wampirom.  
   - Jutro kupię więcej czosnku.
   - Powinniśmy go mieć na oku - powiedział Harry. Obaj z 
Jerome'em popatrzyli na siebie w milczeniu. - Spróbuję 
załatwić kamery.   
   - Wampirów nie można sfotografować.
   - Więc założymy im podsłuch.
   - One rozmawiają po rumuńsku.
   Zapadło długie milczenie. Wreszcie Jerome oznajmił:
   - Potrzebujemy brygadzisty.
   - Gdzie znajdziesz brygadzistę, który będzie nosił 
czosnek na szyi przez całą noc, a we dnie pracował z ludźmi, 
którzy rozpadają się na kawałki, kiedy są nieszczęśliwi?  
   - To nie będzie łatwe - przyznał Jerome.
 
   Przez dwa dni Jerome nie pokazywał się w biurze.  
Harry'ego martwiła jego nieusprawiedliwiona nieobecność,   
zwłaszcza kiedy zbliżał się czas karmienia. Odszedł ode  
mnie, myślał Harry. Nie wytrzymał napięcia. Załamał się w  
ostatniej chwili, kiedy już prawie się udało. Sam nie  
poradzę sobie z tym wszystkim: krew, zwłoki, dwuwęglan sodu.   
Jestem za stary na taką mordęgę. Pora sprzedać interes. Kto  
jest chętny? Przyjmę każdą ofertę.  Postanowiłem odejść na  
emeryturę, do jakiegoś miłego, spokojnego miejsca, bez 
zombich, bez wampirów, bez dziewięćdziesięcioprocentowej 
wilgotności, bez pleśni i robactwa. Może na Alaskę.  
   A wtedy Jerome wszedł do biura, uśmiechnięty od ucha do 
ucha, i postawił kartonowe pudło na biurku Harry'ego.  
   - Chciałeś brygadzistę, masz brygadzistę.
   Zdumiony Harry podniósł wzrok.
   - Przyniosłeś mi jakiegoś mikrusa.
   - Otwórz, to zobaczysz.
   W środku, na podściółce z gazet, spoczywała bardzo 
stara mosiężna butla. Harry wyjął ją i postawił na biurku.  
   - Bardzo ładna, Jerome, ale wiesz, że ja nie piję.
   - Wyciągnij korek.
   Harry posłuchał. Z mosiężnej szyjki buchnął gejzer  
gęstego czarnego dymu, wzbił się pod sufit, zawirował i  
wypełnił połowę biura. Potem zapadł się w sobie, skurczył  
się, zgęstniał... i nagle przed Harrym stanął uśmiechnięty  
mężczyzna, z ramionami skrzyżowanymi na potężnej piersi.  
   Zjawiskowy przybysz miał prawie siedem stóp wzrostu. 
Zbudowany był jak piłkarz, z warstwą posezonowego tłuszczu 
okrywającą potężne mięśnie. Nosił purpurowy turban, 
karmazynową jedwabną kamizelkę haftowaną złotem, bufiaste 
zielone spodnie i żółte pantofle z wywiniętymi noskami. 
Kiedy rozwiała się ostatnia smużka dymu, przybysz upadł na 
kolana i dotknął czołem podłogi przed Harrym. Potem wstał, 
złożył dłonie i odezwał się: 
   - Co rozkażesz, o mój panie?
   - Czy on nie jest wspaniały, wujku Harry? Lepszy od 
Rexa Ingrama w "Złodzieju z Bagdadu"! - zawołał Jerome.  
   Harry kiwnął głową, oblizał wargi, przełknął i zapytał:   
   - Czy jesteś dżinnem?
   - Jestem Jimmdash, syn Dahnasha, syna Shamburisha, 
ostatni z długiej linii dżinnów. Mój ojciec i jego ojciec są 
wymienieni w "Księdze Tysiąca i Jednej Nocy", jak wszystkim 
ludziom wiadomo.  
   - Słuchaj, Jimmdash... możesz być moim brygadzistą?
   Dżinn skłonił się i powiedział:
   - Będę wszystkim, czego sobie życzy mój szczodrobliwy pan.
   - Jerome, przynieś mu jakieś ubranie.
   - Czy mój wszechwiedzący pan rozkaże swemu uniżonemu 
słudze zmienić strój?  
   - Lepiej, żebyś się ubierał jak my.
   Jimmdash dwukrotnie klasnął w ręce. W kącie biura 
pojawił się stojak z ubraniami. Na stojaku wisiał jedwabny 
beżowy garnitur, tuzin jaskrawych sportowych koszul i sześć 
par spodni w pastelowych barwach. Pod ubraniami stało 
szeregiem sześć par butów. Na wierzchu stojaka leżało 
płaskie pudło, zawierające bieliznę i skarpetki z 
etykietkami paryskich firm. Wszystkie inne rzeczy pochodziły 
z Włoch.  
   - Bardzo dobre ubrania, Jimmdash. Masz doskonały gust. 
   - Jeśli mój dobroczyńca jest zadowolony, zaraz się 
przebiorę - oznajmił dżinn. Znowu zaklaskał dwa razy i 
natychmiast miał na sobie jaskrawą hawajską koszulę, 
miętowozielone spodnie i lekkie białe półbuty.  Jego 
poprzedni strój, starannie złożony, spoczywał na stojaku.  
   - Jesteś cudowny! Jerome, on jest cudowny! - wykrzyknął Harry.   
   - Pochwała nazbyt łaskawego pana uszczęśliwia twego 
pokornego sługę ponad wszelkie wyobrażenie.  
   - Jimmdash, chcę, żebyś zaraz zabrał się do pracy. 
Dzienna zmiana jeszcze jest w warsztacie. Przedstawię cię, 
żebyś wiedział, z kim będziesz pracował.  
   - Już wiem, szlachetny panie.
   - Coraz lepiej. I słuchaj, lepiej  nie nazywaj mnie  
panem. Dajmy spokój formalnościom. Mów mi Harry, a jemu 
Jerome.  
   - Zgoda, Harry. Możecie mi mówić Jim.
   Już po kilku minutach Jimmdash podbił serca zombich. 
Kiedy jeden z nich zwrócił się do niego per "panie Dash", 
uśmiechnął się chłopięco i powiedział: My tu jesteśmy jak 
jedna rodzina. Mów mi Jim, słyszysz? Rozmawiał z każdym po 
kolei, pamiętał ich imiona, ściskał im ręce i klepał po 
plecach dostatecznie mocno, żeby podkreślić przyjazne 
intencje, ale nie tak mocno, żeby utrącić palec czy ucho. Na 
zakończenie wyjął zwitek banknotów, odliczył trzy 
dwudziestki, włożył pieniądze Vernonowi do ręki i 
powiedział: 
   - Vernon, stary, zabierz moich ciężko pracujących 
kumpli na piwo. No, idźcie już. Bawcie się dobrze i 
wracajcie rano wypoczęci, żeby rozbujać te maszyny, 
słyszycie?  
   - Urodzony przywódca - mruknął Harry.
   - Wygadany facet - przyznał Jerome.
   Kiedy ostatni zombi wyczłapał poza zasięg słuchu, 
Jimmdash odwrócił się i powiedział swoim poprzednim stylem: 
   -  Sądzę, że nawiązałem stosunki z dzienną zmianą.
   - Jim, oni cię pokochali - oświadczył Harry. - Jerome, 
pobiegnij i zostaw wiadomość na trumnie księcia. Wyznacz mu 
spotkanie w biurze, punktualnie o ósmej. Chodźmy na obiad
Jim, a potem poznasz nocną zmianę.  
 
   Kiedy czekali na księcia Radu, Jerome odezwał się: 
   - Jim, nie mogę zrozumieć, dlaczego jesteś taki 
życzliwy i dobroduszny. Myślałem, że każdy byłby wściekły, 
gdyby tkwił uwięziony w mosiężnej butelce przez trzy tysiące 
lat.  
   - Ale ja nie byłem więźniem. Dżinny są uwięzione tylko 
w miedzianych butelkach.  
   - Więc to był twój własny pomysł? - zapytał Harry.
   Jimmdash z namysłem zaciągnał się cygarem, wydmuchnął 
cienką smugę dymu i powiedział: 
   - Nie całkiem. Żyłem w czasach Jana bin Jana, 
siedemdziesiątego drugiego sułtana dżinnów... i ostatniego, 
jak się okazało. Były to złe czasy dla dżinnów. Kiedy 
sytuacja wyglądała najgorzej, Jan bin Jan wydał rozkaz, żeby 
wybranych przedstawicieli młodszego pokolenia umieszczono w 
mosiężnych butlach i ukryto w różnych miejscach na całym 
świecie, gdzie będą oczekiwać poprawy. Należałem do 
wybranych.   
   Jerome zagwizdał cicho.
   - Całe stulecia w butelce... to gorsze niż więzienie.
   - Wręcz przeciwnie. Potrafiłem zmniejszać się niemal w 
nieskończoność, więc butelka była dla mnie wszechświatem. 
Jan bin Jan, w swojej łaskawości i dalekowzroczności, kazał 
ją wyposażyć we wszelkie udogodnienia i luksusy, żeby jej 
lokator przyjemnie spędzał czas. - Jimmdash uśmiechnął się 
marząco do swoich wspomnień, pyknął z cygara i kontynuował: 
- Ale po kilku tysiącach lat nurzania się w rozkoszach każdy 
potrzebuje odmiany.    
   - Nie ja - oświadczył Harry. - Na twoim miejscu 
zostałbym w butelce.  Ten świat to bagno, wierz mi.  
   - Ale interesujące bagno. Podoba mi się ten wasz świat. 
Lubię cajuńską kuchnię i cygara. Lubię lodowato zimne 7-up. 
Lubię nosić ciemne okulary - oznajmił dżinn, poprawiając 
wielkie lotnicze gogle, które kupił po drodze na obiad. - 
Podoba mi się wasz klimat, przyjemnie ciepły i nie za suchy.  
   Harry wciąż czuł się nieswojo, ale nie był już tak 
przerażony jak poprzednim razem. Widok potężnej postaci 
Jimmdasha, niewzruszenie pykającego z cygara, wpłynął na 
niego uspokajająco. Harry zdołał nawet zachować zimną krew, 
kiedy spod zamkniętych drzwi wypłynął obłok dymu i pojawił 
się książę, równie wytworny i złowrogi jak przedtem.  
   - A więc przyszliście czołgać się u stóp księcia Radu i 
błagać o wybaczenie - przywitał ich.  
   - Nie. Przyszliśmy przedstawić ci nowego brygadzistę - 
oznajmił Harry.
   Jimmdash obdarzył księcia ledwie dostrzegalnym 
skinieniem głowy. Nie powiedział nic. Książę Radu spojrzał w 
nieprzeniknione czarne szkła gogli.  Jimmdash wydmuchnął 
serię idealnych kółek dymu.  
   Nagle Radu wybuchnął demonicznym śmiechem i wrzasnął:
   - Głupcy! Głupcy! Wydaliście tego sługusa w moje ręce! 
Patrzcie teraz, jak wypiję jego krew i uczynię go moim 
niewolnikiem!  
   Rzucił się na dżinna i natychmiast zawisł w powietrzu, 
dziko wymachując nogami. Jimmdash wstał, złapał go za klapy 
i przyciągnął do siebie, aż znaleźli się nos w nos.    
   - Wiedz, ty wypierdku kulawego wielbłąda, że masz do 
czynienia z dżinnem, a nasza rasa pogardza piskami 
nietoperzy i bufonami pojawiającymi się w obłokach dymu - 
powiedział zimno. - Jeśli mnie rozgniewasz, spadnę na ciebie 
szybko i niechybnie niczym Ten, który niszczy radość i 
zasiewa smutek, który burzy domy i rujnuje miasta, który 
zabija wielkich i małych bez wyboru, który nie zna litości 
dla bezbronnych nieszczęśników i nie lęka się potężnych 
armii. - Cisnął ogłupiałego wampira na fotel i przez pełną 
minutę przeszywał go wzrokiem, z założonymi rękami i twarzą 
bez wyrazu.  Potem uśmiechnął się przyjaźnie, nachylił się i 
wygładził klapy marynarki księcia, mówiąc miodowym tonem: 
- Z drugiej strony, jeśli będziesz dla mnie miły i 
chętny do współpracy, wygładzę powietrze pod twoimi 
skrzydłami, ochronię cię przed promieniami słońca i 
wścibskimi ludźmi z zaostrzonymi kołkami, i dopilnuję, żebyś 
codziennie rano dostawał do poduszki filiżankę smacznej 
ciepłej krwi. Co więc wybierasz?   
   Wampir zagapił się na niego, zamrugał i powiedział:
   - Książęta Radu słyną na całym świecie jako ludzie 
przyjaźni i chętni do współpracy.  
   - Doskonale, więc powiedz mi, o co chodzi. Na pewno  
dojdziemy do porozumienia. Siadaj, książę. Wygodnie ci? - 
zagadnął dżinn, troskliwy jak babcia rozpieszczająca 
ukochanego wnusia. Odwrócił się i zapytał: - Czy któryś z 
panów może poczęstować księcia cygarem?  Napijesz się  
zimnego 7-up, książę?  
   Radu podniósł rękę odmownym gestem.
   - Nigdy nie piję... 7-up. 
   - Całkiem jak Bela Lugosi - mruknął Jerome.
   Przed jedenastą osiągnięto prozumienie: w zamian za 
uroczyste słowo  honoru księcia, że nie będzie spadku 
wydajności ani nadgryzania sąsiadów, nocnej zmianie 
zezwolono przez dwie noce w tygodniu wychodzić na zewnątrz, 
latać, zwiedzać, robić zakupy czy zajmować się inną legalną 
działalnością.  Radu był zadowolony. Harry i Jerome 
odetchnęli.  
   Kiedy szli do samochodu, Harry powiedział:
   - Bardzo zdolny brygadzista, ten Jimmdash.
   - On jest genialny, wujku Harry.
   - Nie genialny, Jerome. Zdolny. Gdyby był genialny, 
zostałby w butelce.  
   Przez następnych kilka tygodni dżinn wypełniał swoje 
obowiązki bez zarzutu. Fabryka stała się szczęśliwym 
miejscem, a wydajność stale rosła.  Pracownicy nazywali 
swojego brygadzistę Jim, natomiast wśród miejscowych znany 
był jako J.D., Jimbo albo szef Dash. Dzienna zmiana w 
ograniczonym zakresie włączyła się w działalność społeczną i 
zorganizowała akcję na rzecz upiększenia miejscowego 
cmentarza. Harry i Jerome trzymali się w cieniu, ale 
Jimmdash bywał regularnie zapraszany na przyjęcia klubowe, 
gdzie jego zasób dowcipów i zdolność gładkiego przechodzenia 
z robotniczej gwary na kulturalną wymowę światowca zdobyła 
mu renomę poszukiwanego mówcy.  
   Toteż tego ranka, kiedy policja przybyła do fabryki, 
zażądali rozmowy z panem Dashem. Dżinn lojalnie bronił 
dostępu do swoich pracodawców.  Dopiero kiedy policyjny 
samochód wyjechał z parkingu, Jimmdash przekazał wiadomości 
Harry'emu i Jerome'owi.  
   Wyglądało na to, że kilka wampirów wpadło w złe 
towarzystwo i zaczęło popijać podczas wolnych wieczorów. 
Ponieważ miały cały dzień na odespanie skutków pijaństwa, te 
wybryki przechodziły nie zauważone.  
   Poprzedniej nocy pewien wampir uczestniczył w 
rozpasanym przyjęciu kawalerskim i wracał do domu tuż przed 
świtem, pijany jak bela. Chcąc zyskać na czasie, przybrał 
postać nietoperza i wyruszył drogą powietrzną, ale w stanie 
alkoholowego zamroczenia nie nadawał się do lotu. Zderzył 
się czołowo z ciężarówką na autostradzie międzystanowej w 
pobliżu fabryki Harry'ego. Na oczach wstrząśniętego kierowcy 
jego zmasakrowane ciało przybrało ludzką postać, a 
następnie, kiedy słońce wstało nad horyzontem, zwłoki 
skurczyły się i rozsypały w proch. Policja miała wiele pytań 
i żądała odpowiedzi.  
   - Policjanci wrócą, zanim dzień się skończy. 
Przedstawiciele mediów już okazali zainteresowanie - 
powiedział Jimmdash.  
   Harry wydał słaby jęk rozpaczy. Dżinn mówił dalej:
   - Kiedy ta sprawa wyjdzie na jaw, posypią się pytania 
ze strony Urzędu Imigracji i Naturalizacji, Urzędu 
Skarbowego, Okręgowej Komisji Zdrowia, Narodowej Komisji 
Bezpieczeństwa i Higieny Pracy, Stanowego Instytutu 
Bezpieczeństwa i Higieny...  
   - Przestań! Nie chcę tego słyszeć! - zawołał Harry. - 
To okropne!
   - Nie przejmuj się. Jeśli chcesz, przeniosę fabrykę i 
nas wszystkich do jakiegoś odległego zakątka świata. Znam 
górę w Assamie...  
   - Wystarczy, że wyjechałem z Nowego Jorku. Komu potrzebny 
Assam?
   - Lepsze to niż więzienie, wujku Harry - zauważył Jerome.      
   - Może dla ciebie. Ja jestem za stary na takie podróże.
   W wyobraźni Harry słyszał już policyjne syreny, 
ultimatum wychrypiane przez megafon, trzask wyłamywanych 
drzwi, brzęk wybijanych okien, krzyki i strzelaninę. 
Popatrzył na zombich, którzy spokojnie pracowali dalej, 
westchnął i zapytał: 
   - Co z nimi będzie? Wszyscy stracą pracę.
   - Jeśli chcesz uratować fabrykę - powiedział Jimmdash - 
władzom wystarczy szybkie aresztowanie i szczere przyznanie 
się do winy.  
   - Kto ma się przyznać? Kogo mają aresztować?
   - Nie patrz na mnie! Ja mam całe życie przed sobą! - 
zaprotestował Jerome, wycofując się w kąt.  
   - Zbrodnia w afekcie będzie najlepszym wyjaśnieniem. 
Rzadka trucizna dosypana do kieliszka przez zazdrosnego 
rywala wyjaśni szybki rozkład zwłok.  
   - Ale on był nietoperzem! Kierowca widział nietoperza!
   - Wątpię, czy kierowca będzie się upierał przy tym 
szczególe, Harry.  On też nie chce stracić pracy. Fabryka 
obroni się. 
   Harry rozpaczliwym ruchem podniósł ręce. 
   - Mnie już wszystko jedno. W Nowym Jorku miałem wysokie 
podatki, wysoki czynsz, absencje, kradzieże, co tydzień 
bójkę w dziale spedycji, handel narkotykami w kiblu... 
ludzkie problemy. Tutaj mam zombich, wampiry, kawałki palców 
na podłodze, brygadzistę z mosiężnej butli... Jestem na to 
za stary. Powinienem odejść na emeryturę.  
   - Nie wolno się poddawać, Harry. Zrobiłeś tutaj dobrą 
robotę.  Zbudowałeś coś trwałego - powiedział dżinn, 
obejmując Harry'ego ramieniem.  
   - Podoba ci się? Złóż mi ofertę.
   - Złożę, Harry. Często sobie myślałem, jak przyjemnie 
byłoby zostać wspólnikiem Jerome'a. Starszym wspólnikiem.  
   - Nie mam nic przeciwko. Tylko nie wsadzaj mnie do 
pierdla - poprosił Jerome.  
   Harry dostrzegł intrygę zawiązującą się pod samym jego nosem.
   - Zaraz, zaraz - wtrącił. - Jeśli wy dwaj zostaniecie 
wspólnikami, co ja mam robić? Podpisać zeznanie i pójść do 
więzienia?  
   Jimmdash obdarzył go promiennym uśmiechem.
   - Tak i nie, Harry - powiedział. - Pozwól, że ci wyjaśnię...
                  
   O czwartej trzydzieści po południu policjanci 
wyprowadzili z fabryki milczącą, niepewnie stąpającą postać 
w kajdankach. Za nimi szedł Jerome, szlochając i zawodząc: 
   - To ten upał! Upał doprowadził go do szaleństwa! W 
Nowym Jorku mój wujek Harry nie skrzywdziłby karalucha, a 
tutaj został mordercą!  
   Przestępca nie odezwał się ani słowem. Poruszał się jak 
w transie, patrząc w przestrzeń pustym wzrokiem. Dwa razy 
potknął się i eskortujący oficerowie musieli go podtrzymać. 
Przedstawiał sobą żałosny widok.  
   Kiedy policja odjechała, Jerome odetchnął głęboko i 
powiedział:
   - Nie przypuszczałem, że to się uda.
   Jimmdash strzelił palcami.
   - Chałwa z mleczkiem. Żałuję tylko, że nie pamiętałem, 
jak podrobić głos. Nie stosowałem tej sztuczki od ponad 
trzech tysięcy lat i straciłem wprawę.  
   - Może lepiej, że ten stwór nie mówi.
   - Może. W każdym razie odciski palców są doskonałe.
   - Jak długo toto wytrzyma?
   Dżinn wzruszył ramionami.
   - Dostatecznie długo, żeby gliny straciły trop.   
   - Szkoda, że wujek Harry tego nie słyszy - powiedział 
Jerome z czułym, nostalgicznym uśmiechem. - On tak się 
przejmował glinami.  
 
   Harry nie mógł tego słyszeć. A nawet gdyby słyszał, nie 
przejąłby się ani odrobinę. Czuł się rześki jak młodzieniec 
i mądry jak patriarcha.  Rozparty wśród pękatych poduszek, 
spoczywał na dywanie, który płynął bezgłośnie przez chłodny 
lazurowy przestwór. Niezwykłe wrażenia następowały jedno po 
drugim, a wspaniała teraźniejszość zaćmiewała wspomnienia 
dawnego życia, które zdawało się odległe, blade i żałosne.  
   Lekki jak liść, sfruwał w objęciach pachnącego wiatru 
do ogrodu otoczonego murami z kryształu i złota, gdzie 
hurysy niezrównanej piękności witały go spojrzeniem ciemnych 
oczu. Słodkimi głosami śpiewały o szczęściu i miłości, o 
niepojętych rozkoszach przeżywanych wśród niebiańskiej 
muzyki, o zapachu wiecznie kwitnących kwiatów i smaku 
wiecznie dojrzałych owoców.  Mógł spędzić cały dzień w ich 
towarzystwie - albo tysiąc lat niezmiennej młodości. Potem, 
gdyby zechciał, mógł być statkiem unoszonym przez fale lub 
samą falą w dzikim żywiole oceanu, lub orłem wśród górskich 
przestworzy, gdzie powietrze jest zimne i czyste jak 
diament, lub monarchą w pałacu w samym sercu imperium. Mógł 
być tym wszystkim po kolei. Mógł robić wszystko, czego 
zapragnął - tutaj, w swoim prywatnym wszechświecie, wewnątrz 
starej, odrapanej mosiężnej butelki.  
                                    Przełożyła Danuta Górska

                        JOHN MORRESSY
Miłośnicy tego amerykańskiego pisarza, którego wielokrotnie 
przedstawialiśmy na łamach naszego pisma opowiadaniami 
znanego cyklu o czarownikach ("Murphy pokazuje co potafi", 
"F" 3/89; "Morggropple po tamtej stronie lustra", "F" 7/89; 
"Tato, drogi tato, wracaj do domu", "NF" 1/93; "Opowieść o 
trzech czarownikach", "NF" 5/93) ucieszą się zapewne 
poznając go jako autora równie błyskotliwie poruszającego 
się w innej stylistyce. Jak zawsze, pozostaje jednak 
ironiczny, pogodny i życzliwy ludziom. I nie tylko im.
                                                      D.M.

