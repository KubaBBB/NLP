Autor: Jonathan Carroll 
Tytul: Oko w oko niedźwiedziowi 

(A Bear in the Mouth) 

Z "NF" 10/95


   To było tak. William Linde nigdy nie miał pieniędzy. Do 
czasu, kiedy skończył trzydzieści lat, stale pragnął 
wszystkiego, lecz niczego nie miał. Na przykład srebrnych 
samochodów, które trąbią na ciebie w nocy, przemykając 
autostradą; ich połyskujące zielonym blaskiem tablice 
rozdzielcze świecą w mroku niczym odległe, tajemnicze 
miasta.  
   Tego właśnie chciał: srebrnych samochodów. 
   Albo kobiet, wysiadających z limuzyn, wychodzących z 
ekskluzywnych sklepów, wkraczających z mroku lotnisk w 
jaskrawe światło dnia z oczami skrytymi za szkłami ciemnych 
okularów.  
   Tego właśnie pragnął: kobiet w ciemnych okularach... 
   Oczywiście, nie tylko, ale chwytacie już, o co chodzi. 
   Linde ciężko pracował, nic to jednak nie dawało. 
Poświęcał pracy cały swój czas, ale jego zarobki wystarczały 
akurat na pokrycie rachunków i tyle. Kiedy jesteś biedny, 
oddajesz się marzeniom, bo uważasz, że kosztowne drobiazgi 
uprzyjemniają życie. Tak bywa istotnie, lecz nawet dla 
bogaczy "przyjemności" mają pewne ograniczenia.  
   Co w tym nowego? Linde naiwnie dostrzegał jedynie pozłotę 
świata modelek z pierwszych stron pism, klasycznych walizek 
z okuciami z prawdziwego mosiądzu i nierzeczywistego fioletu 
porośniętych lawendą wzgórz na południu Francji.  
   Miał kiedyś dziewczynę - zapomniałem, jak się nazywała - 
która udzieliła mu cennej wskazówki: jeśli nie masz 
pieniędzy, obserwuj uważnie, co Oni robią ze swoją forsą 
tak, żebyś wiedział, jak się zachować, kiedy w końcu sam 
zdobędziesz majątek. Linde był pewien, że kiedyś dojdzie do 
tego. Nie miał w tej materii najmniejszych wątpliwości.  
   Oni chadzali do muzeów. Posługiwali się pewnymi 
wyrażeniami i zwrotami. Mieli włosy przycięte w specyficzny 
sposób. Twierdzili, że czytają Szekspira. Linde sporządził 
trzystronicowy spis. Odsyłali jedzenie do kuchni. Parkowali 
samochody pod najdziwniejszymi kątami, nie przejmując się 
tym, że mogą sprawić komuś kłopot.  
   Skończywszy, uświadomił sobie z radością, że bez problemu 
może przejąć przynajmniej część ich nawyków. Jeśli 
zaoszczędzi, stać go będzie na odpowiedniego fryzjera. Dzieła 
wszystkie Szekspira kosztują grosze, podobnie jak bilety do 
muzeum. Każdy może nauczyć się odpowiednich wyrażeń.  
   Wielu z nich przechodziło także w swym życiu okres, kiedy 
udawali, że muszą z trudem walczyć o przetrwanie, stąpając 
twardo po ziemi zamiast kilka cali nad nią. Mimo swych 
pieniędzy ubierali się w szorstkie sztruksy i flanelowe 
koszule.  Dżinsowe spódnice. Mężczyźni zapuszczali 
trzydniowy zarost i chadzali na galowe premiery bez 
krawatów. Ich kobiety nosiły grube bawełniane suknie i 
plastykową biżuterię. Bogacze naprawdę są inni, czasem jednak 
udają, że tak nie jest. Na szczęście dla Lindego, to był 
właśnie jeden z tych okresów.  
   Kiedy znalazł już sobie nowe hobby, szybko się uczył.  
Gdy tylko miał trochę wolnego czasu, czytał "Króla Lira". 
Wykuł nawet na pamięć parę fragmentów na wypadek, gdyby 
któregoś dnia poddano go próbie. Mógłby wtedy udowodnić, że 
zna się na tym!  

   Ale gdzie większa dokucza choroba 
   Tam mniejszej prawie się nie czuje. Zadrżysz 
   Wobec niedźwiedzia i uciekniesz przed nim; 
   Ale jeżeli uciekając trafisz 
   Na zbałwanione morze: wtedy chętnie 
   Popatrzysz oko w oko niedźwiedziowi.* 

   Nauczył się rozpoznawać ich gatunki perfum, wiedział, 
gdzie robią zakupy, jakie zamawiają omlety.  
   Jego "zbałwanionym morzem" pozostawała bieda i szalona, 
śmiercionośna rzeczywistość. Jeśli udawanie zamożności było 
rozpaczliwym fałszem, dziecinnym rozpłaszczaniem nosa o 
niewidoczną szybę, to Linde w każdej chwili gotów był 
popatrzeć oko w oko temu szczególnemu niedźwiedziowi.  
   A oto czar tej historii: Linde wygrał na loterii. Kupił 
los za pięć dolarów i trafił dwadzieścia milionów. 
Dwadzieścia milionów dolarów! Gdybyś chciał pozbyć się 
takiej sumy w ciągu roku, musiałbyś wydawać prawie 
pięćdziesiąt pięć tysięcy dziennie. Albo też mógłbyś kupić 
sobie odrzutowiec, luksusową kamienicę, spłacić dług 
niewielkiego afrykańskiego czy może karaibskiego państewka.  
   Linde zaniósł swoje pieniądze do czarodzieja. 
   - Co by pan zrobił, gdybym ofiarował panu tę sumę? 
   Czarodziej był sędziwy i mądry. Kiedyś sam stworzył sobie 
majątek, ale wynikły z tego wyłącznie kłopoty.  
   - Nie chcę twoich pieniędzy. Czego właściwie pragniesz?  
Masz wszystko, o czym zawsze marzyłeś. Idź, kup sobie 
porsche. Na lotnisku czekają na ciebie kobiety w ciemnych 
okularach. Przeleć się Concordem! - Mag spojrzał w oczy 
Lindego i ujrzał, że istotnie, jego gość ma wszystko, czego 
pragnął. Tyle że rzeczywistość przerażała go.  
   - Chcę wrócić do czasów, kiedy byłem młody i biedny, ale 
tym razem z forsą w kieszeni. Potrafisz to zrobić?  
   - Jasne, ale to nic nie da. Nie czytałeś Uspienskiego?  
Napisał o tym całą książkę. Będziesz się inaczej zachowywał, 
ale pozostaniesz tym samym człowiekiem, więc w sumie 
niewiele zdołasz zmienić.  
   Ale to całkiem niegłupi pomysł. Jeśli wymyślisz coś 
naprawdę dobrego, zrobię to dla ciebie - za darmo.  
   Linde spojrzał na niego podejrzliwie. 
   - Jakie zazwyczaj ustalasz honorarium? 
   - Wszystko zależy od życzeń klienta. To, o czym przed 
chwilą wspomniałeś, kosztuje zwykle około tysiąca dolarów.  
   - Dlaczego akurat tyle? 
   - Gdybym zażądał mniej, byłoby to podejrzane. Przy 
większej sumie wypadłbym z rynku.  
   - Masz jakieś propozycje? 
   - Cóż, na pierwszy rzut oka odnoszę wrażenie, że 
poświęciłeś mnóstwo czasu na studiowaniu tego, jak zachowują 
się bogaci. Zupełnie jak ktoś, kto pragnąc zostać aktorem 
śledzi aktorów odgrywających aktorów. Ale facet taki jak 
Marlon Brando nie gra - on po prostu jest Marlonem Brando, 
wspaniałym artystą.  Chwytasz? Bogacze nie wiedzą, jak 
powinni się zachowywać - oni po prostu są sobą. A ty chcesz 
się dowiedzieć, jakie to uczucie.  
   Linde poczuł nagłą ulgę. 
   - Właśnie! Czy możesz sprawić, żebym to odkrył? 
   - Przykro mi. To nie moja specjalność. Masz już kupę 
pieniędzy. Jak się czujesz?  
   Linde spuścił wzrok. 
   - Jakby mi się nie należały. Jakby cały ten majątek był 
własnością kogoś innego, a ja znalazłem go jedynie w 
papierowej torbie na ławce w parku. - Potrząsnął głową. - 
Mam wrażenie, że powinienem go oddać.  
   Czarodziej, którego nazwisko brzmiało Venasque, klepnął 
go po kolanie.  
   - Chwileczkę! Właśnie przyszła mi do głowy pewna myśl. - 
Wstał, gestem nakazując Lindemu, aby pozostał na miejscu i 
wyszedł z pokoju. Po chwili wrócił, niosąc w rękach skórzaną 
kurtkę. - Załóż to, proszę.  
   Linde zerwał się z krzesła i zarzucił na siebie podane 
okrycie. Kurtka przypominała stroje pilotów bombowców z 
czasów drugiej wojny światowej. Miała futrzany kołnierz, 
była porysowana i postrzępiona.  
   W chwilę później zaczęła porastać włosiem. 
   Cały proces wyglądał jak przyspieszony film przyrodniczy, 
ukazujący rozwijający się kwiat.  
   Zauważywszy, co się dzieje, Linde zerwał z siebie kurtkę 
i cisnął ją w przeciwległy kąt pokoju. Venasque podniósł ją 
bez słowa.  
   - Co to było, do diabła? 
   - Kurtka Cnoty. Jeśli po założeniu zaczyna pokrywać się 
futrem, to znaczy, że pozostała w tobie jeszcze cząstka 
prawości. Jeżeli nie - zdążyła już obumrzeć. W głębi duszy 
wciąż jesteś dobrym człowiekiem. Zagubionym, lecz dobrym.  
Dwudziestokrotnym prawym milionerem. Co teraz z tym 
poczniesz?  
   Dla Lindego odpowiedź na to pytanie okazała się równie 
trudna, jak decyzja, co zrobić z niespodziewaną fortuną.  
   Venasque, który starał się nie udzielać ludziom wskazówek 
na ich drodze do nieba, pożałował go. Widział jak na dłoni, 
że pomieszanie jego klienta bierze się z dobrego charakteru.  
Linde tak wiele czasu poświęcił rozmyślaniom nad życiem 
bogaczy, że nie miał pojęcia, kim jest naprawdę - 
potencjalnym świętym.  
   Świadom tego, Venasque nadwerężył nieco swe zasady i 
postanowił pchnąć go lekko we właściwym kierunku.  
   - Zauważyłeś może, że nigdy nie masz w kieszeni 
dokładnie tylu pięniędzy, na ile liczyłeś? Kiedy zaglądasz 
do portfela, okazuje się, że zamiast spodziewanych 
dziesięciu tkwi w nim trzynaście dolców? Albo osiem? Gdzie 
podziewają się tamte pieniądze, o których myślałeś, że je 
masz? Zastanawiałeś się nad tym?  
   - Nie. - Twarz Lindego zdradzała tylko zdziwienie - ani 
śladu nagłego błysku w oku, objawienia, wznoszącego się z 
głębi jestestwa aż do mózgu. Nic.  
   Venasque potrząsnął głową. Może ten gość nigdy nie 
zostanie świętym. Po prostu bogatym durniem. To właśnie 
dzieje się, kiedy przez dłuższy czas dysponujesz majątkiem: 
wszelkie zagubienie (i cnotliwe pytania) w pewnym momencie 
znika bez śladu. Nurzając się w forsie stajesz się 
wygodnickim tępakiem. Po co zastanawiać się. "Dlaczego 
akurat ja?" albo "O co w tym wszystkim chodzi", skoro masz 
pełne kieszenie?  
   I na tym właśnie polegała genialność ich planu. Coraz 
więcej ludzi dołącza do grona bogaczy, coraz mniej 
zastanawia się nad znaczeniem tego faktu. To jednak Linde 
będzie musiał odkryć samodzielnie. W końcu Venasquemu się to 
udało.  
   - Posłuchaj mnie uważnie, Linde. Gdzie podziewają się 
wszystkie dodatkowe pieniądze? Myślisz, że je wydajesz? Albo 
może giną gdzieś w pomroce dziejów? Pomyśl nad tym - z 
początku naprawdę miałeś dziesięć dolarów. Fakt, że po 
sprawdzeniu okazuje się, iż jest ich teraz osiem albo 
trzynaście, wiąże się z czymś zupełnie innym. Wracaj do domu 
i zastanów się nad tym.  Koniec dyskusji.  
   Linde siedział w swym mieszkaniu, bardziej zagubiony niż 
kiedykolwiek przedtem. Wiedział, że Venasque to autentyczny 
czarodziej - magia i intuicja tryskały z niego niczym z 
fajerwerku na Czwartego Lipca. Przemawiał, posługując się 
zagadkami i aluzjami. Był skromny i pokorny.  
   Co zatem próbował mu powiedzieć? 
   W dniach, które nastąpiły, nieubłagalnie przybliżających 
ostateczny moment, kiedy jego fortuna znajdzie się 
bezpiecznie w bankowym sejfie i jego życie zamieni się w 
piekło, Linde bez przerwy sprawdzał zawartość portfela.  
   Rano wkładał do niego dwa dolary i trzydzieści dziewięć 
centów, lecz o czwartej po południu znajdował cztery dolary 
i jedenaście centów, a raz nawet piętnaście dolarów i 
czterdzieści pięć centów.  
   Rankiem Linde zawsze uważał, by zostawić w portmonetce 
dokładnie dwa dolary i trzydzieści dziewięć centów. Pod 
koniec dnia nieodmiennie jednak okazywało się, że owa suma 
urosła bądź skurczyła się do zupełnie innej kwoty. Czy 
rzeczywiście działo się tak przez całe jego życie, nawet 
kiedy był biedny i sądził, że zna dokładnie wygląd i wartość 
każdego banknotu i monety? Czy to możliwe?  
   Kupił stos książek i pism finansowych i zaczął je czytać, 
póki oczy nie zapiekły go ze zmęczenia. Rozmawiał z 
doradcami finansowymi, urzędnikami bankowymi, oszustami. 
Każdy mówił mu co innego, coś kompletnie nowego. Zupełnie 
jakby wszyscy ci ludzie, choć przecież dyskutowali o 
pieniądzach, posługiwali się odmiennymi językami. Płynne 
walory. Fundusze zagraniczne.  Transfery. Drogocenne metale, 
arbitraż. Refinansowanie kredytów.  
   Aby potwierdzić narastające podejrzenia, zwrócił się do 
znanego doradcy inwestycyjnego z pytaniem, jakie są 
możliwości transferu płynnych walorów na drogocenne metale w 
przypadku gwałtownej obniżki kursu IRA, przepuszczenia 
wymaganych kwot przez konto kredytowe i ulokowania weksli 
imiennych korporacji DogCusp na rachunku fundacji Finky 
Linky?  
   Doradca stwierdził, że to ryzykowne, ale możliwe.  
   Linde wrócił do Venasquego ze stalowym błyskiem w oku i 
oznajmił: 
   - To pieniądze! Mają swój własny język. Możesz powiedzieć 
w nim cokolwiek, a ludzie uznają, że orientujesz się w 
temacie. W rzeczywistości jednak nikt nie wie, o czym 
mówisz. - Opowiedział Venasquemu o swym spotkaniu z doradcą. 
Czarodziej uśmiechnął się.  
   - Teraz gadasz z sensem! Czy sprawdziłeś numer z 
pieniędzmi w portfelu?  
   Linde przytaknął i zrelacjonował historię zaklętych dwóch 
dolarów i trzydziestu dziewięciu centów. Venasque był tak 
podekscytowany, że klasnął głośno niczym uradowane dziecko.  
   - Racja! No i? 
   Linde spojrzał mu prosto w oczy i powiedział coś zupełnie 
wariackiego.  
   - No i chcę pomówić z pieniędzmi. Chcę, żebyś zamienił 
mnie w pieniądz tak, abym mógł się z nimi porozumieć w ich 
własnej mowie.  
   - Doskonale! - wykrzyknął czarodziej i zamienił świeżo 
upieczonego milionera w banknot dolarowy.  
 
   Znacie to powiedzenie: "Pieniądze mówią"? Naprawdę to 
robią. W ich języku brak akcentów, umlautów, dyftongów, 
bowiem stanowi on nieustanny brzęczący szum, który nigdy nie 
cichnie i nigdy nie bywa źle zrozumiany.  
   Każda moneta, każdy banknot, każdy zielony, złoty czy 
niebieski kawałek papieru wartościowego przez cały czas mówi 
- i inne go rozumieją. Pieniądz nie zna granic ani poziomu 
morza, azymutu czy długości geograficznej. Jest całkowitym 
egoistą, orientuje się wyłącznie w wartości - przede 
wszystkim własnej, ale także swych pobratymców. Nic innego 
się nie liczy. Jego pobratymcy zaś to setki miliardów 
kawałków drewna i kamienia, muszelek i wszystkiego, co w 
dziejach cywilizacji służyło jako waluta.  
   Zatem pieniądze mówią, tyle że nikt ich nie słucha. 
   Jako banknot dolarowy Linde szybko odkrył, gdzie podziały 
się jego dwa dolary i trzydzieści dziewięć centów: poszły 
swoją drogą. Zniknęły w pomroce dziejów, postanowiły 
pozostać w tyle, zostały roztrwonione, zapomniane na czyimś 
biurku, stole czy podłodze.  
   Uświadomił sobie, że jako człowiek nie miał nad nimi 
żadnej kontroli. Pieniądze robiły, co chciały, nieważne: w 
kieszeniach, szufladach, portfelach, sejfach czy 
książeczkach czekowych świata, były bowiem tak ważne, że 
nikt tak naprawdę nie zwracał na nie uwagi. Jedynie biedni 
orientowali się mgliście, jakimi sumami dysponują, gdyż 
kwoty te były żałośnie małe. Ale nawet oni tak bardzo 
pożądali pieniędzy, że w ich umysłach straciły one 
jakikolwiek rzeczywisty aspekt.  
   Jako banknot dolarowy Linde wędrował z uszytego z 
jaszczurczej skóry portfela bogacza do brudnej kieszeni 
sprzedawcy gazet, a stamtąd do kobiety o długich 
paznokciach...  Wreszcie pojął, że nie potrzebuje ludzi, aby 
pójść tam, gdzie zapragnie. Był wolny. Mógł robić to, co mu 
się żywnie spodoba.  
   Banknot nazwiskiem William Linde szybko opanował język 
pieniędzy, lecz dopiero po pewnym czasie poznał ich 
największy sekret. Nastąpiło to, gdy został złożony na 
ogromnym rachunku na Kajmanach. Wtedy właśnie usłyszał o 
istnieniu Planu.  
   Na długo przedtem, nim pomyśleli o tym filozofowie, 
pieniądze (waluta, towar, środki płatnicze) odkryły 
istnienie wolnej woli. Jedyny problem polegał na tym, że bez 
człowieka nie miały żadnej wartości, człowiek też pozostawał 
ich jedynym wytwórcą. Toteż grały na zwłokę, prowadząc nie 
kończące się dyskusje w stale rosnącej wspólnocie 
finansowej. Aż wreszcie opracowały Plan.  
   Ponieważ nie potrafiliby poradzić sobie bez siebie 
nawzajem, ale jednocześnie pieniędzy było znacznie więcej 
niż ludzi, uznały one, iż pozwolą, by człowiek sądził, że ma 
nad wszystkim kontrolę. Mógł je traktować jak śmieci bądź 
czcić niczym bóstwo, gardzić nimi albo też do końca swych 
ziemskich dni oddawać się spekulacjom, w istocie jednak był 
jak dziecko, które sądzi, że rozkazuje swoim rodzicom. 
Pieniądze z pobłażaniem obserwowały poczynania swego stwórcy 
i trzymały gębę na kłódkę. Chyba że ktoś popełnił naprawdę 
poważny błąd. Wtedy, dyskretnie niczym szefowie 
szwajcarskich banków, pieniądze wkraczały do akcji i robiły, 
co należało: powodowały załamanie rynku, tworzyły kartel, 
rujnowały jakiegoś Demokratę, posyłały do kieszeni kogoś 
takiego jak Linde więcej gotówki, niż się spodziewał.  
   Lubiły także zabawę i miały ogromne poczucie humoru. 
Igrały z ludźmi, wskakując i wyskakując im z kieszeni - 
zawsze jednak czyniły to tak dyskretnie, że nikt nigdy ich 
nie przyłapał.  
   Były mistrzami zręcznych sztuczek, grającymi przed 
niezwykle małą, lecz bardzo uważną widownią. Od czasu do 
czasu trafiał się człowiek, który zrozumiał bądź odgadł, co 
dzieje się naprawdę. Ludzie ci jednak milczeli, bowiem tak 
właśnie brzmiało jedyne żądanie, jakie pieniądze stawiały 
swym akolitom: Wiemy, co robimy, więc trzymajcie, proszę, 
język za zębami, a my już się o was zatroszczymy.  
   Linde zapytał, dlaczego niektórzy ludzie są bardzo 
biedni, a inni - niewiarygodnie bogaci.  
   Ponieważ Bóg pozostawił kierowanie tą dziedziną życia 
pieniądzom, a one starały się najlepiej, jak mogły. Lecz 
żaden system nie jest doskonały. Istniały pewne różnice.  
   Boże! Różnice! To słowo naprawdę go zdenerwowało! Czy 
wiedziały, jak to jest: pragnąć wszystkiego? Nie: 
potrzebować - pragnąć, nieważne, czy byłaby to nowa warstwa 
farby na fasadzie domu, czy też bilety na mecz piłki nożnej? 
Nie stać cię na nic, ponieważ musi ci starczyć na 
utrzymanie. Czy pieniądze w ogóle znały to słowo, 
utrzymanie? Owszem. Wyśmiały go i powiedziały, żeby przestał 
gadać jak człowiek.  
   Ocknął się na kanapie w salonie Venasquego. Stary mag 
sączył mrożoną herbatę.  
   Linde usiadł prosto i skierował oskarżycielski palec na 
swego towarzysza, jakby wszystko to było wyłącznie winą 
czarodzieja.  
   - Pieniądze mają własny rozum i robią to, co chcą! 
   - Zgadza się - Venasque pociągnął kolejny łyk. 
   - Nieważne więc, co zrobię z moimi. Mogę przepuścić je na 
kobiety albo oddać na cele dobroczynne. Ponieważ mogą tam 
trafić - albo nie. Pomogą, ale niekoniecznie. Może zatem 
pewna różnica namiesza w tym wszystkim!  
   - Właśnie. 
   - Co zatem mam począć? Jak, u licha, mogę być 
kiedykolwiek szczęśliwy?  
   Venasque uśmiechnął się. 
   - Byłeś szczęśliwy studiując życie bogaczy. Czemu nie 
zrobisz tego samego z pieniędzmi? Spróbuj odkryć, jak masz 
je wykorzystać dla szczytnych celów tak, by kiedy nadejdzie 
właściwy moment, móc go rozpoznać i odpowiednio postąpić.  
   Linde zmarszczył brwi. 
   - Ale ja byłem pewien, że któregoś dnia stanę się bogaty.  
Nie mam żadnej pewności, czy pieniądze kiedykolwiek pozwolą 
mi się wykorzystać.  
   - Pokaż im, że wiesz, co robisz. Przekonaj je, że masz 
rację.  
   Od tej pory William Linde zyskał u ludzi opinię szaleńca.  
Linde gadał do pieniędzy. Prowadził z nimi całe rozmowy! 
Wydawał swe miliony (dopóki je miał) na najdziwniejsze, 
niezrozumiałe sposoby. Kiedy pytano go, do czego zmierza, 
wzruszał jedynie ramionami i mówił: 
   - Nie pytajcie. Ja tu tylko pracuję.
                              Przełożyła Paulina Braiter 

*przełożył Józef Paszkowski

                      JONATHAN CARROLL
   Amerykanin z urodzenia, Europejczyk z wyboru. Wykładowca 
literatury. Swoją karierę pisarską rozpoczął w 1980 roku, 
kiedy wydał "Krainę Chichów" ("F" 7-10/87). Kolejne książki 
ugruntowały jego sławę. W Polsce uznany za autora 1994 roku 
- jego książki publikują oficyny Prószyński i S-ka, Rebis 
oraz Zysk i S-ka. Ponieważ wszystkie powieści Carrolla 
zostały już na polski przetłumaczone i ukazały się na naszym 
rynku, teraz przyjdzie kolej na zbiory opowiadań. 
Przedstawiane przez nas "Oko w oko niedźwiedziowi" znajdzie 
się z pewnością w jednym z nich.
   Fantastyka, jaką uprawia Carroll, jest bardzo 
niekonwencjonalna i odświeżająco inna od tej, do której 
przyzwyczaiła nas większość twórców. Po mistrzowsku 
przedstawia on w niezwykłym świetle prozę codzienności, 
zawsze dobierając się do dna duszy człowieka. Jak sam 
przyznaje, jedyne czego się boi, to śmierć i często o niej 
pisze. "Oko w oko niedźwiedziowi" jest jak na Carrolla 
opowiadaniem bardzo pogodnym, choć przewrotnym.
                                               D.M.
