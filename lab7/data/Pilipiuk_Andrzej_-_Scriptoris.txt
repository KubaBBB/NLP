Autor: ANDRZEJ PILIPIUK
Tytul: Scriptoris

Z "NF" 3/98

   W Hiszpanii i Włoszech nazywano ich scriptoris - piszący.  
W Katalonii i Portugalii było ich tak niewielu, że nie 
pokuszono się o stworzenie odpowiedniego słowa.  Pojawili 
się u zarania dziejów Hiszpańskiej Inkwizycji.  Działali na 
marginesie społeczeństwa, grzebali się w jego brudach.  
Znajdowali się wśród nich wieśniacy, rycerze, wędrowni 
rzemieślnicy, księża i zakonnicy, najwięcej było kupców 
niejako predysponowanych do tego zawodu. Przemierzali 
gościńce i co noc kładli głowę pod innym dachem. Wiele 
widzieli i jeszcze więcej dowiadywali się z krążących wśród 
ludu plotek. Inkwizycja starała się, aby byli niewykrywalni, 
nie nosili więc szczególnych strojów ani odznak 
przynależności do bractwa.  Mieli dyspensę na kłamstwa, a 
nawet zabójstwa, gdyby zagrożone zostało ich incognito.  
Działali po cichu, ale na wszelki wypadek nie wracali w te 
miejsca, w których mogliby zostać zapamiętani. Byli wśród 
nich różni ludzie. Dobrzy i źli. Najłagodniejsi i ci, którym 
radość zadawania cierpień przyćmiewała zdrowy rozsądek, byli 
po cichu likwidowani.  Potrzebowano tylko takich, na których 
słowach można było polegać. Wypowiadali się niejednokrotnie 
w kwestiach ostatecznych i ich uczciwość też musiała być 
ostateczna.  Wszyscy byli odważni, tchórzy nie przyjmowano.  
Nie otrzymywali zapłaty, w czasie podróży i w czasie 
odpoczynku musieli żyć z pracy własnych rąk. Jedynym 
odstępstwem od tej zasady był zapis gwarantujący im miejsce 
w przytułku na starość, jeśli dożyli starości, i pogrzeb na 
koszt Świętego Oficjum. Zwyczajni zjadacze chleba nie 
wiedzieli z reguły o ich istnieniu, zaś ci, którzy 
wiedzieli, darzyli ich głęboką nienawiścią. Ale  strach 
zamykał im usta. Wielu pałało chęcią przyłączenia się do 
organizacji. Szybko znikali bez wieści i tylko 
nieliczni docierali tam, gdzie chcieli. Czasami 
przynależność do bractwa była dziedziczona, najczęściej 
pozostający wciąż w drodze członkowie umierali w zbyt młodym 
wieku, aby zdążyć założyć rodziny. Ginęli od ciosów szpad i 
zatrutych sztyletów, bowiem często wdzierali się do 
prywatnych domów i pałaców w poszukiwaniu ukrytych pod 
łóżkami, zawiniętych w jedwab zwojów zapisanych hebrajskim 
alfabetem. Albo tropili tych, którzy pięć razy dziennie 
nieruchomieli zwróceni twarzami w stronę Mekki.  
   
   Lochy więzienia Inkwizycji w Madrycie były głębokie, 
według plotek sięgały piekła. W tych lochach spotkali się 
pewnego wiosennego dnia gdzieś w połowie szesnastego wieku 
dwaj mężczyźni. Inkwizytor Alfonzo de Gryauera przyjmował 
niejakiego Antonia, którego świat znał jako wędrownego 
sprzedawcę skórzanych kapci. Antonio miał na koncie sporą 
liczbę pomyślnie zakończonych dochodzeń. Powitali się 
szczerym braterskim uściskiem. Śledztwa, które wspólnie 
prowadzili, doprowadziły między nimi do znacznej zażyłości.  
Łączyła ich także wcześniejsza sprawa.  
   - Inkwizytorze - powiedział Antonio.
   - Drogi Antonio...
   Przybysz rozejrzał się ze wzruszeniem po chropawych 
ścianach. Cela przekształcona została na pokój mieszkalny.  
W miejsce słomy wstawiono pryczę i niewielki pulpit do 
czytania i pisania, który mógł służyć jako klęcznik.  
   - Miło wreszcie wrócić do domu - powiedział. 
   Ponury loch był jego domem. I dobrze się w nim czuł.  
Znacznie lepiej niż na zewnątrz.  
   - Antonio, mam dla ciebie złe wieści - rzekł inkwizytor z 
powagą. - Musisz niezwłocznie wyruszyć w podróż.  
   W oczach przybysza stanęły łzy.
   - Myślałem, że odpocznę kilka dni.
   - Jeden dzień i jedną noc. Nie mogę obiecać ci więcej.  
To będzie krótki dzień. Dziś do wieczora. I krótka noc.  
Musisz wyruszyć przed świtem.  
   - Milczę i jestem posłuszny.
   Twarz inkwizytora złagodniała.
   - Wybacz, że nie pozwalam ci odpocząć.
   - Wiem. Walczymy z szatanem. Ratujemy ludzkie dusze przed 
ogniem piekielnym.  
   Alfonzo poklepał go przyjacielsko po ramieniu.
   - W tych lochach łatwo zapomnieć, o co walczymy. Ale na 
zewnątrz pod błękitnym niebem poczujesz moc Boga. Zobaczysz 
cuda, które On stworzył dla mnie i dla ciebie.  Dla naszych 
braci i sióstr.  I będziesz wiedział, że szatan chce 
zawładnąć tym światem i zrobisz wszystko, aby go 
powstrzymać.  
   - Zrobię wszystko.
   - Prześpij się. Obudzę cię na kolację, a potem wyjaśnię 
szczegóły misji.  
   Antonio wszedł do celi i rzucił się na pryczę. Nie spał 
od blisko czterdziestu godzin. Wciągnął w płuca wilgotne, 
przesycone stęchlizną powietrze lochów. Na ścianie falistą 
linią arabskiego alfabetu wyryte były trzy wyrazy. Jego 
dawne imię i nazwisko.  
   
   Dawno temu był mieszkańcem tej celi. Inkwizytor Alfonzo 
przyłapał go na modlitwie o wschodzie słońca na wzgórzach 
nad wsią. Nie mając innych możliwości, przyprowadził więźnia 
na lince przywiązanej do końskiego ogona. Dzieci i kobiety 
biegły za nimi, ciskając kamieniami i kawałkami łajna.  
Wędrowali pięć dni, prawie trzysta kilometrów. Alfonzo 
zmieniał konie cztery razy dziennie. Więźnia nie zmienił.  
Te same nogi wybijały werble na kamienistej drodze, aż 
rozpadły się buty i skóra zaczęła krwawić. A potem utworzyły 
się rany. Blizny po nich Antonio miał nadal na nogach. Przez 
te pięć dni inkwizytor pozwolił więźniowi dwa razy się napić 
i trzy razy podzielił się skromnym posiłkiem złożonym z 
suchego chleba. Żar lał się z nieba. Pot zalewał oczy 
więźnia, a w głowie huczało i trzeszczało. Droga zdawała 
się nie mieć końca. Antonio, nazywający się wówczas zupełnie 
inaczej, zaczął podziwiać ponurego milkliwego człowieka, 
którego plecy widział, ilekroć zdołał oderwać 
rozgorączkowany wzrok od pylistego gościńca. Inkwizytor to 
zwiększał się, to zmniejszał. Jego postać na koniu migotała, 
pulsowała, rozdwajała się. Wraz z uderzeniami krwi do 
udręczonego gorącem mózgu wzrastał jego podziw. Podziwiał go 
za cień odrazy w oczach, który pojawiał się, gdy inkwizytor 
łamał chleb. Ten człowiek nienawidził Antonia, a mimo to  
religia nakazywała mu nakarmienie wroga. Antonio na jego 
miejscu nie bawiłby się, od razu przeszyłby wroga szablą.  
   - Zgadnij, dlaczego zabrałem cię ze sobą? - zapytał 
inkwizytor ostatniego dnia wędrówki.  
   - Nie wiem.
   - Bo chcę, abyś oczyścił się ze swoich grzechów. Jesteś 
twardy. Gdy w końcu cię złamiemy, będziesz opoką, na której 
wzniesiemy gmach niejednej sprawy.  
   Oczyszczanie z grzechów było jednym koszmarem. Nie było 
monotonne. Każdego dnia stosowano inną torturę. Próbę miski:
przez wyborowaną dziurkę woda kapała na jego głowę. Jedna 
kropla na trzy minuty. Po dwu dniach każda miała siłę 
maczugi. Kołyskę Judasza, kiedy to związany wisiał w 
powietrzu, wspierając się jedynie tyłkiem o cienki drewniany 
palik. Przypiekanie rozżarzonym żelazem, zrywanie paznokci.  
Ludzka pomysłowość w tym względzie posunęła się daleko, nic 
więcej nie dawało się wymyślić. Co wieczór, gdy skrwawionego 
przywlekano go do celi, przychodził inkwizytor. Czytał Pismo 
Święte i rozmawiał z Antoniem o Bogu. Aż wreszcie któregoś 
dnia więzień przejrzał i zrozumiał porządek świata.  
Spostrzegł, jak oszukańczą i pozbawioną miłości religią był 
islam i jak wielka miłość otacza go w lochach. Pokochał 
inkwizytora i kata. Spędzili wiele dni na ciężkiej pracy, by 
mógł doświadczyć Bożej łaski. Gdy to zrozumiał, ogień, który 
trawił jego umysł łatwo dał się ugasić. Chłodne fale 
ostatecznego zrozumienia zalały mu głowę. A gdy oni 
zrozumieli, że otworzył się na światło, zaprzestali tortur.  
Teraz nie miały sensu. I tego dnia inkwizytor powierzył mu 
tajemnicę. Śmierć w płomienich stosu oczyszczała duszę w 
sposób ostateczny. Najbardziej zatwardziały grzesznik prosto 
ze stosu podczas auto da fe trafiał do nieba. Antonio 
prosił o tę łaskę dla siebie i swojej rodziny. Kochał Boga i 
pragnął wieczerzać w raju.  Jednak inkwizytor był 
nieustępliwy.  
   - Nie możesz iść na łatwiznę, Antonio - mówił, gdyż takie 
imię chciał przyjąć młody muzułmanin. - Stos jest bramą do 
wolności, ale możesz jeszcze na ziemi przysłużyć się Bogu. A 
z twoich grzechów oczyścimy cię zwykłym chrztem z wody.  
   Po gorących prośbach trochę ustąpił i zezwolił, by 
rodzina chłopca dostąpiła zaszczytu śmierci w płomieniach.  
Antonio stał tuż obok niego podczas autos'.  Widział, jak 
szatan obecny w ich ciałach wykrzywia ich twarze grymasem 
przerażenia. Słyszał, jak bluzga nienawiścią i miota 
najstraszniejsze klątwy. Patrzył na swoich krewnych z 
miłością. Przecież tego wieczora mieli wieczerzać w raju, 
podczas gdy on dołączy dopiero po latach. Usiłował wyjaśnić 
im ich szczęście, ale szatan zatkał im uszy i zawiązał myśli 
w supły. Nie widzieli szansy. Nie czuli bożej miłości. Ich 
krzyki były straszne, Szatan cierpiał w ich ciałach.  
Wreszcie opuścił ich, wracając do piekła, a wolne dusze 
uniosły się do nieba. Wkrótce Antonio został ochrzczony i 
wyruszył w świat, aby służyć wielkiej sprawie zbawienia.  Z 
niechęcią opuszczał ponure lochy i z radością do nich 
wracał. To było miejsce, gdzie zaczął nowe życie. I jego 
dom. Jedyny, jaki miał na świecie. Uśmiechał się przez sen.  
  
   Alfonzo dotknął jego ramienia. Ocknął się natychmiast, 
wracał do przytomności zaraz po przebudzeniu.  Odruchowo 
sięgnął do pasa. Nóż był na swoim miejscu. Usiadł.  
Inkwizytor poprosił go na zewnątrz. Wspinali się po 
schodach z zatęchłych lochów na wieżę. Tam inkwizytor 
urządził sobie mieszkanie. Jedno tylko pomieszczenie, w nim 
prosty stół z desek, dwa zydle i skrzynia na książki. W 
kącie stał dzbanek na wodę i leżała kupka słomy. Inkwizytor 
sypiał nie lepiej niż jego więźniowie. Ascetyczna twarz w 
świetle kaganka sprawiała wrażenie zmęczonej. Jednak jasne 
oczy świeciły ogniem. W nich zawierała się jego dusza.  
A ona żyć będzie wiecznie. Wysokie strzeliste okna wieży nie 
były oszklone. Królowały tu wiatry. W zimie bywało 
nieprzyjemnie, ale ciało starca przyzwyczaiło się do chłodów 
i postów. Zahartowane jak kawałek stali rozgrzany do 
czerwoności, a potem zanurzony we krwi przez damasceńskiego 
płatnerza. Ogień i krew. Posiłek dla gościa był wyszukany.  
Dostał miskę kaszy.  Sam gospodarz jadł jak zwykle chleb i 
popijał wodą. Wielu ludzi łamało święte posty. On poszcząc 
bez przerwy zdejmował z nich część ich win. Przeżegnali się, 
po czym zasiedli do wspólnego posiłku. Krzyż leżał obok na 
stole. Milczeli.  Pożywienie szybko znikało, a gdy skończyli, 
Antonio wytarł chlebem miskę po kaszy. Wiatr zachybotał 
płomieniem kaganka.  
   - Dokąd mam wyruszyć i w jakiej misji? - zapytał.
   - Wyruszysz do wioski Los Martines, gdzie odnajdziesz 
przybyłego z Egiptu arabskiego czarownika.  
   - Jak go rozpoznam?
   - Po czynach i po słowach. Może także po twarzy. To 
prawdziwy Arab.  
   - Arabowie są różni. Ciemnowłosi, ale większość 
mieszkańców naszego kraju jest taka...  
   - Stanowią inną rasę. Ci, którzy przybyli, by skazić 
naszą świętą ziemię trucizną islamu, spotkali tu potomków 
Rzymian, Wandalów, Gotów i innych ludów. On będzie miał 
czystą twarz, podobną trochę do twarzy Żydów.  
   - Jeśli mieszka tam wielu Żydów, którzy przyjęli chrzest 
święty, to mi to nie pomoże.  
   - Może uda nam się ustalić, gdzie się ukrywa. Chodź ze 
mną.  
   Zeszli z powrotem do lochów, do sali tortur. Kat kręcił 
korbą urządzenia do rozciągania członków.  Przesłuchiwany 
wrzeszczał. A raczej wrzeszczał w nim szatan.  
   - Powiesz, gdzie zatrzymał się Ali Mustafa ben Abiba?  -
zapytał inkwizytor.  
   Leżący otworzył oczy i patrzył ponuro.  Plunął krwią. Ale 
miał za mało siły, aby plwocina dosięgła twarzy dręczyciela.  
   - Gdzie? - zapytał inkwizytor.
   Antonio słyszał w jego głosie miłość do nieszczęśnika, 
który w głupim uporze sprzeciwia się planom zbawienia. Kat 
ujął pochodnię i przypalił rozciągniętemu bok. Ten zawył 
nieludzkim głosem. Wspomnienia odezwały się w umyśle 
Antonia. On także miał na bokach blizny po przypalaniu.  
   - Powiesz? - zapytał inkwizytor.  
   Leżący nie odpowiedział. Nagle jego ciało zwiotczało.  
Znieruchomiał. Było późno. Za późno, aby udzielić mu 
rozgrzeszenia. Za późno na chrzest przez ogień. Alfonzo 
przyszedł do siebie pierwszy.  
   - Tak mu było pisane - powiedział. - Bóg go powołał.  
   - Jego dusza stracona dla nieba - wyszeptał ze smutkiem 
Antonio.  
   - Niekoniecznie - powiedział inkwizytor. - Stanie 
przed Najwyższym Sędzią. Może On w swojej łasce sprawi, aby 
dostąpił wiecznego szczęścia. 
   Kat milczał nieporuszony i zaczął luzować sznury. Pod 
ciałem zaczęła formować się cuchnąca kałuża. Ekskrementy 
mieszały się z krwią.  
   - Trudno, mój synu. Będziesz musiał sam go odnaleźć - 
powiedział Alfonzo. - Wypocznij przed podróżą. Idź do celi. 
Zostaniesz obudzony przed świtem. Znasz drogę?  
   - Tak. Prosto na północ. Gościńcem. Nieduże miasteczko.  
Jeśli wyruszę o świcie, o zachodzie będę na miejscu.  
   - Niech ci towarzyszy moje błogosławieństwo.
   Antonio ukląkł w kałuży krwi. Przyjaciel i nauczyciel 
położył mu dłoń na głowie i wygłosił formułę po łacinie. W 
celi młody wywiadowca zdjął spodnie. Spróbował usunąć krew, 
polewając ją wodą z dzbanka. Nie schodziła, powiesił więc 
spodnie na pulpicie, aby wyschły. Przyłożył głowę do zimnego 
kamienia. Zasnął w okamgnieniu i miał głupi sen. Znajome 
oczy patrzyły z sufitu, a potem usłyszał śpiew mudżahedinów.  
   - Nie ma boga poza Allachem, a Mahomet jest jego 
prorokiem.  
   A potem nie wiedzieć czemu przypomniał mu się ojciec. 
Ojciec we śnie był młodszy niż wtedy na placu, gdy jako 
jedyny członek rodziny z godnością wstępował na stos.  W 
milczeniu. We śnie ukrywał zwój z tekstem Koranu w skrytce 
pod piecem. A potem weszła siostra Antonia, Nuszyk, w 
czadorze na twarzy. Uśmiechała się smutno.  
   - Zabiłeś nas - powiedziała.
   Chciał krzyczeć, ale nie mógł wydobyć z siebie głosu.  
   
   Świtało. Zakurzonym gościńcem na małym osiołku jechał 
wędrowny sprzedawca skórzanych kapci. Towarem w dwu dużych 
koszach objuczony był drugi osiołek prowadzony z tyłu na 
sznurze. Antonio czuł się niewyraźnie. Może sprawiły to sny, 
a może poranny chłód. Poznawał tę drogę. Wędrował tędy 
przywiązany linką do końskiego ogona. Chciał wówczas 
przegryźć sznur, teraz widział, że byłoby to głupotą. Droga 
zapoczątkowała jego oczyszczenie. Musiał nią przejść, aby 
móc służyć Bogu. Koło południa zatrzymał się w pobliżu 
przydrożnej studni. Rozjuczył osły i puścił je, aby się 
popasły. Napełnił gardło wodą z sadzawki. Na kamiennym 
obmurowaniu wyryto kiedyś gwiazdę Dawida. Oparł się o drzewo 
obok pakunków i przymknął oczy. Nie obawiał się złodziei.  
Osiołek był wytresowany, aby budzić go, gdy pojawi się ktoś 
obcy.  
   Ocknął się niespodziewanie. Na jego piersi leżała 
zwinięta w kłębek żmija. Zmrużył oczy, starając się trwać 
nieporuszony. Wąż wysunął rozdwojony języczek, przysunął 
łepek do jego twarzy. Wywiadowca wstrzymał oddech. Trwali 
tak skamieniali przez wieczność. Płuca pozbawione powietrza 
zaczęły drżeć. Przed oczyma Antonia pojawiły się czarne 
kółka. A potem wąż zsunął się i zniknął między kamieniami.  
Leżący odetchnął głęboko. Podniósł się i rozejrzał, szukając 
wroga. Węża nie było. Został tylko ślad na piasku. Poczuł 
ulgę i zawstydzenie. Bóg nie opuści wiernego sługi. Jak 
mógł przypuszczać, że umrze tu pod tym rachitycznym 
drzewkiem u brzegu sadzawki? Wzrok jego padł na pył 
gościńca. Zygzak, ślad węża, układał się w znajome słowo 
napisane świętym pismem arabskim. Imię Nuszyk. Powiał wiatr 
i u brzegu sadzawki pojawiła się dziewczyna. Była trochę 
podobna do jego siostry. Ubrana w prostą szatę 
przypominającą arabską galabiję, na głowie niosła dzban na 
wodę. Patrzyli na siebie w zdumieniu, wreszcie dziewczyna 
dostrzegła pakunki.  
   - Jesteś panie wędrownym sprzedawcą kapci?  
   - Tak - odpowiedział Antonio zgodnie z prawdą. Zataił 
jedynie drugą profesję.  
   - Jestem córką właściciela tej winnicy - wskazała na 
bielejący na wzgórzach dom. - Ten kawałek ziemi należy do 
nas od pokoleń.  
   Posesjonaci?
   - Twój ojciec jest rycerzem? - zapytał zdziwiony.
   - Byli nimi nasi przodkowie. 
   Zza skał wynurzył się olbrzymi mężczyzna. Ubrany w 
skórę kozy, w potężnej ręce oplecionej węzłami żył trzymał 
maczugę. Było w nim coś, co Antonio czuł czasami w stosunku 
do niektórych ludzi Wschodu. Promieniowali ciepłem i 
serdecznością.  
   - Szlachetny panie - odezwał się do Antonia - Ta ziemia i 
to źródło należą do nas.  
   - To mój brat - wyjaśniła dziewczyna.
   - Nie chciałem zakłócać waszego spokoju - powiedział 
emisariusz. - Jeśli chcecie zapłaty za wodę...  
   - Napojenie spragnionego i jego trzody jest obowiązkiem - 
przerwał olbrzym. - Zważ jednak szlachetny panie, że osioł 
twój wszedł w szkodę.  
   Antonio odwrócił się. Jego zwierzę obgryzało delikatne 
pędy sadzonek oliwek.  
   Pobiegł bystro i przyprowadził go z powrotem. 
   - Jeśli mogę jakoś wynagrodzić straty...
   Olbrzym machnął dłonią.
   - Szkody nie są duże. Para kapci w zupełności je pokryje.  
   Antonio uśmiechnął się.
   - Widzę, że dobrze znasz ceny.
   - Bywam czasami w mieście - odrzekł olbrzym.
   - Jak nazwali to miejsce jego dawni mieszkańcy?
   Przez twarz olbrzyma przemknął dziwny uśmiech.
   - Nazwali je Szomre Hasaw Izrael.
   Twarz Antonia stężała.
   - Czy wiesz, co to znaczy? - zapytał olbrzyma.
   - Strażnica Progu Izraela.
   Kij wykonał krótki łuk i zderzył się z czaszką 
wywiadowcy. Antonio osunął się na ziemię. Zanim jego oczy 
zgasły zasnute mgłą nieświadomości, poczuł jeszcze miłość i 
litość do tych ludzi.  
   
   Ocknął się w wilgotnej piwnicy. Ręce i nogi miał 
związane. Olbrzym siedział nieopodal.  
   - A więc wróciłeś do życia, inkwizytorze.  
   - Nie jestem inkwizytorem - zaprotestował Antonio. - 
Jestem sprzedawcą kapci. Chcecie mnie zabić i obrabować.  
   Olbrzym zmrużył oczy.
   - Mamy lepszy pomysł. Inkwizycja ujęła niedawno naszego 
cadyka. Ostatniego cadyka w tej części Hiszpanii.  Wymienimy 
go za ciebie. Dziś wieczorem.  
   - Zginiecie. Zwróćcie mi wolność.
   - Nie.
   - Rozkazuję!
   Olbrzym wstał i machnął maczugą.
   - Kupiec nauczył się rozkazywać - powiedział z pogardą. - 
Jesteś obrzezany. Byłeś Żydem czy raczej muzułmaninem?  
   - Wyznawałem islam - niechętnie przyznał jeniec. - Ale  
wymazałem swoje błędy. Jestem teraz sługą chrześcijańskiego 
Boga. Jedynego Boga.  
   - Kiedyś ta dolina była spokojnym miejscem. Ale przyszli 
głoszący miłość bliźniego słudzy waszego Boga i pozabijali 
kobiety, mężczyzn i dzieci. Spalili domy, zasypali kanały. 
Jesteśmy potomkami tych, których zabijano i tych, którzy 
zabijali.  
   - Wasze istnienie oddala chwilę zbawienia świata.
   - Gdyby wasz Bóg zobaczył, jak traktujecie Jego słowa, 
zesłałby na was ogień piekielny i ugasił go potopem.  
   Wstał i wyszedł. Więzień zaczął trzeć nadgarstkami o 
kamienie. Bez skutku. Pod wieczór sześciu zamaskowanych 
mężczyzn zeszło do piwnicy. Zarzucili więźniowi na głowę 
worek i wyprowadzili go na górę. Tam posadzili Antonia na 
konia. Jechali długo po górach i dolinach. Zatrzymali się, 
rozległ się stukot końskich kopyt i zdecydowany rozkaz.  
   - Chcę zobaczyć jego twarz.
   Worek zdjęto. Otaczało Antonia sześciu mężczyzn z 
krótkimi mieczami w dłoniach. Przed nim siedział na koniu 
miejscowy inkwizytor. Wysoki chudy człowiek o nieprzyjemnym 
spojrzeniu ciemnych oczu.  
   - Czego chcecie? - zapytał.
   Jeden z zamaskowanych wskazał Antonia. 
   - Ten człowiek jest współpracownikiem inkwizycji. 
Postanowiliśmy go zabić.  
   - Jak mogę go uratować? - zapytał inkwizytor.
   - Uwolnij cadyka Aarona.
   - Cadyk zgodnie z prawem zostanie spalony na stosie, 
gdzie wy także traficie. A ten człowiek nie jest 
współpracownikiem inkwizycji.  
   Zamaskowani zmarkotnieli.
   - Zabijemy go - powtórzył przywódca.
   - Jestem cały z ognia - powiedział Antonio po łacinie.
   - Poradzisz sobie? - zapytał inkwizytor.
   - Tak.
   Przybysz odwrócił się i zaczął odjeżdżać. Jeden z 
zamaskowanych podniósł kuszę.  
   - Nasz cadyk zostanie pomszczony - wrzasnął.
   - Nie liczcie na to - odkrzyknął inkwizytor.
   Bzyknęła strzała. Duchowny zsunął się z konia.   
Antoniowi znowu założono worek na głowę.  
   Wepchnięto go do piwnicy. Innej niż poprzednio. Ta 
zastawiona była beczkami z oliwą. Wyszli, z góry dochodziły 
ich monotonne głosy. Czytali coś.  Zaraz, była sobota.  
Zebrali się w synagodze, aby czytać pisma i komentować je.  
Antonio zaczął trzeć dłońmi o kamień.  Rozplątanie sznurów 
na nogach było trochę trudniejsze. Z kieszeni wydobył 
krzesiwo.  Podpali ten skład. Ci na górze zginą w 
płomieniach. I on też. Zostaną zbawieni. Nie czuł do nich 
żalu, mimo że źle się z nim obeszli. Mógł ofiarować im 
zbawienie.  Ale przecież mogą wybiec z domu i przeżyć, gdy z 
niego pozostanie kupka popiołów. A miał jeszcze misję.  
Musiał znaleźć inną metodę. Penetrował w ciemności piwnicę i 
znalazł pochylnię na beczki. Wdrapał się po niej, na górze 
była klapą. Odwalił ją bez większego trudu i wypełzł na 
powierzchnię.  Niewielkie domostwo wzniesione z kamienia z 
wąskimi, podobnymi do strzelnic oknami. Antonio wyjrzał zza 
rogu.  Przed drzwiami otulony w szarą opończę stał strażnik, 
dostrzegł także swoje osiołki koło studni. Podkradł się do 
strażnika i  huknął go w głowę kamieniem. Wartownik osunął 
się bezwładnie. Antonio obiegł dom dookoła.  Nie było innych 
drzwi. Żadne okno nie było na tyle szerokie, aby przecisnął 
się przez nie człowiek. Uśmiechnął się. Sam Bóg ułożył 
wszystko, by mogli zostać zbawieni. Podparł drzwi ciężką 
belką. Zaciągnął nieprzytomne ciało do piwnicy, następnie 
wyrwał czopy z kilkunastu beczek. Oliwa polała się 
strumieniami. Krzesiwo i hubka...  piwnicę rozjaśniły żółte 
płomienie. Wybiegł w ostatniej chwili. Na kamieniu przed 
domem odpoczął. Z wnętrza rozległy się krzyki. Ktoś usiłował 
rozbić drzwi. Krzyki stawały się coraz straszniejsze. W 
oknie pojawiły się twarze, wołające o łyk powietrza, o 
ucieczkę przed męką. Od płonącego domu wiatr niósł woń 
palonej oliwy i zapach płonących ciał.  Wypełniały całą 
dolinę. A potem ktoś wybił dziurę w płaskim dachu.  
Wyczołgała się przez nią dziewczyna, którą w południe 
spotkał u źródła. Paliło się na niej ubranie, ale z 
wysiłkiem czołgała się ku krawędzi. Wyła z bólu. Nagle go 
zobaczyła.  
   - Dlaczego? 
   - Idziesz do raju - odkrzyknął.
   A potem dach zapadł się. Żółte płomienie wystrzeliły do 
góry. Zadanie zostało wypełnione. Poczuł ulgę. Krzyki 
umilkły. Ze wzgórz zjechał na koniu miejscowy inkwizytor.  
   - Dobra robota - powiedział.
   - Wypełniam tylko swoje obowiązki. Żyjecie, panie?
   - Tak. Miałem pod kaftanem deskę obitą żelazem.
    Patrzyli sobie w oczy. Gdzieś na ich dnie płonęły ognie.  
   - Niektórzy mogli ukryć się po domach dzisiejszego 
wieczoru...  
   - Bądź spokojny. Nie ujdą nam. Jedziesz do Los Martines?  
   - Tak.
   - To, co tam się dzieje, spędza nam sen z powiek.  To 
nasza grupa porwała tego starucha. Przybywasz z Madrytu?  
   - Tak.
   - Tam zabito już wielu wywiadowców, scriptorze. Jeśli nie 
wrócisz przez trzy dni, wyślemy ci na odsiecz oddział 
wojska.  
   - Dziękuję, nie odmówię takiej pomocy.
   Antonio skinął głową, po czym zarzuciwszy torby na osła 
ruszył w stronę gościńca. Zmarnował wiele czasu. Całe pół 
dnia. Ale za to spełnił dobry uczynek. Co najmniej 
dziesięciu grzeszników zostało zbawionych tej nocy.  
   
   Do zajazdu dotarł bardzo późno. Większość gości i 
personelu spała. Długo musiał się dobijać, nim wrota 
otworzyły się i Antonio wprowadził swoje zwierzęta na 
podwórze.  
   Pokój, który dostał, był wąski i niski. Unosiła się w nim 
woń stęchlizny. Kaganek kopcił. Wędrowiec pomodlił się, 
rzucił  w ubraniu na łóżko i natychmiast zapadł w sen.  
Przyśniła mu się dziewczyna, którą spalił. Głupi sen.  
Budził się kilkakrotnie, ale woń spalenizny nie opuszczała 
go. Pierwszy raz od siedmiu lat pozwolił sobie na kilka 
przekleństw.  Dziwne. Wcześniej nie przeszkadzały mu takie 
zapachy.  Przecież powinien być dumny z tego, co dokonał.  
Nie jest łatwo zbawić jednocześnie kilkanaście osób, które 
wcale nie chcą być zbawione. A on tego dokonał.  Próbował 
zasnąć i nie mógł. Ilekroć przysypiał, budził go 
rozdzierający krzyk dziewczyny. I wtedy wypływał z pamięci 
inny krzyk, siostry Nuszyk.  Wiedział, dlaczego krzyczały. 
Każdy człowiek lęka się śmierci, bo przez śmierć zbliża się 
do swego Boga. Wstał z łóżka, zanim zaświtało. Zjadł 
śniadanie i zapłacił za trzy dni z góry. Była niedziela. W 
osadzie nie było kościoła.  Osiodłał jednego osła i pojechał 
do sąsiedniej wsi.  Podczas sumy rozglądał się uważnie.  
Zapamiętywał twarze.  Chciał sprawdzić, kto z mieszkańców 
Los Martines nie chodzi do kościoła. Cenna wskazówka. Poza 
tym jednym czarownikiem musiał odkryć jeszcze innych 
muzułmanów. Po mszy powędrował na wzgórza.  Wsie leżały 
blisko siebie. Szukał wzrokiem podejrzanych ruchów.  
Cierpliwość została wynagrodzona. Maleńka grupka wracała z 
kościoła, ale ominęła wieś i zajazd sporym łukiem i zniknęła 
za wzgórzem.  To go przeraziło. Czyżby nikt z mieszkańców 
nie uczęszczał na msze święte? A może we wsi była jakaś 
kaplica?  
   Na wzgórze wdrapał się miejscowy ksiądz. Wyglądał dziwnie 
i unikał wzroku Antonia.  
   - Więc zawitałeś do nas, szpiegu inkwizycji? - zagadnął.
   - Bierzesz mnie ojcze za kogoś innego.
   Ksiądz uśmiechnął się ponuro.
   - Chciałbym, żeby tak było. Ale podsumujmy fakty. Starego 
Saddama porwano pięć dni temu. Dziś zjawiasz się ty.  Widać 
nie wszystko wyśpiewał na torturach, inaczej już 
zrównalibyście wioskę z ziemią.  
   Antonio oczekiwał ataku, ale duchowny zaskoczyła go. W 
powietrzu błysnął długi nóż o wąskiej klindze. Odskoczył, 
ale potknął się i upadł.  
   - Nazywają was scriptoris - wysyczał duchowny. - Chcecie 
rządzić tą ziemią. Inkwizycja jest dziełem szatana.  
   - Nie bluźnij!
   Duchowny cisnął nożem. Nie trafił. Rzucił się więc z 
gołymi rękami na szpiega. Zwarli się w mocnym uścisku i 
zaczęli tarzać po ziemi. A potem stoczyli z góry. Na dole 
tkwił w ziemi ostry kamień. Czaszka duchownego tylko 
chrupnęła. Antonio zerwał się. Przez ciało wroga przebiegły 
drgawki, a potem znieruchomiało.  Zrozumiał, że stał się 
zabójcą. Leżący stracił szanse na zbawienie. Nie wyspowiadał 
się przed śmiercią ze swoich bluźnierstw.  
   Ukląkł i objął głowę rękami. Zamknął oczy i zaraz 
otworzył je przerażony. Zobaczył twarz żydowskiej 
dziewczyny, usłyszał w głowie jej krzyk.  
   - Dwa morderstwa - szepnął.
   Ciężar win dusił go za gardło. Ale umysł wyćwiczony 
podczas dyskusji z inkwizytorem Alfonzem wykonał woltę. 
Popełnił tylko jedno morderstwo. Zabił duchownego.  
Dziewczyna została, owszem, spalona, ale dla dobra Kościoła 
i dla zbawienia swej duszy. A zresztą duchowny także urągał 
Bogu i bluźnił przeciw Świętemu Oficjum. Jako członek 
bractwa scriptoris miał dyspensę na zabójstwa w obronie 
wiary.  To jej bronił przed obłąkanym duchownym. I naraz go 
olśniło. Duchowny był obłąkany.  Ludzie pozbawieni rozumu 
nie popełniają grzechów. Grzech jest świadomym i dobrowolnym 
złamaniem praw Bożych. Szaleńcy nie są świadomi swoich 
czynów. I trudno mówić tu o dobrowolności. Pytanie, co 
dalej? Stał u podnóża pagórka, kilometr od wioski, a u jego 
stóp leżało ciało. Musiał kontynuować misję.  Tłumaczenie 
się z zabójstwa byłoby zbytecznym przeciąganiem sprawy. 
Jeśli w wiosce przebywał czarownik z Egiptu, należało go 
szybko wyśledzić i aresztować, zanim uda się dalej. 
Przywalił zwłoki kamieniami. Gdy czas się dopełni, będzie 
można je ekshumować i pochować ponownie w poświęconej ziemi.  
   Ruszył do zajazdu. Czuł głód, a i pora była najwyższa, 
żeby zjeść obiad. W głównej sali zajazdu siedziało sporo 
ludzi. Nie rozpoznawał twarzy. Nikt z nich nie był obecny na 
mszy w sąsiedniej wsi.  
   Pewnie mają tu jednak kaplicę, pomyślał.
   Zamówił posiłek i niebawem stanęła przed nim kasza z 
omastą i kielich wina.  Zza stołu w kącie rozglądał się po 
sali. Ściany wzniesiono z łamanego kamienia. Sufit 
podpierały poczerniałe belki.  Stoły pokryte byłe zaciekami.  
Upił łyk wina. Człowiek o gorejących czarnych oczach usiadł 
naprzeciw.  
   - Mam do ciebie sprawę, sprzedawco kapci.
   - Słucham.
   - Potrzebuję jednej pary.
   - Zechciej się, panie, zwrócić do mnie jutro, dzień 
dzisiejszy jest świętym. Nie godzi się pracować w niedzielę, 
nawet przy tak prostej rzeczy jak handel.  
   Gość uśmiechnął się lekko.
   - Nie wiem czy masz takie, jakie będą mi odpowiadać.  
   - Mam wiele różnych rodzajów.
   - Także takie, których noski zawijają się do góry?
   Antonio z trudem się powstrzymał.  Buty z zawiniętym 
noskami. Znał islam. Pamiętał bezsensowne teraz dla siebie 
nakazy. Ziemia jest święta. Nie wolno jej kopać. Prawowity 
muzułmanin powinien nosić buty z zawiniętymi końcami.  
   - Powiedz, panie, jak się nazywasz, a dostarczę ci je 
nawet do domu - powiedział.  
   Gość pochylił się.
   - Jestem Ali Mustafa ben Abiba - powiedział po arabsku.  
   - Wybacz, panie, nie zrozumiałem pierwszego słowa.  To 
część twojego imienia?  
   - W tej karczmie rozbito głowy wielu szpiegom inkwizycji 
- powiedział gość po hiszpańsku. - Nie jest dobrze wtykać 
nos w cudze sprawy.  
   - Jestem zwykłym sprzedawcą kapci. Nic mi tu nie grozi.  
   Przed oczyma rozbłysły mu setki słońc i zapadł się w 
ciemność. Doszedł do siebie pod wpływem chluśnięcia 
lodowatej wody. Rozciągnięto go  na drabinie prowadzącej na 
strych w rozwalającej się murowanej oborze.  Przywiązano za 
nadgarstki i kostki stóp. Tył głowy pulsował bólem.  
Czarownik siedział w kucki i patrzył w zadumie w niewielki 
płomyk pełgający w kubku z jakimś płynem. Gdy poniósł oczy, 
były pełne tego ognia. Podszedł niespiesznym, skradającym 
się krokiem. Rozdarł wiszącemu koszulę na piersi.  
   - Twoje ciało nosi ślady prymitywnych tortur - powiedział 
po arabsku. - Byłeś w lochach inkwizycji. Te ślady zostawiły 
szczypce rozżarzone do czerwoności, a te łuczywo przyłożone 
bezpośrednio do ciała. Smagano cię kotem z jedwabnej 
plecionki. Jesteś muzułmaninem. A raczej byłeś nim.  
Dlaczego zdradziłeś swojego Boga?  
   - To był fałszywy Bóg. Teraz służę jedynemu.
   Arab pokiwał głową ze smutkiem.
   - Zastanawiasz się, jak odgadliśmy twoją tożsamość?  
   Antonio kiwnął głową.
   - To zupełnie proste. Przybył uciekinier z wioski, której 
mieszkańcom zapewniłeś wczoraj straszną śmierć.  
   Zamknął oczy i zaczął mówić po hiszpańsku ze śpiewnym 
kastylijskim akcentem.  
   - Potężne były kalifaty tej ziemi. Żyliśmy obok siebie 
przez stulecia. My, katolicy i Żydzi. Gdy się kłóciliśmy, 
wybuchały pogromy, ale nigdy nie kazaliśmy wam wyznawać 
islam. Jesteśmy ludami księgi. Tam u podstaw są Żydzi. Mają 
księgę. Potem jesteście wy. Znacie część nowej nauki, a 
jednak odrzuciliście słowa proroka Mahometa. A kiedyś 
przyjdzie następny prorok i będzie głosił swoją naukę. A 
część Arabów nie uwierzy. I powstanie nowa religia i ci, 
którzy wyznają islam, staną się ludem księgi dla tych, 
którzy przyjdą. I będą mieli świadomość wspólnego początku.  
   - Jesteś heretykiem i sługą diabła.
   - Tak, oczywiście. To, co tworzycie, wydaje się wam 
prawdą. Popatrz na powalone świątynie starożytnych. Kiedyś i 
na was przyjdzie ta sama klątwa. A islam jest wieczny. 
Dlaczego poddałeś się torturom? Dlaczego nie prosiłeś 
Allacha, żeby cię uwolnił lub dał siłę wytrwania?  
   - Przejrzałem. Zrozumiałem swoje błędy. 
   - Ach. Dlaczego więc męczą cię niedobre sny? 
   Wstał i podszedł do więźnia. Przyłożył rękę do jego 
czoła.  
   - Wydałeś swoją rodzinę. Dlaczego?
   - Nie możesz tego wiedzieć.
   - Czytam w twoim sercu i widzę, że zaczynasz żałować.  
   - Niczego nie żałuję! Zapewniłem im zbawienie.
   - Zabawne, ta wasza wiara w oczyszczającą moc ognia.  
   - Też przeprowadzacie gości między ogniskami, aby pozbyć 
się demonów.  
   - No proszę, jak głęboko tkwią w tobie nasze zwyczaje.
   - Wasze zwyczaje. Nie jestem już jednym z was.
   - Nosisz na ciele znak przynależności do naszego Boga. 
Zostałeś obrzezany.  
   Antonio milczał. Czarownik zapatrzył się w płomień.
   - Twoja siostra miała na imię Nuszyk - powiedział 
nieoczekiwanie.  
   Więzień milczał, ale jego ciało oblał pot.  
   - Pomagałeś spalić ją na stosie. Z twojej ręki zginęło 
wielu naszych i nie tylko... Umrzesz na tej drabinie i na 
niej zostaniesz pogrzebany. Nie jesteś godny, by spocząć w 
świętej ziemi, zbyt długo kalałeś ją stopami. Ale najpierw 
porozmawiamy.  Nie ma dla ciebie powrotu między żywych, ale 
może uratujemy twój umysł przed śmiercią.  
   Rozstawił nieduży pulpit. Na nim położył Koran i otworzył 
go blisko końca. Sprawdził wytrzymałość więzów i wyszedł.  
Antonio szarpnął się kilkakrotnie, ale więzy trzymały.  
Drabina była nowa i bardzo mocna. Wisiał rozmyślając nad 
sposobami uwolnienia się, a potem zwrócił  oczy ku księdze. 
Przyciągnęła jego wzrok z magnetyczną siłą, zaczął więc 
czytać święte wersy. Gdy doszedł do końca strony, ta 
odwróciła się bez niczyjej pomocy. Zrozumiał, że jest w 
sidłach szatana.  Zaczął bić głową w szczebel drabiny, aby 
pozbawić się przytomności. Udało się.  Odpływając w mrok, 
usłyszał z daleka rozdzierający krzyk dziewczyny. Zapewne 
tej, którą spalił w Szomre Hasaw Izrael.  
   
   - Dochodzi do siebie - rozbrzmiał głos z daleka.
   Otworzył oczy. Leżał w tej samej szopie na ziemi, której 
miał już nie dotykać. Koran ciśnięto w kąt, zapewne 
kopniakiem. Nie czuł rąk ani nóg, a tył głowy pulsował mu 
nieznośnie. Nad nim nieznany ksiądz i dwaj żołnierze.  
   - Gdzie jestem ? - wymamrotał.
   - Spokojnie, już po wszystkim. Zdobyliśmy to gniazdo 
żmij. Jesteś bezpieczny.  
   - Czarownik ben Abiba....
   - Związany, do twojej dyspozycji.
   Twarz Antonia wykrzywiła się w uśmiechu.
   - Bardzo dobrze. Zajmę się nim osobiście.
   Ulga, niebezpieczeństwo było blisko.  Podniósł 
księgę z ziemi, czuł przyjemność, dotykając okładki ze 
świeżo wyprawionej skóry. Walczył ze sobą chwilę, po czym 
cisnął ją na kaganek. Zapaliła się jasnym płomieniem.  
   
   Kopyta osła wybijały werble na spieczonej ziemi. Za osłem 
na lince szedł drugi osioł objuczony sakwami z kapciami oraz 
kufrem czarownika i zabranym z jego kryjówki dywanem. Z 
przodu karawany popędzany batem szedł czarownik. Nogi w 
kostkach skute miał łańcuchem. Drugi łańcuch pętał ręce.  
Wieś została za nimi. Rozbierano chałupy, aby zbudować stosy 
dla siedemdziesięciu mieszkańców.  Czarownik zasłabł i padł 
w pył drogi. Antonio zsiadł z konia.  
   - Wstawaj. Już niedaleko.
   - Nie mam siły wstać. 
   - Musisz tę drogę odbyć pieszo. Gdy przybędziemy na 
miejsce...  
   - Poddacie mnie torturom. A na koniec spalicie na stosie.  
Rozłóż mój dywan, abym mógł położyć się na nim i odpocząć.  
   - Dywan pokryty jest wersetami z Koranu. Chciałbyś się 
modlić. Nadchodzi wieczór.  
   - Jeśli wasz Bóg jest taki miłosierny, to myślę, że 
wybaczy mi chwilę słabości i modlitwę do mojego...  
   - Jesteś więźniem inkwizycji. Nie pozwolimy ci na 
dalsze popadanie w grzech. 
   - Ach. Tortury, które mnie czekają, są tak straszne, że z 
pewnością nawet Allach mnie od nich nie wybawi.  
   - Zgadza się.
   - No to spalcie mnie od razu.
   Antonio uśmiechnął się.
   - To by było zbyt proste. Musimy wiedzieć, po co 
przyjechałeś i jaką mocą dysponujesz, czarowniku.  
   - Nie wierz w to. Gdybym nim był, dawno zrzuciłbym 
pęta.  
   - Tych kajdanów nie skruszysz czarami. Są ze srebra.  
Odpowiedz, co cię tu sprowadza, a może pozwolę ci kawałek 
pojechać na ośle.  
   Więzień wzruszył ramionami.
   - Szukam innego czarownika.
   - Więc przyznajesz, że sam nim jesteś.
   - Tego nie powiedziałem.
   - Powiedziałeś wyraźnie: "Szukam innego czarownika". Jest 
nas dwu, a ty szukasz innego czarownika, to znaczy, że 
pierwszym jesteś ty sam. A po co go szukasz?  
   - Porwał moją ukochaną. Czy to wystarczający powód?
   - Miłość do Boga jest jedyną prawdziwą. To o czym myślisz 
rodzi się z pożądania, nawet jeśli nie zdajesz sobie z tego 
sprawy. To kwestia narządów odpowiedzialnych za pewne 
przyziemne żądze. Jeśli chcesz, mogę w ciągu kilku minut 
usunąć przyczynę twojej troski. Niebawem o niej zapomnisz.  
   - Mam być spalony, wolę nie być wcześniej wykastrowany.  
   - Twoja wola.
   - A ty? Wycięli ci, co trzeba, czy dokonałeś 
autokastracji?  
   Antonio poderwał go na nogi i batem zmusił do podjęcia 
mozolnej wędrówki. O świcie stanęli przed czarnymi murami 
więzienia.  
   - Boisz się? - zapytał konfident więźnia.
   - Nie. Nic gorszego od śmierci mnie tu nie 
spotka. Ale mam ostatnie życzenie.  
   - Mów, proszę. Wysłuchuje się ostatniego życzenia 
skazańca.  
   - Mój ukochany dywan. Chcę zostać spalony razem z nim.  
   - Mogę ci to obiecać. Nam nie jest potrzebny.  Nie 
używamy dywanów, a nie sprzedamy go nikomu z uwagi na 
napisy.  
   Więzień uspokoił się i wkroczył w ponurą bramę. Potem 
korytarzem w dół, gdzie człowiek zapomina, jak się nazywa i 
gdzie istniały tylko dwa uczucia.  Ostateczna miłość i 
ostateczny ból. Pół godziny później Antonio meldował się u 
inkwizytora de Gryauery.  
   - Ująłem czarownika i właśnie przygotowują go w sali 
tortur.  
   Nawet nie zauważył, że skłamał. Nie on ujął czarownika.  
   - Dobra robota. Jestem z ciebie dumny. Chodźmy popatrzeć. 
Znalazłeś przy nim czarodziejskie przedmioty?  
   - Tylko dywan pokryty wersami Koranu.
   - Dobrze. Jak przebiegła akcja?
   - Było ciężko, ale nasi przyjaciele z prowincji pomogli.  
Ujęliśmy wielu niebezpiecznych muzułmanów.  Rozbiliśmy 
gniazdo islamu.  
   - Napisz raport.
   - Oczywiście.
    W sali tortur więzień leżał przykuty do ciężkiej kłody.  
Kat rozżarzał szczypce i druty.  
   - No to od czego zaczniemy? - zapytał przyjaźnie 
inkwizytor.  
   Jeniec wyrzucił z siebie arabskie przekleństwo.  Alfonzo 
uśmiechnął się.  
   - Najpierw pytania. Po co tu przybyłeś?
   - Mieliście świetnych znawców kabały. Chciałem z nimi 
porozmawiać o interpretacjach księgi Jecirach.  
   - Mieliśmy. Niektórzy przeszli przez tę salę. Widać 
wiedza o przyszłości na nic im się nie zdała.  
   - Bereszit bara Elohim...
   - Na początku stworzył Bóg niebo i ziemię. Widzę, że 
znasz nasze pisma.  
   - Za to wy nie znacie Koranu. 
   - Nie będziemy dyskutować o teologii. Po co ci 
konsultacje z kabały?  
   - Szukam ukochanej porwanej przez złośliwego czarownika.  
   - Ach. A gdzie ją porwano?
   - U stóp piramid w Egipcie tam, gdzie wasz Józef, a wedle 
naszej tradycji Jussuf, wykopał Bahr Jussuf - wielki kanał, 
aby połączyć oazę Fayum z korytem świętej rzeki Nil.  
   - Którędy dostałeś się do Hiszpanii?
   Jeniec wzruszył ramionami, na ile pozwalały mu 
więzy.  
   - Na różnych ziemiacj poznałem wiele sekretów.  Pozwoliły 
mi wędrować waszymi gościńcami w sposób niezauważony.  
   - Co wiesz o nekromancji? 
   Leżący uniósł oczy.
   - Nie mam o tym pojęcia. Znam się na chemii i destylacji.  
   - Jak sporządzić zwierciadło magiczne? 
   Jeniec milczał. Inkwizytor sięgnął po szczypce i 
powietrze wypełnił swąd palonej skóry.  W głowie Antonia się 
kotłowało. Kiedyś to on tu leżał.  
   - Szpilki - polecił inkwizytor.
   Podał mu. Rozpalone druty w drewnianych oprawkach 
zanurzyły się pod paznokciami maga. Tym razem zawył.  
Antonio pomagał z kamienną twarzą. Woń przypalonego ciała 
wypełniła pomieszczenie. Padały nowe pytania i zmieniały się 
metody wydobywania szczerych wyznań.  Na stopy więźnia 
założono hiszpańskie buty i dokręcono śruby, z pleców zdarto 
pasy i posypano solą, imadłami zaciśnięto kciuki. Genitalia 
przypalano świecą.  Skończyli koło południa następnego dnia. 
Antonio słaniał się ze zmęczenia. Siedemnaście godzin 
asystowania. Kat, który wkraczał, gdy potrzebna była bardziej 
fachowa ręka, także się zmęczył. Po inkwizytorze nie widać 
było zmęczenia, tylko pot na twarzy świadczył, że i on jest 
wykończony. Odkręcił śruby do zgniatania kolan.  
   - Co z ciebie za czarownik, jeśli o niczym nie masz 
pojęcia? - zapytał ze złością.  
   - A czy ja mówiłem, że jestem czarownikiem? - zdziwił się 
jeniec.  
   - Jutro zostaniesz spalony na stosie. Chodźmy odpocząć.  
   Antonio padł na posłanie jak martwy.  Śniły mu się 
okropne krzyki, płomienie tańczyły wokół twarzy tych, 
których spalił. A gdy obudził się w ciemności, spostrzegł, 
że wyryty kiedyś przezeń napis na ścianie celi świeci się 
bladym blaskiem. Jego dawne imię: Dżalalladin Jussuf abu 
Alin.  Wyrył je, aby zapamiętać. Teraz chciał o nim 
zapomnieć.  Zapomnieć o grzesznym życiu, które pędził przez 
dwadzieścia lat i o tym, że był najstarszym pierworodnym 
potomkiem swojego ojca i przyszłą głową rodu abu Alin. To, 
czym się obecnie zajmował, było ważniejsze.  Gdy obudził 
się, poszedł do więźnia wysłuchać jego ostatnich życzeń.  
   Tym razem nie organizowano hucznego auto da fe z pochodem 
i publicznością. Stos zbudowano pośrodku dziedzińca 
więziennego. Na szczycie położono dywan.  Antonio wszedł do 
celi więźnia. Z ciemnych oczu czarownika wybiegały 
świetliste promienie.  
   - Allach jest wielki - powiedział więzień. - Czy 
rozumiesz ogrom swoich zbrodni?  
   - Nie popełniłem żadnych. Czy chcesz się wyspowiadać?
   - Spalą mnie za godzinę.
   - Mniej więcej.
   - Rozetniesz mi więzy, gdy będą mnie prowadzili.
   - Wolne żarty.
   - Rozetniesz i doświadczysz na sobie potęgi Allacha.
   - Nie. Jeśli nie chcesz księdza...
   Jeniec wzruszył ramionami i odwrócił się do ściany.
   
   Prowadzili go we dwóch. Antonio i inkwizytor. Nie stawiał 
oporu. Tortury pozbawiły go sił.  Ale uśmiechał się do 
siebie, jakby szykując w ostatniej chwili życia magiczną 
sztuczkę. A potem jego stopy dotknęły dywanu. Padł 
niespodziewanie na kolana i coś krzyknął. Szarpnięcie było 
straszliwe. I błysnęło światło.  Dywan wraz z więźniem 
uniósł się do góry. Puścili, nie byli w stanie go utrzymać. 
Zatrzymał się metr nad ich głowami.  Czarownik wychylił się 
zza krawędzi.  
   - Nie wierzyłeś w moc naszej wiary? - zapytał Antonia.  
   Konfident patrzył w zdumieniu, a potem zrozumiał.  Nigdy 
nie widział cudu dokonanego przez chrześcijańskiego Boga. A 
tu miał jak na dłoni zdarzenie, które nie powinno się 
zdarzyć. Ten, który mógł go oświecić, odlatywał. Antonio 
skoczył, wpił palce w krawędź dywanu. Czarownik coś 
powiedział i dywan zaczął lecieć z wzrastającą szybkością.  
Konfident podciągnął się.  Patrzyli sobie w oczy.  
   -  Allach karze odstępców śmiercią - powiedział Ali. - 
Pora na ciebie. - I kopnął Antonia pozbawioną paznokci, 
pokrwawioną stopą prosto w twarz.  
   Alfonzo patrzył, jak ciało ucznia spada z wysokości i 
roztrzaskuje się na granitowym bruku.  Czasami tak się to 
kończyło. A czasami inaczej. Żaden z nawróconych nie przeżył 
dotąd nawet roku. Czasami załamywali się wcześniej, czasami 
później. Z reguły doprowadzali do zbawienia dwudziestu 
innych.  Antonio posłał na stos blisko czterdziestu. 
Inkwizytor westchnął. W takie dni stare blizny bolały go 
bardziej niż zwykle. Dlaczego nie udawało mu się powtórzyć 
tego cudownego procesu, który przed siedemdziesięciu laty go 
ukształtował? Dlaczego jego uczniowie byli tacy słabi i tak 
szybko odchodzili w niebyt, odrzucając w ostatniej chwili 
prawdę gwarantującą im zbawienie? Umiał postawić pytanie, 
nie znajdował na nie odpowiedzi. Patrzył w zadumie na 
roztrzaskaną bryłę mięsa i kości. Poszukał wzrokiem na 
niebie dywanu. Już go nie było widać. Żaden więzień dotąd 
nie opuścił lochów inkwizycji z własnej woli. I dopilnują, 
aby nikt nie powtórzył tego wyczynu. Przeżegnał się nad 
ciałem Antonia, a potem wszedł do budynku.  Czekali inni 
skazańcy.  Miał wśród nich jednego, którego chyba dałoby się 
nawrócić.  Musiał się spieszyć. Ktoś gdzieś właśnie szerzył 
herezję.  
                                       Andrzej Pilipiuk

                      ANDRZEJ PILIPIUK

   Urodzony 20 marca 1974 r. w Warszawie. Student piątego 
roku archeologii UW. Zaczynał w "Fenixie" (2 '96) humoreską 
o egzorcyście-amatorze (Jakubie Wędrowyczym); kolejne 
opowiadanka poświęcone tej postaci ukazywały się w roku 
ubiegłym. Nasi czytelnicy znają Andrzeja z kanalarskiej, 
moskiewskiej dark future "Szambo" ("NF" 7/97).
   O epoce i świecie, w którym rozgrywa się akcja kolejnego 
opowiadania Pilipiuka, "Scriptoris", o jego drobnej 
fantastycznej modyfikacji, pisze autor, co następuje: 
   Podstawowym zadaniem Świętego Oficjum była ochrona 
ludności nie przed szkodliwym działaniem czarownic, lecz 
przed heretykami, agnostykami i wyznawcami innych religii - 
judaizmu i islamu. Polowania na czarownice stanowiły nie 
więcej niż dziesięć procent dochodzeń, a przy tym często 
zapadały wyroki uniewinniające lub zasądzano kary dość 
symboliczne. Prawdziwy szał palenia czarownic rozpętali 
protestanci.
   Pierwsi inkwizytorzy zostali mianowani w 1480 roku. 
Inkwizycja przynajmniej w swoim tzw. złotym okresie (XVI-
XVII w.) musiała być organizacją doskonale poinformowaną. W 
każdym mieście istnieli tzw. familiares ("krewniacy") 
półetatowi konfidenci inkwizycji. Do ich obowiązków należało 
wyłapywanie Żydów i wyznawców islamu, transport schwytanych 
do aresztów oraz zapewnienie zbrojnej eskorty inkwizytorom.  
Familiares występowali publicznie podczas auto's, ich twarze 
były więc znane, a skuteczność działania niewielka. Stąd 
siatka konfidentów tajnych. Nazwę hipotetycznego bractwa 
scriptoris utworzyłem od łacińskiego scribo - pisać. Użyłem 
dla jej utworzenia wołacza liczby mnogiej (w mianowniku 
powinno być scriptori lub z hiszpańskiego scriptores).  
Występowanie zarówno tajnych gmin żydowskich, jak i 
muzułmańskich w wiekach szesnastym i siedemnastym było 
jeszcze na porządku dziennym, mimo że Żydom nakazano opuścić 
Hiszpanię jeszcze przed wyprawą Kolumba (1492). Liczne 
procesy przeciw wyznawcom judaizmu i islamu miały miejsce 
około połowy siedemnastego wieku.  
   Pewnym novum jest wyrażony w opowiadaniu pogląd, że 
inkwizycja paląc ludzi na stosach zapewniała im wieczne 
zbawienie, a palenie wynikało z litości i miłości do 
grzeszników. Należy oczywiście wątpić, czy grzesznicy 
docenili tę... wspaniałomyślność. Problem szczegółowo 
wyłożył podczas wykładów z historii Europy prof. Jerzy 
Gąssowski. Chrzest przez ogień istniał u zarania 
chrześcijaństwa, dla oczyszczenia duszy inkwizycja posyłała 
grzeszników w oczyszczające płomienie. Zbawienia poprzez 
spalenie na stosie dostąpić mogli nawet ludzie obłożeni 
ekskomuniką! Na marginesie - w dziewiętnastym wieku istniała 
w Rosji wyrosła na bazie prawosławia sekta samopodpalaczy 
tzw. samoźreńcy.
                                                     (mp)






