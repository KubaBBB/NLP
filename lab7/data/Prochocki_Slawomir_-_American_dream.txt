Autor: Sławomir Prochocki
Tytul: American dream

Z "NF" 4/93

Byłem stary. Zbyt stary na dalekie wyprawy poprzez 
pustkę kosmicznej nocy. Serce nie wytrzymywało nagłych 
przyśpieszeń manewrowych, mięśnie odmawiały posłuszeństwa przy 
powrotach ciążenia. 
   W głowie czułem zamęt. Wiedziałem, że to jest moja 
ostatnia podróż. Daleka podróż ku zapomnianej planecie, ku 
czarnemu światowi Sette. Miliony kilometrów kamiennej 
pustyni, czerwony blask słońca igrający na czerni magmowych 
skał. Świat umarły. Miejsce dla mnie. 
   Zamknięty w stalowej kapsule, zdążający ku śmierci, 
próbowałem odnaleźć chwilę, w której zadecydował się mój 
los. Chciałem przypomnieć sobie tę sekundę decydującą o 
przeznaczeniu, krawędź czasu, za którym była już tylko 
jedna droga. Droga na Sette. 

Zaczęło się słonecznego popołudnia w naszej wiosce pośród 
niewysokich wzgórz Sycylii. Wracaliśmy z ojcem z plantacji 
oliwek. Plantacja, właściwie niewielki sad z kilkudziesięciu 
drzew oliwnych, ale ojciec lubił używać tego określenia. 
Gniewał się, gdy matka mówiła o nim pellore - rolnik. Wolał 
plantatore i tak przedstawiał się nieznajomym - plantatore 
Amato. W niczym nie zmieniało to naszej sytuacji; pieniądze 
za oliwki ledwo pozwalały wyżyć sześcioosobowej rodzinie. 
Gdy ojciec kupował wiosną nowy kapelusz, wiedzieliśmy, że 
żadne z nas nie dostanie w tym roku butów.  
   Tego lata nastąpiła klęska. Ojciec z frasunkiem spoglądał 
na rzadkie zielone kulki wiszące na drzewach. Przyszedł zły 
rok na oliwki. Sucha wiosna i gorące lato zapowiadały 
mizerne plony. Widziałem zmartwienie na twarzach rodziców, 
gdy rozmawiali o zbiorach; ojciec sprawdzał każdego 
popołudnia stan owoców, aby nie przegapić pory, gdy oliwki 
są już dojrzałe, a nie zaczynają jeszcze wysychać. "Jeszcze 
nie czas" - powtarzał, a ja cieszyłem się, że jeszce jeden 
dzień będę mógł spędzić nad rzeką, łowiąc ryby. 
   Dym zobaczyliśmy z daleka. Czarny i skłębiony, snuł się 
szerokim pasmem nad polami. Już nie szliśmy spokojnie ubitą 
drogą, lecz biegliśmy wzbijając kurz bosymi stopami. Stało 
się coś złego, biegłem chlipiąc, a łzy mieszały się z pyłem 
lata. Ojciec był szybszy. Gdy dobiegłem, stał zdyszany i 
patrzył na płonące zabudowania. Paliły się jak sucha słoma, 
równym, żarłocznym płomieniem. 
   Nigdy nie dowiedziałem się, co naprawdę się stało. Może to 
była iskra z pieca, w którym gotowała się wieczorna strawa, 
może Liza, moja najmłodsza siostra, która tak lubiła 
wpatrywać się w ognisko, zaprószyła ogień. Wewnątrz spalonej 
chaty sąsiedzi znaleźli cztery spalone ciała. Pogrzebaliśmy 
je z ojcem nad brzegiem strumienia. 

Tydzień później stałem na wybrzeżu w Licata. Rączka tekturowego 
kuferka pokrytego płótnem wbijała się w moją spoconą dłoń, ale 
bałem się go postawić na ziemi. Nigdy przedtem nie widziałem 
tylu ludzi naraz, nie słyszałem gwaru tylu głosów. 
Popychany i szturchany niecierpliwymi dłońmi sąsiadów wolno 
posuwałem się w tłumie stojących na betonowym nadbrzeżu. Wreszcie 
przyszła moja kolej.
  - Masz pieniądze ? - zapytał człowiek przy trapie. 
Pamiętam, że ubrany był w wyświecony surdut i tandetne 
prążkowane spodnie; wtedy wydawał mi się szczytem elegancji. 
Nie wydusiłem ani słowa, tylko wyciągnąłem spoconą rękę z 
pomiętymi banknotami. Pieniądze te ojciec pożyczył od 
kuzyna w Ravenusie. Kuzyn miał sklep z mięsem i przygarnął 
nas po pożarze. To on namówił ojca, aby wysłał mnie do 
swojego brata w Nowym Jorku. Nadał też depeszę za całe 
siedem lirów, a gdy po tygodniu przyszła odpowiedż podarował 
mi używany kuferek z tektury. I tak oto ja, Gaetano Amato, 
lat dziesięć i trzy czwarte, płynąłem latem 1918 roku w 
stronę, w którą podążało czerwone słońce wieczoru. 
   Całą podróż spędziłem pod pokładem, w dusznym 
pomieszczeniu pełnym ludzi, walizek i wszy. Z każdym dniem 
rejsu, a było ich ponad 20, stawałem się coraz bardziej 
brudny i zawszony, otępiały i zrezygnowany. Ludzie wokół 
najpierw z obrzydzeniem siadali na piętrowych pryczach, 
potem, gdy ich własny smród dorównał smrodowi dolatującemu z 
kątów ładowni, przestali na cokolwiek zwracać uwagę. 
Załatwialiśmy się i rzygaliśmy do kubła, który trzeba było 
opróżniać za burtę. Zgodziłem się to robić; mogłem wówczas 
odetchnąć świeżym powietrzem i przez chwilę patrzeć na 
ocean. Codziennie dźwigałem ciężki kubeł kilka razy tak, aby 
nigdy nie zapełnił się do końca, gdyż wówczas nie 
potrafiłbym go unieść. Nie wolno nam było przebywać na 
pokładzie i te chwile były jedynym wytchnieniem od ponurego 
mroku ładowni. 
   Pewnego dnia zszedł do nas marynarz i powiedział, że 
wieczorem będziemy już w porcie. Zrobił się szum i rejwach, 
jakby lądowanie w Ameryce miało nastąpić za minutę. 
Siedziałem na swoim kuferku. Ktoś go opróżnił, wyłamując 
kruchy zameczek wtedy, gdy wynosiłem kubeł. "Wieczorem 
Ameryka, wieczorem Ameryka" - tylko to kołatało się w mojej 
głowie. Prawie już nie wierzyłem, że doczekam końca podróży. 
Teraz otwierał się przede mną ląd olbrzymi jak nasza 
Sycylia, pełen cudów, o których opowiadał kuzyn ojca. O 
zmierzchu zobaczyłem światła Nowego Jorku. 

Wtedy otworzyłem oczy. Było ciemno i cicho. Poruszałem 
powiekami, ale wokół pozostawała nieprzenikniona ciemność. 
Podniosłem rękę. W ciszę wdarł się szelest pościeli. 
Uniosłem głowę i uderzyłem lekko w coś nade mną. Dłonią 
wyczułem gładką i chłodną powierzchnię. Pochylony usiadłem 
na posłaniu. Gdzie jestem? Zwiesiłem nogi w pustkę. Nie wiem 
dlaczego, ale bałem się zawołać, bałem się naruszyć ciszę. 
Bałem się też skoczyć z łóżka w czerń pode mną. Wyczuwałem 
przestrzeń, ale nie wiedziałem jak dużą. Ciemność oplatała 
mnie ramionami strachu. Cisza zaczęła dzwonić w uszach. 
Nigdy nie doświadczyłem podobnego uczucia. Nasza wioska 
pełna była różnych odgłosów. Na łące kumkały żaby, w 
powietrzu wisiał śpiew ptaków i świerszczy. Nawet zimą 
słychać było szum powietrza w szczelinach ścian. Tu było 
absolutnie cicho, obco. Strach paraliżował. Wreszcie 
zdobyłem się na odwagę i powoli zacząłem opuszczać nogi 
macając stopą oparcie. Znalazłem je, przeniosłem ciężar na 
opuszczoną nogę, pośliznąłem się i poleciałem w dół. 
Spadając krzyknąłem, po czym uderzyłem o podłoże. 

Światło zmusiło mnie do zmrużenia oczu. Silne ramiona ujęły 
i postawiły pionowo. 
   - Cholera, Henry, to już trzeci w tym miesiącu. Chyba nic 
mu nie jest, choć zleciał z samej góry. 
   Otworzyłem oczy. Przede mną stał stary, siwy mężczyzna 
odziany w szary kombinezon, przypominający strój wędrownych 
postrzygaczy owiec. Rozejrzałem się. 
   Wszędzie były wielopiętrowe białe regały. W poszerzającej 
się strudze światła widziałem tylko stojące w rzędach półki. 
Ciągnęły się bodaj setkami metrów, wtapiając się w odległy 
mrok. Musiały ich być tysiące. Leżały na nich podłużne 
przedmioty, przykryte białymi prześcieradłami. 
Zorientowałem się, że to ludzie, martwi ludzie. Spod 
przykrycia wystawały dłonie, obuwie. Chciałem krzyknąć, ale 
stary człowiek położył mi dłoń na ramieniu. 
   - Spokojnie chłopcze, oni tylko śpią bardzo glębokim 
snem, ale kiedyś się obudzą. Ty po prostu obudziłeś się 
wcześniej. 
   Jego głos, przekonywający, bez śladu nacisku, spowodował, 
że musiałem uwierzyć. Rutyna, wręcz lekceważenie, z jakim 
traktował sytuację, działały uspokajająco. Strach zniknął. 
Zza rogu uliczki stworzonej przez regały wyłonił się drugi 
mężczyzna, młodszy, podobnie ubrany. Z zainteresowaniem 
spojrzał na mnie. 
   - Nie wiem co z tobą zrobią, chłopaczku. Do pracy jesteś za 
młody, w dodatku pewnie nawet nie umiesz czytać i pisać?
   Przecząco pokręciłem głową. Mężczyzna uśmiechnął się lekko i 
pogłaskał mnie po głowie.
   - Chodź - powiedział. - Dla ciebie Ameryka się skończyła.

Następne kilka dni spędziłem z tymi dwoma mężczyznami. 
Spałem w ich niewielkim pokoju na końcu korytarza. Jadłem 
razem z nimi posiłki, zwykle mięso i chleb. Na dziesiątki 
pytań odpowiadali, że wszystkiego dowiem się póżniej. 
   "Usta ci wszystko wyjaśnią", "To lepiej wiedzą usta", 
"Nie nudż, usta opowiedzą ci o tym" - to były najczęstsze 
odpowiedzi. Ich proste umysły nie zajmowały się sytuacją, w 
jakiej się znalazłem. Byłem jednym z wielu "niedospańców". 
Często zamiast wyjaśnień, słyszałem śmiech i żarty z mojego 
wiejskiego pochodzenia. Używali niezrozumiałych słów i 
pojęć. Gdy pytałem, gdzie się podział statek, czy już jestem 
w Ameryce, kiedy pozwolą mi się zobaczyć z moim kuzynem, 
machali rękami i mówili, że muszę poczekać. 
   Nie chcieli lub nie mogli powiedzieć mi więcej. Wkrótce 
więc przestałem zamęczać ich pytaniami. Zostawiali mnie 
samego na długie godziny, podczas których robili obchód 
białych regałów. Właściwie nie opuszczałem pokoju. Nudziłem 
się okropnie, leżąc na miękkiej gąbce posłania. Wychodząc 
zamykali drzwi na klucz, choć przyrzekałem, że będę na nich 
czekał. Nie ufali mi. Byli za mnie odpowiedzialni i bali 
się, abym nie narobił im kłopotu. Wcale nie było mi to w 
głowie. Na swój sposób byli dla mnie mili, traktowali mnie 
przyzwoicie. Gdy przez dwa dni było chłodniej, ten starszy 
oddał mi nawet swój koc. 
   Tylko raz byłem na zewnątrz pokoju. Chociaż nigdzie nie 
widziałem ścian i sufitu, czułem ich obecność. Hangar 
musiał być ogromny. Mężczyźni patrolowali ten wielki obszar 
dziwnym, cichym pojazdem, którym co rano wyjeżdżali w 
ciemność, rozpraszaną światłem reflektorów. Starszy, 
Vittorio powiedział, że miałem szczęście, budząc się blisko 
ich pokoju. Inaczej mógłbym błąkać się po hangarze cały 
dzień, zanim by mnie odnależli. Tak jak dziewczyna, o której 
mi opowiedział. Chodziła na pół oszalała prawie dwie doby, 
bez jedzenia i picia. Mieli wtedy awarię przyrządów i nie 
mogli jej odnależć. Dopiero po 44 godzinach trafili na nią, 
śpiącą pod regałem. Była tak przestraszona, że aby im nie 
zrobiła krzywdy, musieli ją uśpić specjalnym gazem. Vittorio 
pokazał mi pistolet strzelający takim gazem. 
   Pewnej nocy coś wybiło mnie ze snu. Usłyszałem ciche 
stękanie i zobaczyłem, jak Henry, młodszy z mężczyzn, 
podnosi się z posłania, bierze latarkę i, nie zapalając jej, 
cicho wymyka się z pokoju. Przez szparę w drzwiach 
spostrzegłem strugę światła. Henry nie zamknął drzwi.  
Wstałem i bezgłośnie podążyłem za nim. Szedłem przez 
ciemność, pełną niewyraźnych kształtów, rytmicznych 
oddechów, westchnień, słów wypowiadanych z głębokiego snu. 
Niemal fizycznie odczuwałem ich urojone przeżycia, krążące 
gdzieś po niezmierzonych światach, gdy tymczasem oni sami 
leżeli tutaj, zamknięci w przestrzeni półek i regałów.  
   Było ciemno. Widziałem przed sobą tylko drgającą półkulę 
jasności. Światło zagarniało w objęcia szeregi półek , 
odsłaniając na chwilę leżące postacie. Henry szedł kilkaset 
metrów prosto i skręcił w jeden z korytarzy utworzonych 
przez regały. Światło znieruchomiało. Ostrożnie podszedłem 
do rogu. Usłyszałem chrapliwy, coraz szybszy oddech 
Henry'ego. Leżał na jednej z półek i rytmicznie poruszał 
biodrami. W świetle latarki widziałem zmięte i zrzucone na 
ziemię prześcieradło, zwisającą w dół rękę o pomalowanych na 
czerwono paznokciach. Nie wiedziałem co się dzieje. Obraz 
ten jednak wzbudził we mnie dziwną fascynację. Poczułem 
mrowienie na plecach. Nagle Henry głośno jęknął i 
znieruchomiał. Ruszyłem w stronę pokoju. Na szczęście 
pamiętałem, gdzie należy skręcić. Układając się na posłaniu 
dostrzegłem patrzące z uwagą oczy Vittoria. Nic nie 
powiedział, tylko po chwili uśmiechnął się. Jakby 
przepraszająco. 
   Następnego ranka Vittorio podszedł do mnie i powiedział:
   - Szykuj się Gaetano, usta już czekają.
   Poszliśmy długim korytarzem aż do małych drzwi przy 
zamkniętej wielkiej bramie. Vittorio zapukał, nacisnął 
klamkę, po czym popchnął mnie lekko w stronę wnętrza i 
szepnął: 
   - Powodzenia, chłopcze.

Patrząc na człowieka, który siedział w fotelu pod ścianą, 
natychmiast zrozumiałem, czemu nazywali go "usta". Szeroka, 
czerwona pręga, jaką miał zamiast warg, sprawiała straszne 
wrażenie. Jednak głos miał przyjemny - głęboki i spokojny. 
   - Cześć - powiedział i zorientowałem się, że nie jest 
Włochem. Mówił z dziwacznym akcentem, twardym i sztywnym. 
- Siadaj - Wskazał fotel przy wielkim biurku - Jak się 
czujesz, Gaetano ?  
   - Dobrze proszę pana. 
   - To, co ci powiem, przyjmiesz z niedowierzaniem, może 
pomyślisz, że chcę cię oszukać. A jednak to prawda, jej 
rzetelność miałeś nieszczęście sprawdzić na własnej skórze. 
Otóż Ameryka nie istnieje. A raczej nie ma takiej Ameryki, 
jaką sobie wyobrażałeś. Nie ma Nowego Jorku, Chicago, San 
Francisco ani żadnego z wielkich miast. Zamiast nich są 
hangary, tysiące hangarów, takich jak ten. Śpią w nich 
miliony ludzi. To oni, a raczej ich sny, są Ameryką. Śnią o 
zabawie, pracy, cierpieniu, o swych żonach, mężach, 
kochankach. Żyją w świecie iluzji, marzeń sennych, tak 
doskonałych i logicznych, że po przebudzeniu w innym miejscu 
nie będą w stanie odróżnić snów od rzeczywistej 
przeszłości. My tworzymy ich sny i dzięki specjalnym 
aparatom nie pozwalamy, aby w ich wspomnieniach nastąpiły 
sprzeczności czy niejasności. Z powodów, których nie pora 
tu wyjaśniać, musimy tak postępować. Ty nie miałeś 
szczęścia. Zamiast na swoim miejscu śnić sen o pracy u 
kuzyna, jesteś teraz w świecie realnym, z którego nie ma 
ucieczki. Musimy tu pozostać, na tym kontynencie, na dobre i 
na złe. Przykro mi to mówić, ale nie będziesz mógł już 
nigdy zobaczyć ojca ani kuzynów. To my będziemy dla ciebie 
rodziną, mam nadzieję, że dobrą. 
   Patrzyłem w czeluść czerwonej szramy jego ust. Cała 
prawda o dalekim lądzie zwanym Ameryką, krainie 
szczęśliwości, życzliwej i wesołej, dotarła do mnie w tej 
jednej chwili i przytłoczyła mnie. Tajemnicę, o której nie 
chcieli mówić Henry i Vittorio, traktowałem jako rodzaj 
zabawy, baśni, podświadomie oczekując, że wszystko da się 
wyjaśnić w prosty sposób. Teraz za sprawą człowieka o 
upiornych wargach dostrzegłem daremność takiego oczekiwania. 
   - Dlaczego? - To było jedyne słowo, jakie zdołałem z 
siebie wydobyć.  
   - Obudziłeś się, chłopcze. Dlatego. Nie potrafimy 
wyjaśnić, czemu niektórzy budzą się w naszych 
pomieszczeniach, ale tak się zdarza. Przerwanego procesu 
hipnozy nie można już ponowić. Jeżeli raz zobaczysz prawdę o 
Ameryce, to już nigdy nie potrafimy cię oszukać, rozumiesz?  
   Nie rozumiałem, nie chciałem zrozumieć. 
   - Lepiej będzie, jak od razu poznasz całą prawdę, bez 
kręcenia. Zresztą i tak szybko byś przejrzał ewentualne 
kłamstwa. Będziesz chodził do szkoły, poznasz nowych ludzi, 
być może kogoś w twoim wieku. Na lekcjach nauczyciele 
wyjaśnią wszystko, o co zapytasz. Staraj się uczyć pilnie, 
a nagroda cię nie minie. Teraz Anna zaprowadzi cię do sekcji 
szkolenia. 
   Weszła drobna kobieta. Miała najbardziej czarne włosy, 
jakie kiedykolwiek widziałem. Błyszczące pasma były ułożone w 
dziesiątki warkoczyków splecionych w nieładzie wokół twarzy. 
Przyjemnej, uśmiechniętej, wyrażającej spokój i radość. Ujęła 
mnie za rękę i wyprowadziła z pokoju. Miałem pustkę w głowie i 
chciałem jak najszybciej wrócić do rodzinnej wioski, chodzić 
znowu z tatą, doglądać oliwek i jeść gulasz zrobiony przez 
mamę. Lecz dzięki dotykowi ciepłej dłoni kobiety zacząłem 
zapominać o rozpaczy.

Po raz pierwszy od chwili przebudzenia byłem poza hangarem. 
Na zewnątrz rosła krótka szarawa trawa i kilka wysokich, 
nieznanych mi drzew. Stalowosine chmury leniwie przesuwały 
się po niebie, odsłaniając na moment skrawki błekitu. Teren 
wokół był płaski i monotonny. Gdy odwróciłem głowę 
spostrzegłem za sobą olbrzymią białą ścianę. Jej ogrom był 
przytłaczający, mimowolnie cofnąłem się. Płaszczyzna ciągnęła 
się wieleset metrów w obie strony i była co najmniej tak 
wysoka jak najwyższe domy w Licata. Patrzyłem na jedną ze 
ścian hangaru, w którym spędziłem ostatni tydzień. 
   - Ogromny, prawda ?
   Anna stała obok wciąż ściskając delikatnie moją rękę. Też 
podziwiała rozległość budowli. Potem spojrzała na mnie. 
Dostrzegłem w jej oczach dziwne ciepło, czułość. 
   - Masz na imię Gaetano? 
   Skinąłem głową.
   - Miałam kiedyś syna w twoim wieku. Był tylko trochę wyższy.
Lubił gdy mu opowiadałam straszne historie. Chował 
głowę pod koc i piszczał udając strach. 
   Czułem w jej słowach smutek i żal. Patrzyła na mnie z 
uwagą.
   - Teraz nawet nie wiem czy to była prawda... Chodźmy. 
   Weszliśmy do niskiego budynku o białych, chropowatych 
ścianach. W środku było podobnie jak we wnętrzu hangaru. 
Miękkie tkaniny na podłodze, przytłumione oświetlenie, 
zapach kurzu. Zapukała do drzwi na początku korytarza, 
otworzyła je i lekko popchnęła mnie w stronę wnętrza. Potem 
odwróciła się niespodziewanie i odeszła. Przestąpiłem próg. 
   Było ich troje, dwóch mężczyzn i kobieta. Z
zainteresowaniem patrzyli w moją stronę.
   - Prosimy, wejdź, Gaetano - powiedział po włosku młodszy z 
mężczyzn. Tak zaczęło się szkolenie.

Czasami prawie przez dziesięć godzin dziennie uczyłem się 
różnych rzeczy. Dwie, trzy godziny zajmował angielski, po 
godzinie matematyka, geografia i historia. Codziennie 
godzinę poświęcano na wiedzę o Ameryce. Uczyłem się, jak 
działają windy, którymi woziło się ludzi, jak przebiega 
typowy cykl pobytu w hangarze, jakie są urządzenia 
przeciwpożarowe i klimatyzacyjne. Na noc wracałem do swojego 
hangaru, gdzie spałem z Vittorio i Henrym. Teraz już mogłem 
chodzić z nimi na obchód, a nawet czasem prowadzić wózek 
elektryczny. Konfrontowałem wiadomości teoretyczne z 
codzienną praktyką. Rano zaś szedłem do centrum szkolenia. Z 
angielskim szło mi tak dobrze, że po kilkunastu dniach 
mogłem swobodnie rozmawiać z nauczycielem. Oprócz mnie w 
grupie było jeszcze dwóch starszych mężczyzn. Rozmawiali 
tylko ze sobą w dziwnym, niezrozumiałym języku. 
   Po trzech tygodniach zostałem wezwany do gabinetu 
dyrektora. Nigdy nie widziałem dyrektora, ale wielokrotnie 
słyszałem od nauczycieli o "dyrektorze". Wyrażali się o nim 
ze strachem, czy raczej głębokim szacunkiem, zmieszanym z 
nieokreśloną obawą. Szedłem do jego gabinetu z duszą na 
ramieniu. 
   - Dzień dobry - powiedział po angielsku wysoki i szczupły 
mężczyzna siedzący za biurkiem.
   - Dzień dobry, panie dyrektorze. - Nauczycielka 
poinstruowała mnie, jak mam się zachować. Nadal stałem 
patrząc mężczyźnie prosto w oczy. Starałem się nadać twarzy 
wygląd spokojny i pełen oddania. 
   - Siadaj. - Wskazał stojące obok krzesło. Usiadłem na 
brzegu.
   - Nauczyciel angielskiego, pan Thrueblood twierdzi, że 
robisz zadziwiające postępy. Testy ujawniły twoje wyjątkowe 
zdolności lingwistyczne, młody człowieku. - Przerwał 
i zapalił bardzo grubego brązowego papierosa. 
Dotychczas nie widziałem, aby ktokolwiek palił w Ameryce, 
ale uznałem, że musi to być dyrektorski przywilej. 
   - Po naradzie z panem Thrueblood postanowiliśmy nauczyć 
cię jeszcze jednego języka. A raczej pozwolić ci, byś sam 
się go nauczył. Za trzy dni kończysz normalny cykl 
szkolenia. Ale zamiast rozpocząć przyuczenie zawodowe 
otrzymasz wielką szansę. Spotkasz się z panią Veriten. Ona 
ci trochę pomoże. Jeżeli wam się powiedzie, czeka cię 
wielka nagroda, młody człowieku. Do widzenia. - Dyrektor 
wydmuchnął chmurkę aromatycznego dymu na pożegnanie. 
   Po trzech dniach rozpocząłem najdziwniejszy okres mojego 
długoletniego pobytu w Ameryce. Okres nauki języka Obcych.
  
   Pani Veriten była drobną staruszką o nieprawdopodobnie 
pomarszczonej twarzy. Powiedziała mi, co naprawdę dzieje się 
w Ameryce. W ciągu długich popołudni poznałem historię tego 
kontynentu, jego wielką tragedię. W trakcie lekcji, gdy 
uczyłem się słów i zasad języka Obcych, pokazywała mi 
trójwymiarowe zdjęcia przedstawiające drobiazgowy zapis 
dziejów Ameryki. Wspólnie czytaliśmy sprawozdania Obcych, 
dokumenty ich rządów, wertowaliśmy plany budów i schematy 
urządzeń. Poznałem największą tajemnicę naszej planety.  
   Zaczęło się w połowie piętnastego wieku. Na Ziemię 
dotarła bezzałogowa sonda kosmiczna. Weszła na orbitę, 
zrobiła kilka tysięcy zdjęć, a następnie wylądowała na 
kontynencie Ameryki Północnej, w okolicy Wielkich Jezior. 
Pobrała próbki gleby, atmosfery i wystartowała w powrotną 
drogę. Po kilkunastu miesiącach na orbicie pojawił się 
załogowy statek międzygwiezdny. Wylądował tam gdzie przedtem 
lądowała sonda. Miedzianoskórzy mieszkańcy tych ziem 
przywitali Obcych jak bogów. Nawiązano kontakt, wymieniono 
dary. Przyleciało kolejnych pięć rakiet. Gdy jedna z nich 
podchodziła do lądowania, nastąpiła katastrofa. Eksplodowały 
zbiorniki paliwa. Przybyła na miejsce komisja Obcych nie 
miała nawet czego badać. Całe terytorium Ameryki Północnej 
zmieniło się w pustynię. Z ludzi, zwierząt oraz statków 
Obcych pozostało wspomnienie. Wówczas rada planetarna 
Obcych postanowiła z niezbyt dla nas zrozumiałych względów 
zachować wypadek w tajemnicy. Może chodziło o zachowanie 
władzy politycznej na planecie Obcych, może zaś o zatajenie 
katastrofy przed innymi cywilizacjami. Pani Veriten sądziła, 
że mogła to być inicjatywa przedsiębiorstwa produkującego 
statki kosmiczne. Dosyć na tym, że Obcy powołali koncern do 
rozwiązania problemu. Wtedy powstała America Incorporation. 
Opracowano program rekultywacji fauny i flory, sprowadzenia 
osadników z sąsiedniego kontynentu, odbudowy kultury. 
   I wtedy  przypłynął Kolumb. Jego trzy statki zostały z 
daleka zauważone przez Obcych. Próbowali skierować je na 
południe, ale nic z tego nie wyszło i  we wrześniu 1492 roku 
Europejczycy po raz pierwszy wylądowali na spękanej ziemi 
Ameryki. Byli przerażeni. Spodziewali się dotrzeć do krainy 
pełnej złota, bogactw i kwiatów. Zastali pustynię bez śladu 
życia. Wypalone słońcem piaski, kamieniste plaże, 
niezmierzone równiny pokryte szczątkową roślinnością. 
Pojawili się Obcy. Podejrzewam, że właśnie wtedy powstał 
niesamowity plan mistyfikacji. Obcy dogadali się z Kolumbem 
i częścią załogi. Tych, co uważali ich za wysłanników 
szatana bądź nawet za diabłów we własnej osobie, Obcy umieścili w 
pierwszym powstałym na kontynencie hangarze. Do Europy 
wrócił tylko jeden statek obładowany złotem, z 
wiadomościami, że odkryto ziemię obiecaną. Wygląda na to, że 
Kolumb wynegocjował całkiem niezłe warunki za utrzymanie 
tajemnicy. I tak plan Obcych zmienił się diametralnie. Nie 
było już czasu na planowaną odbudowę kontynentu. Zaczęto 
stawiać hangary, instalować maszyny do tworzenia snów. Odtąd 
każdy człowiek, który przybywał do Ameryki, zostawał uśpiony 
i poddany zahipnotyzowaniu przez olbrzymią maszynę. Kolumb i 
jego załoga byli  jedynymi ludźmi, którzy powrócili z 
podróży do Ameryki bez ingerencji w ich mózgi. Z tego, co 
znalazłem w papierach, cała załoga "Santa Anny" umarła w 
pierwszych trzech miesiącach od chwili powrotu. Kolumb 
natomiast żył dalej i starał się rozwinąć swój interes. 
Podczas trzeciej podróży postawił jednak Obcym warunki nie 
do przyjęcia nawet dla nich - żądał wielu ton złota, części 
ziem Ameryki i udziału w posiedzeniach America Incorporation 
z prawem weta. Skończył w więzieniu jako szaleniec. 
   Od tej pory olbrzymie oszustwo Obcych rozrastało się w 
niespotykanym tempie. W ciągu stuleci budowano dziesiątki 
hangarów, udoskonalano maszyny snów, powstały specjalne 
wydziały pisania listów, odpowiadania na telefony, malowania 
obrazów, tworzenia filmów, produkowania maszyn, budowania 
statków. Planowanie tak gigantycznego przedsięwzięcia 
przerastało nawet możliwości mentalne Obcych. Dlatego 
całością zajmowała się olbrzymia maszyna sterująca 
wszystkimi wydziałami. Ponieważ Obcym potrzebni byli też 
zwykli robotnicy, rekrutowano ich spośród ludzi, którzy z 
różnych względów nie poddawali się uśpieniu lub budzili się 
w trakcie hipnozy. Według madame Veriten, w America Inc. 
pracowało ponad dwadzieścia tysięcy takich osób. Głównie 
przy obsłudze hangarów i konserwacji urządzeń. Mieli lekką 
pracę, dwumiesięczny urlop w jednym z kilku ośrodkow 
wypoczynkowych i żadnych możliwości ucieczki. Resztą 
zajmowały się maszyny Obcych. Ponieważ musiały tworzyć tylko 
zewnętrzny wizerunek Ameryki, budowały tylko te statki, które 
zawijały do światowych portów, malowały tylko te obrazy, 
które musiały być wywiezione poza kontynent, pisały artykuły 
do gazet, które czytał cały świat. Wewnątrz była iluzja 
tworzona w umysłach śpiących w hangarach. Przyjeżdżali do 
Ameryki i wyjeżdżali z niej nawet nie przypuszczając, że 
cały czas spali na plastykowych półkach a do ich głów 
poprzez dziwne przewody wnikały zaprogramowane złudzenia, 
sztuczne uczucia, widmowe obrazy i zdarzenia, które nigdy 
nie miały miejsca. Wracali do rzeczywistego świata i 
opowiadali o Ameryce, cudownym kraju wolności i swobody. 

Nauka języka Obcych szła mi z wielkimi oporami. Sądziłem, że 
do poznania języka wystarczy poznać odpowiednią liczbę słów 
i zasady gramatyczne tworzenia zdań. Tymczasem napotkałem 
barierę, której nie potrafiłem przeskoczyć. Kulturę Obcych. 
   Madame Veriten tłumaczyła mi z uśmiechem:
   - Wyobraź sobie, Gaetano, że jest gdzieś monopłciowa 
cywilizacja, która odżywia się za pomocą fotosyntezy, nie ma 
naturalnych wrogów, klimat planety jest łagodny, tak że 
niepotrzebne jest schronienie przed zimnem czy deszczem. 
Cywilizacja ta nie wytworzy zapewne języka, gdyż nie ma 
takiej potrzeby. Wszystko podano jej na talerzu, nie ma powodu 
do walk między osobnikami, do tworzenia sojuszy przeciwko 
antagonistom. Każdy żyje dla siebie. Taka zbiorowość nie 
wytworzy pojęcia pieniądza, wartości materialnej. Z kolei 
wyobraź sobie język stworzony przez cywilizację, której 
przedstawiciele nie posiadają narządu wzroku. Ich słownictwo 
będzie zawierało nieskończenie wiele określeń dotykowych, 
subtelności dotyczących zapachu czy smaku. Niezrozumiałe 
byłyby dla nich nasze pojęcia koloru, perspektywy, odcieni, 
prawdopodobnie także ruchu i cykliczności. Nie wiem czy 
porozumienie między nami a taką cywilizacją byłoby możliwe. 
Na szczęście z Obcymi jest inaczej. Są podobni do nas, 
chociaż znacznie bardziej zaawansowani technicznie. Ich 
macierzysta planeta była nieprzyjazna, pełna kataklizmów i 
rozszalałych żywiołów. To spowodowało ich techniczną 
ekspansję. Niestety w dziedzinie sztuki, filozofii i kultury 
są bardzo zacofani. Może wiąże się to z ich sferą seksualną. 
- Spojrzała na mnie niepewnie. - Rozmnażają się przez 
podział. Fizjologicznie obce jest im więc pojęcie śmierci. 
To czyni rozmowy z nimi bardzo trudne. Uczę się ich języka 
ponad 60 lat i nadal wiele słów jest dla mnie pustym 
dżwiękiem. 
   Pracowałem jednak pilnie i pani Veriten była ze mnie 
zadowolona. Dlaczego akurat mnie przypadł zaszczyt uczenia 
się języka Obcych? Po pierwsze, madame Veriten była już stara 
i należało postarać się o nowego tłumacza. Po drugie, wśród 
obudzonych rzadko zdarzały się osoby z talentami 
lingwistycznymi. Dyrektor już zastanawiał się nad obudzeniem 
jakiegoś młodego językoznawcy gdy okazało się, że ja 
posiadam zdolności w tym kierunku. Postanowiono sprawdzić, 
czy dam radę. 
   Po roku władałem językiem Obcych tak dobrze jak madame 
Veriten. I wciąż się uczyłem, rozszyfrowując pisma Obcych, 
ich książki i listy. Pamiętam swoje pierwsze spotkanie z 
Obcym. Nie przebywali stale na Ziemi, przylatywali 
zwykle dwa razy w roku, aby sprawdzić, jak funkcjonuje ich 
system i zabrać materiały do badań. Wtedy też odbywali 
krótkie konferencje z dyrektorem, który odbierał od nich 
szczegółowe instrukcje, dotyczące dalszych przedsięwzięć. On 
z kolei informował ich o potrzebach America Inc., takich jak 
planowane położenie kabla telefonicznego między Europą a 
Ameryką i przewidywanym w związku z tym wzroście liczby 
rozmów międzykontynentalnych czy rozwoju połączeń 
lotniczych i konieczności budowy nowego terminalu lotniska. 
   Pierwsze spotkanie, w jakim brałem udział, dotyczyło 
wybuchu wojny między Niemcami i Austrią a Włochami i 
Francją. Do gabinetu dyrektora wjechał stalowy wózek, na 
którym siedziała podłużna masa zielonego mięsa z dwojgiem 
olbrzymich oczu na samym czubku. Chociaż przedtem widziałem 
fotografie Obcych, widok żywego osobnika sprawiał niesamowite 
wrażenie. Szybko się otrząsnąłem i wypowiedziałem formułę 
powitania. Tygodnie słuchania głosu Obcych ze specjalnej 
maszyny odtwarzającej nie poszły na marne. Rozumiałem 
prawie wszystko, co mówiła zielona, bezkształtna istota. Obcy 
przekazywał dyrektorowi wiadomości dotyczące wzmożonej 
aktywności przemysłu America Inc. związanej z wojną. 
Informował, które hangary zawierają ludzi dawno uważanych za 
umarłych, a więc nadających się, po przeprogramowaniu przez 
centralną maszynę snów, do użycia jako żołnierze w 
spodziewanym konflikcie. Spotkanie zakończyło się po 
godzinie i Obcy wyjechał z pokoju. Dyrektor był ze mnie 
zadowolony. Madame Veriten, obecna przy spotkaniu ani razu 
nie musiała mi pomagać. 
   Stałem się oficjalnym tłumaczem America Inc. Początkowo 
z pomocą madame Veriten, a potem samodzielnie, przez następne 
pięćdziesiąt pięć lat pośredniczyłem w kontaktach między 
dyrektorem a Obcymi i uczyłem kilku ludzi języka Obcych. 
Byłem świadkiem olbrzymiego postępu technologicznego 
ludzkości w dużej mierze inspirowanego przez Obcych. 
Powstania rakiet, komputerów, bomby atomowej, samolotów 
odrzutowych, telewizji i tysięcy drobnych wynalazków 
ułatwiających życie. Poznałem wszystkie ośrodki wypoczynkowe 
korporacji, łowiłem ryby w Pacyfiku, zdobywałem niedostępne 
szczyty gór. Byłem dwa razy żonaty, miałem syna, który 
pracował teraz w jednym z ośrodków informatycznych, 
zajmujących się opracowywaniem raportów statystycznych. 
Widziałem niesamowity rozrost gigantycznego oszustwa, jakim 
była America Inc. Tysiące hangarów ciągnęło się po 
horyzont, codziennie przybywało do Ameryki ponad 200 tys. 
osób i tyle samo odjeżdżało. Centralny komputer, tworzący 
sny dla nich sny, a także dla około 30 milionów ludzi 
śpiących w hangarach, musiał być w ciągu ostatnich 40 lat 
dwukrotnie przebudowywany, aby sprostać zadaniu. 
Wydawaliśmy dziennie dziesiątki gazet , fałszowaliśmy ponad 
milion rozmów telefonicznych i ponad trzy razy tyle listów. 
Komputery produkowały dziesięć filmów na tydzień, pisały 
dwadzieścia książek, budowały jeden statek tygodniowo, jeden 
samolot co trzy tygodnie, tworzyły tysiące zdjęć 
nie istniejących budynków, osób, ogrodów zoologiczych, 
samochodów, festynów, wystaw i katastrof. Sporządzano 
sprawozdania telewizyjne z konferencji, meczów sportowych, 
które nigdy nie miały miejsca. Przygotowywano mające się 
nigdy nie odbyć wybory, organizowano zagraniczne wizyty 
zahipnotyzowanych oficjeli, przyjmowano polityków z całego 
świata, którzy śnili swoje misje w specjalnym hangarze dla 
VIP-ów. To niesamowite, że nikt na świecie nie spostrzegł, 
że Ameryka jest gigantycznym oszustwem. 
   Dlaczego nikt dotychczas nie przejrzał tej gry, nie 
zaczął się czegoś domyślać, nie trafił na ślad?  Przez lata 
pracy powoli zacząłem odnajdywać odpowiedż. Oszustwo było 
doskonałe! W systemie nie było luk, żadnych sprzeczności, 
niedociągnięć. Rozwój America Inc. przebiegał harmonijnie i 
proporcjonalnie do potrzeb. Komputery kierujące korporacją 
były nieomylne, niezawodne i gotowe do spełnienia każdego 
polecenia programu sterującego. Każdego człowieka, który 
poznawał prawdę, pozbawiano możliwości opuszczenia 
kontynentu, więc automatycznie przestawał być zagrożeniem, a 
nawet wykonywał użyteczną  pracę na rzecz korporacji. 

Stawałem się coraz ważniejszym trybem w tej olbrzymiej 
maszynie. Funkcja tłumacza okazywała się z czasem bardzo 
istotna. Dyrektor zaczął się mnie radzić w różnych sprawach, 
z biegiem czasu w coraz bardziej poważnych. Był osobą 
samotną, izolującą się od innych i ta samotna 
odpowiedzialność  ciążyła mu ogromnie. Dzięki niemu poznałem 
wiele tajemnic korporacji. Dowiedziałem się, że ośrodki 
wypoczynkowe istniały tylko w głowach ludzi i w pamięci 
komputerów. Pobyt w nich był jedynie złudzeniem, senną marą, 
którą śniliśmy leżąc w hangarach. Pamiętam, że wtedy naszły 
mnie pierwsze wątpliwości co do dalszego uczestnictwa w 
pracy na rzecz korporacji. Skoro prawie wszystko było 
oszustwem, iluzją, jaki sens miało działanie? Pamiętam 
długie spory z dyrektorem. Twierdził, że nie ma różnicy 
między urojonym wspomnieniem a przeżyciem rzeczywistym. 
  - Czy możesz rozróżnić te dwie rzeczy bez mojej  pomocy?  
Czy potrafisz oddzielić w swojej pamięci prawdę od prawdy 
pozornej?  Prawdziwe wspomnienia dotyczą zdarzeń i rzeczy 
istniejących, a te wszczepione nie. Lecz co z tymi 
wspomnieniami, które powstały w samotności, gdzieś daleko, w 
miejscu, którego już nigdy nie odwiedzisz? Jak rozpoznasz 
ich status, jeżeli jedynym weryfikatorem jest twoja pamięć? 
A inne wspomnienia, jak je rozróżnisz, jeżeli można także 
fałszować pamięć tych, którzy według ciebie byli świadkami 
minionych zdarzeń? Nawet w umysłach nieskażonych hipnozą 
wspomnienia z biegiem czasu zacierają się i deformują. 
Niektóre fakty znikają z naszej pamięci bezpowrotnie, inne 
zmieniają znaczenie. Kolory stają się inne, ulatują zapachy, 
ostre kontury przysłania mgła lat. W labiryntach wspomnień 
słowo prawda jako coś bezwzględnego, coś podlegającego 
absolutnej weryfikacji, zatraca rację bytu. Pamięć zawiera 
tysiące wydarzeń nie dających się potwierdzić w sensowny 
sposób. Czy to oznacza, że prawda o nich nie istnieje? Jak 
wybrniesz z tych meandrów logiki, Gaetano?  Gdzie odnajdziesz 
tę "prawdę", o którą walczysz?  
   W takich chwilach czułem się bezradny wobec 
rzeczywistości. Uciekałem w krainę książek, szukając 
zapomnienia pośród kartek wypełnionych tysiącami historii, 
dramatów i chwil szczęścia. Oddalałem się od świata, brnąc 
w wymyślone fabuły i przygody, z których wiele rozgrywało 
się tu, w Ameryce. Z czasem jednak powróciłem do wycieczek 
na wybrzeże bądź w góry, choć świadomość ich nierealności 
psuła mi przyjemność. 
   Wiele razy korciło mnie, aby zniszczyć wspaniały 
mechanizm Obcych. Rano, gdy  nie musiałem wcześnie 
wstawać, leżąc z zamkniętymi oczami wymyślałem sposoby na 
ujawnienie światu prawdy o Ameryce. Powstawały plany, od 
zupełnie poronionych i nielogicznych aż po całkiem 
przebiegłe, kalkulacje, mające moim zdaniem, szanse 
powodzenia. Najprostszym wyjściem byłoby uszkodzenie 
centralnego komputera. Miał on wiele systemów zabezpieczeń, 
awaryjne zasilanie, zdublowane kanały łączności, wymyśliłem 
jednak sposób, jak zmylić czujne straże i spowodować błędy w 
działaniu supermaszyny. Ponieważ program aktualizował się 
na podstawie żródeł zewnętrznej informacji, należało 
zafałszować ten kanał. O ile system zbierania danych był 
niesłychanie rozbudowany, to jego wrażliwość na zakłócenia 
była spora. Co kilkanaście minut do centrali informacyjnej 
przychodziły aktualne dane z teleksów, telefonów, gazet, 
telewizji, radia i korespondencji listownej. Większość z 
nich pochodziła ze światowych agencji informacyjnych jak 
Reuter czy AFP, ale America Inc. posiadała także własną 
sieć, złożoną z korespondentów zagranicznych. Nie mieli oni 
pojęcia o istnieniu korporacji i pracowali jak uczciwi 
dziennikarze we wszystkich rejonach kuli ziemskiej, 
przesyłając informacje do pozornych gazet i nie istniejących 
agencji, takich jak CNN czy ABC (nie mówiąc już o CIA czy 
NSA). Gdybym uderzył w to miejsce, miałbym szanse 
powodzenia. Zacząłem częściej o tym myśleć i 
pewnego razu zredagowałem korespondencję o nie istniejącym 
klubie hokejowym Pistols Rangers. Wprowadziłem ją do kanału 
informacyjnego i następnego dnia w jednym z działów 
sportowych nowojorskiej gazety znalazłem sprawozdanie z 
meczu Dragon's L.A. z... Pistols Rangers. Dokładnie w takiej 
formie, jaką przekazałem centralnemu komputerowi. Niewinna 
zabawa stawała się poważną grą. Po tygodniu ponowiłem próbę, 
tym razem z wymyśloną królową Czech. Siedziałem właśnie nad 
stosem depesz agencyjnych, starając się odnależć sfałszowaną 
wiadomość, gdy rozległo się pukanie do drzwi. Dyrektor wpadł 
tylko na chwilę, aby zobaczyć, czy nie mam trochę wolnego 
czasu na partię szachów. Spojrzał na rozłożone na biurku 
papiery i nagle uśmiechnął się. 
  - Wiele lat temu próbowałem bawić się w ten sam sposób. 
Tylko, że ja zająłem się radiem. Dzięki władzy, jaką już 
wtedy posiadałem, wyemitowałem audycję o najeździe Obcych na 
nasz świat. Źaden system nie jest doskonały, są tylko takie, 
w których nikt nie odkrył luki. Wydawało mi się, że 
znalazłem jedną z możliwości oszukania komputera. I wówczas, 
gdy byłem o krok od sukcesu, zdałem sobie sprawę z dwóch 
rzeczy. Po pierwsze, Ameryka istnieje. Może nie ma Empire 
State Building, Golden Gate czy Hollywood, ale ten kraj 
znalazł miejsce w umysłach i sercach miliardów ludzi. Wierzą 
w naszą magię, kuglarskie sztuczki, zwodnicze czary. Widmowy 
przemysł zintegrował się nierozerwalnie z ekonomiką 
światową, nasze siły zbrojne są podstawą ładu politycznego, 
złudne istnienie Ameryki nadaje sens milionom ludzkich 
poczynań. Czy mógłbyć powiedzieć żołnierzowi, który stał się 
inwalidą walcząc o wolność Ameryki, że walczył o miraż, o 
senną ułudę? Czy byłbyś w stanie spojrzeć w oczy milionom 
obudzonych i oświadczyć, że cały ich dotychczasowy świat to 
tylko sny? Źe ich troski i radości to impulsy elektryczne? 
Źe ból, który musieli znosić, że miłosne uniesienia to 
bzdura, oszustwo i mistyfikacja? Dopóki śpią nieświadomi w 
naszych hangarach wszystko jest w porządku. Śnią, czując i 
przeżywając to wszystko, co niesie prawdziwe życie. Gdy się 
obudzą, czeka ich tragedia. Czy tego chcesz?  
   A więc wiedział. Spuściłem wzrok. Każde jego słowo 
niszczyło moje pojęcia uczciwości i prawdy. Definicje 
zagubiły się pośród gąszczu motywów, skutków, wyjaśnień i 
kłamstw. Skierował się do wyjścia, ale przed drzwiami 
obrócił się i powiedział cicho: 
  - Wiesz co stało się jeszcze tego wieczora ? W chwili, gdy 
byłem o krok od zdemaskowania Ameryki, gdy miałem ujawnić 
wszystkim gigantyczne oszustwo, nagle mój mikrofon przestał 
działać. Wtedy usłyszałem swój własny głos oznajmiający światu, 
że audycja była tylko żartem, śmiesznym wybrykiem reportera 
radiowego. Wówczas pojąłem drugą prawdę o Ameryce. Tego systemu 
nie można wywieść w pole, oszukać, zniewolić. Od początku 
kontrolował moje poczynania, od pierwszej chwili czuwał nade mną. 
Dopuścił mnie do samego finału i tam zadał decydujący cios. 
Upokorzył mnie celowo, aby zniszczyć we mnie resztki oporu, abym 
nigdy już nie spróbował. I tak się stało. 
   Zamknął drzwi, a ja nieruchomo siedziałem w fotelu. Dawno 
już zapadł zmrok, dym z cygar dyrektora bez śladu rozpłynął 
się wśród ciemności, gdy wstałem i zgarnąłem z biurka stos 
gazet. Wrzuciłem je do kosza na śmieci, razem ze swoją 
głupotą. To wszystko. 

Wiele lat służyłem jeszcze korporacji jako tłumacz. 
Widziałem loty kosmiczne, budowę pierwszej bazy na Księżycu, 
ekspedycję na Marsa. Byłem świadkiem niesłychanej ekspansji 
technicznej człowieka. Przodował w tym wciąż jeden kraj - 
Ameryka. Byliśmy w pierwszym szeregu. Zawsze najsilniejsi, 
najodważniejsi, najbardziej nowatorscy. Myślę, że to Ameryka 
była motorem zmian, jakich zakosztowała ludzkość podczas 
ostatnich 200 lat. Historia starożytnych cywilizacjii uczy, 
że zawsze po okresie rozkwitu następowała stagnacja i 
regres. Mam nadzieję, że korporacja będzie tym czynnikiem, 
który powstrzyma upadek współczesnej kultury. Źe zapas 
wiedzy Obcych starczy na dalsze napędzanie maszyny, której 
na imię nauka. 
   Wreszcie i na mnie przyszedł czas. Byłem już stary. 
Zastępował mnie młody chłopak, kilkunastoletni Duńczyk. 
Byłem dla niego tym, kim była kiedyś dla mnie madame Veriten. 
Uczyłem go języka Obcych, ich dziwacznego sposobu widzenia 
świata, pojmowania ludzkiej egzystencji, śmierci, 
wieczności. Był pojętnym uczniem, czułem jak narasta w nim 
pewność tego, co robi. Za to rzadziej i coraz mniej chętnie 
brałem udział w konferencjach z Obcymi. Nowy dyrektor (mój 
przyjaciel umarł kilka lat temu) patrzył na mnie jak na 
przeżytek starej epoki. Wreszcie sam poprosiłem o emeryturę 
motywując to stanem zdrowia i chęcią odpoczynku. Jorgen, mój 
młody uczeń, znakomicie dawał sobie radę, wiedziałem, że 
niczego nie potrafię go już nauczyć. 
   Pragnąłem odpoczynku, samotności. Chciałem być poza wirem 
wydarzeń, poza karuzelą życia. Ostatnie chwile zamierzałem 
spędzić w absolutnym odosobnieniu, pośród martwych skał, 
gdzie mógłbym sam na sam zmierzyć się z pamięcią, ze 
wspomnieniami, podsumować swoje długie życie i odejść w 
uporządkowany sposób, Bez pośpiechu, ale i bez ociągania. Z 
całą świadomością odsunąć się od egzystencji w mrok 
wiecznego zapomnienia. 
 
Teraz przemierzam kosmiczną pustkę kierując się w stronę 
Sette - małej planetoidy mającej stanowić moje dożywotnie 
dobrowolne wygnanie. Mijam tysiące mil sześciennych nicości, 
dziesiątki bladych księżyców, czających się pośród czerni. 
Czuję molekuły przeszywające mnie w swoim ślepym pędzie 
znikąd ku niczemu. Patrzę na miliony gwiazd zatopionych w 
oceanie aksamitu, na odległe światy planet, błyszczące 
spokojnym blaskiem, na delikatne smugi mgławic rozciągnięte 
w próżni i zastanawiam się, czy jest możliwe, by i to było 
jedynie złudzeniem? 
                                           Sławomir Prochocki

                     SŁAWOMIR PROCHOCKI
Urodzony w Ełku w 1964 roku, absolwent Wydziału Fizyki 
Uniwersytetu Warszawskiego, pośrednik handlu komputerami. 
Opublikował u nas "Kontrę" ("NF" nr 6/91 - opowiadanie 
wyłonione w III Konkursie Literackim) oraz short 
"Marionetki" ("NF" nr 8/91).
   W "American dream" częściowo posługuje się S.P. metodą 
J.A. Zajdla (zastosowaną np. w "Paradyzji" i "Limes inferior"), 
ale używa jej do skonstruowania opowieści o innym kłamstwie, 
o mistyfikacji niekojarzące się tak jednoznacznie 
politycznie, jak bywało u Janusza. Zgodnie z duchem 
nowoczesnej fantastyki buduje Prochocki sytuację mniej może
prawdopodobną, za to bardzo przewrotną. Choć, jeśli pamiętać, 
że to w Ameryce narodziła się większość nowożytnych 
wynalazków, że to system polityczny USA bywa przez wielu 
uważany za wzór demokracji, że właśnie Stany obdarowały 
świat najbogatszym zestawem filmowych miraży, że akurat w 
Ameryce wybuchały w XX wieku mody, władające później całym 
globem, to - kto wie!? Ameryka jako fikcja, jako 
fantomatyczna iluzja i dydaktyczny spektakl grany przez 
Obcych na oczach świata - psia kość - propozycja traktowana 
dosłownie może i śmieszy, ale jako metafora dobrze trzyma 
się kupy.
   Swoją drogą szkoda, że nikt nie pisał w podobny sposób o 
Sowietach, Złych Obcych i Meteorycie Tunguskim.
                                                    (mp)
