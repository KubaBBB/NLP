Autor: R. A. Lafferty
Tytul: Dziewięćset prababek

(Nine Hundred Grandmothers)

Z "NF" 3/94

   Dobromir Ceran był obiecującym młodym funkcjonariuszem 
Służby Szczególnego Aspektu, ale jak wszyscy funkcjonariusze 
tej służby miał jedno denerwujące przyzwyczajenie. Stale 
zadawał pytanie: Co było na początku?
   Wszyscy poza nim mieli imiona zdradzające twardzieli: 
Crag Ludołamacz, Huckle Wycisk, Berg Grzmot, George Krwiak, 
Manion Flisak (kiedy Flisak mówi, żeby spływać, to człowiek 
spływa), Trent Poruta. Oczekiwano od nich twardości, toteż 
wstępując do służby przybrali sobie nowe, odpowiednie 
imiona. Tylko Dobromir zachował cywilne imię, ku 
niezadowoleniu swojego dowódcy, Ludołamacza.
   - Jak można zostać bohaterem nazywając się Dobromir! - 
grzmiał Ludołamacz. - Dlaczego nie Shannon Sztorm? To jest 
niezłe. Albo Grom Barrelhouse, albo Nevel Majcher? Nawet nie 
spojrzałeś na spis zalecanych imion.
   - Pozostanę przy swoim - odpowiadał zawsze Dobromir i 
tutaj popełniał błąd. Nowe imię czasami ujawnia w człowieku 
nową osobowość. Tak było z Georgem Krwiakiem. Wprawdzie jego 
owłosiona pierś była rezultatem przeszczepu, ale w 
połączeniu z nowym imieniem zrobiło to z niego mężczyznę. 
Gdyby Dobromir przybrał jakieś bohaterskie imię, to może 
stałby się zdolny do heroicznych czynów i męskich wybuchów 
gniewu zamiast żałosnych wahań i przelotnych dąsów.
   Siedzieli na dużej asteroidzie o nazwie Proavitus. Niemal 
słyszało się brzęk potencjalnych zysków, jakie można było z 
niej wycisnąć. A twardzi mężczyźni z Ekspedycji znali swój 
zawód. Podpisywali wielkie kontrakty na zwojach miejscowego, 
przypominającego aksamit łyka i na swoich własnych wydrukach 
komputerowych. Czarowali, nabierali i nieco zastraszali 
drobnych mieszkańców Proavitusa. Znaleźli tu poważny 
dwustronny rynek, na którego widok ciekła ślinka, i całą 
masę osobliwości kwalifikujących się do handlu antykami i 
artykułami luksusowymi.
   - Każdy się tu obłowił prócz ciebie - huczał Ludołamacz 
po trzech dniach od lądowania. - Ale nawet faceci od Aspektu 
Szczególnego muszą coś z siebie dawać. Regulamin nakazuje 
nam brać jednego z waszych, żeby dodać sprawie aspekt 
kulturalny, chociaż nie musisz się do tego ograniczać. 
Jesteśmy tu po to, żeby wyciąć z wielkiej tłustej świni 
kawał szynki, nie robimy z tego tajemnicy. Ale jeżeli okaże 
się, że świński ogon jest zakręcony w sposób wysoce 
artystyczny, to tym lepiej. A jak się na dodatek okaże, że z 
tego zakrętasa wpadnie nam parę groszy, to jesteśmy cali 
szczęśliwi. Czy dowiedziałeś się, na przykład, czegoś o tych 
ich żywych lalkach? Mogą mieć zarówno aspekt kulturalny, jak 
wartość rynkową.
   - Te żywe lalki są chyba częścią czegoś znacznie 
głębszego - powiedział Dobromir. - Trzeba rozwikłać cały 
kompleks zagadnień. Kluczem może być twierdzenie 
miejscowych, że oni nie umierają.
   - A ja myślę, że oni umierają i to młodo. Wszyscy, 
których spotykamy, są młodzi, a ci, którzy nie opuszczają 
domów, są zaledwie w wieku średnim.
   - To gdzie są ich cmentarze?
   - Pewnie palą swoich zmarłych.
   - To gdzie trzymają urny?
   - Może rozrzucają popioły albo spalają szczątki bez 
śladu. Może nie żywią żadnego szacunku dla swoich przodków.
   - Inne dane wskazują, że cała ich kultura opiera się na 
przesadnym szacunku dla przodków.
   - Ty to wyjaśnij. To zadanie w sam raz dla kogoś od 
szczególnych aspektów.

   Dobromir rozmawiał z Nokomą, swoją miejscową 
odpowiedniczką i tłumaczką. Oboje byli profesjonalistami i 
rozumieli się w pół słowa. Nokoma prawdopodobnie była płci 
żeńskiej. U mieszkańców Proavitusa obie płcie odznaczały się 
pewną nieokreślonością, ale członkowie ekspedycji uważali, 
że już je potrafią rozróżniać.  
   - Czy nie masz nic przeciw temu, że zadam ci kilka 
bezpośrednich pytań? - spytał tego dnia Dobromir na 
powitanie.
   - Jasne, że nie. Jak mam się nauczyć dobrze mówić, jeżeli 
nie będę rozmawiać?
   - Niektórzy mieszkańcy Proavitusa twierdzą, że wy nie 
umieracie. Czy to prawda, Nokoma?
   - Dlaczego nieprawda? Gdyby umierali, nie mogliby mówić, 
że nie umierają. To żart, to żart. Nie, my nie umieramy. To 
głupi cudzoziemski zwyczaj, którego nie mamy zamiaru 
naśladować. Na Proavitusie tylko zwierzęta umierają.
   - A nikt z was nie umiera?
   - Nie, a kto chciałby być wyjątkiem?
   - No to co robicie, kiedy się starzejecie?
   - Robimy coraz mniej. Następuje utrata energii. Czy u was 
jest inaczej?
   - Tak samo. Ale dokąd w takim razie idziecie, kiedy 
jesteście już bardzo, bardzo starzy?
   - Nigdzie nie idziemy. Zostajemy w domu. Podróże są dla 
młodych i tych w sile wieku.
   - Spróbujmy z innego końca - powiedział Dobromir. - Gdzie 
są twoi ojciec i matka?
   - Wszędzie po trochu. Oni nie są jeszcze starzy.
   - A twoi dziadkowie i babki?
   - Niektórzy z nich jeszcze wychodzą. Starsi siedzą w 
domu.
   - Spróbujmy inaczej. Ile masz tych babek i prababek, 
Nokoma?
   - Myślę, że mam w domu jakieś dziewięćset babek. Wiem, że 
to nie jest wiele, ale jesteśmy stosunkowo młodym 
odgałęzieniem rodziny. Są w naszym klanie rodziny mające w 
domu bardzo licznych przodków.
   - I wszyscy ci przodkowie są żywi?
   - Oczywiście. Po co trzymać nieżywych? Co to byliby za 
przodkowie?
   Dobromir zaczął podskakiwać z podniecenia.
   - Czy mógłbym ich zobaczyć? - zawołał.
   - Nie byłoby chyba dobrze, gdybyś zobaczył starszych - 
ostrzegła Nokoma. - To mogłoby być zbyt duże przeżycie dla 
kogoś obcego i dlatego wolimy tego unikać. Ale parę 
dziesiątek z nich możesz, rzecz jasna, zobaczyć.
   Wtedy Dobromirowi przyszło do głowy, że jest, być może, 
na tropie czegoś, czego szukał przez całe życie. Wpadł w 
euforię oczekiwania.
   - Nokoma, to może być klucz do wszystkiego! - zapiał. - 
Jeżeli nikt z was nigdy nie umarł, to znaczy, że żyje cały 
wasz gatunek od samego początku!
   - Jasne. Tak jak przy liczeniu owoców. Jak się żadnego 
nie odejmie, to się ma wszystkie.
   - Ale jeżeli pierwsi przodkowie wciąż żyją, to powinni 
znać swoje pochodzenie! Powinni wiedzieć, jak się wszystko 
zaczęło! Czy oni wiedzą? Czy ty wiesz?
   - O, nie. Jestem za młoda na Ceremonię.
   - A czy ktoś wie?
   - Jasne. Wszyscy starzy wiedzą, jak się to zaczęło.
   - Jak starzy? Ile pokoleń starsi od ciebie są ci, którzy 
wiedzą?
   - Dziesięć, nie więcej. Kiedy będę miała dziesięć pokoleń 
potomków, ja też przejdę Ceremonię.
   - Co to za Ceremonia?
   - Raz do roku starzy ludzie przychodzą do bardzo starych 
ludzi. Budzą ich i pytają, co było na początku. Bardzo 
starzy ludzie mówią im, co było na początku. To jest 
wspaniały moment. Wszyscy ryczą ze śmiechu! Potem bardzo 
starzy ludzie zasypiają do następnego roku i tak to 
przechodzi z pokolenia na pokolenie. Na tym polega 
Ceremonia.

   Mieszkańcy Proavitusa nie byli humanoidalni. Tym bardziej 
nie byli małpami, chociaż nazwa ta zdążyła się już przyjąć w 
żargonie ekspedycji. Chodzili w pozycji pionowej, odziani w 
długie przepasane szaty. Zakładano, że pod tymi długimi 
szatami są istotami dwunogimi, chociaż, jak powiedział 
Ludołamacz, "z tego, co wiem, równie dobrze mogą poruszać 
się na kółkach".  
   Mieli niesamowicie ruchliwe dłonie, które można by nazwać 
wszędziepalczastymi. Mogli posługiwać się narzędziami albo 
używać rąk niczym najbardziej skomplikowanych narzędzi.  
   George Krwiak wyrażał pogląd, że mieszkańcy Proavitusa 
chodzą zawsze zamaskowani i że członkowie ekspedycji nigdy 
nie widzieli ich twarzy. Mówił, że te rzekome twarze są w 
istocie rytualnymi maskami i że nikt z ludzi nie oglądał 
nigdy żadnej części ciała tubylca poza ich niezwykłymi 
dłońmi, które może są ich prawdziwymi twarzami.
   Członkowie ekspedycji zareagowali okrutną wesołością, 
kiedy Dobromir usiłował im wytłumaczyć, że stoi na progu 
wiekopomnego odkrycia.
   - Mały Dobromirek nie daje za wygraną ze swoim "Co było 
na początku" - szydził Ludołamacz. - Czy nigdy nie 
przestaniesz się zajmować tym, co było pierwsze, jajko czy 
kura?
   - Wkrótce poznam odpowiedź - upierał się Dobromir. - 
Mam jedyną w swoim rodzaju szansę. Kiedy się dowiem, skąd 
się wzięli mieszkańcy Proavitusa, mogę dojść do tego, skąd 
się wzięło wszystko. Wszyscy mieszkańcy Proavitusa żyją, od 
pierwszego pokolenia do ostatniego.
   - Nie mieści się w głowie, że można być takim naiwniakiem 
- jęknął Ludołamacz. - Podobno oznaką dojrzałości jest to, 
że człowiek znosi głupotę z uśmiechem. Mam nadzieję, że 
nigdy tego nie dożyję.
   Jednak w dwa dni później to Ludołamacz szukał Dobromira, 
żeby porozmawiać z nim właśnie o tym samym. Ludołamacz 
przemyślał rzecz po swojemu.
   - Jesteś facetem od szczególnych aspektów - powiedział - 
ale gonisz za niewłaściwym aspektem.
   - Jak to?
   - Nic mnie nie obchodzi, jak się to zaczęło. Ważne, że to
może nie mieć końca.
   - A ja zamierzam odkryć początek - upierał się Dobromir.
   - Czy naprawdę nic nie rozumiesz, baranie? Cóż takiego 
posiadają ci tubylcy, o czym nie wiemy, czy to dzieło nauki, 
przyrody, czy ślepego trafu?
   - Myślę, że chodzi o ich chemię.
   - Otóż to. Chemia organiczna osiągnęła tutaj niebywały 
poziom. Mieszkańcy Proavitusa mają wszelkiego rodzaju 
związki pobudzające i powstrzymujące. Mogą wszystko do woli 
powiększać, zmniejszać, kurczyć i przedłużać. Te istoty 
wydają mi się dość głupie, jakby robiły te wszystkie rzeczy
instynktownie. Ale robią je i to jest ważne. Gdybyśmy je od 
nich przejęli, zostalibyśmy królami panaceum w całym 
wszechświecie, bo sami mieszkańcy Proavitusa nie podróżują i 
mają niewiele zewnętrznych kontaktów. Tymi ich środkami 
można osiągnąć wszystko. Podejrzewam, że oni potrafią 
zmniejszać komórki i robić jeszcze parę innych rzeczy.
   - Nie potrafią zmniejszać komórek. Opowiada pan nonsensy.
   - Nieważne. Przy tych ich sztuczkach to konwencjonalna 
chemia staje się nonsensem. Mając ich farmakologię człowiek 
mógłby wyeliminować śmierć. Jeździsz na tym swoim koniku 
głową do tyłu. Tubylcy mówią, że oni nie umierają.
   - Są co do tego przekonani. Gdyby umierali, to oni 
pierwsi by o tym wiedzieli, jak powiada Nokoma.
   - Czyżby te istoty miały poczucie humoru?
   - W pewnym sensie.
   - Dobromirze, czy naprawdę nie rozumiesz, jaka to wielka 
sprawa?
   - Na razie to ja jeden coś tu rozumiem. Jeżeli mieszkańcy 
Proavitusa byli, jak utrzymują, nieśmiertelni od zawsze, to 
pierwsi z nich wciąż jeszcze żyją! Można się więc od nich 
dowiedzieć, jak powstał ich gatunek, a może jak powstały 
wszystkie gatunki.
   Słysząc to Ludołamacz odegrał zdychającego bizona. Rwał 
włosy z głowy i omal nie urwał sobie uszu. Tupał, drapał 
ścianę i ryczał:
   - Kogo obchodzi, co było na początku, ty bałwanie! Ważne, 
że może nie być końca!
   Ryczał tak głośno, że wzgórza odpowiadały mu echem "Kogo 
obchodzi... bałwanie".
   Dobromir udał się do domu Nokomy, ale nie z nią i nie na 
jej zaproszenie. Poszedł bez niej wiedząc, że nie ma jej w 
domu. Było to działanie podstępne, ale członkowie ekspedycji 
przechodzili szkolenie z działań podstępnych.
   Liczył na to, że bez pośrednika dowie się najlepiej o 
dziewięciuset prababkach, o żywych lalkach znanych mu z 
opowieści. Miał zamiar dowiedzieć się, co starzy ludzie 
robią, kiedy nie umierają i skąd wzięli się po raz pierwszy 
na świecie. Choć zjawiał się jak intruz, liczył na wrodzoną 
uprzejmość mieszkańców Proavitusa.
   Dom Nokomy stał w otoczeniu innych na szczycie dużego 
płaskiego wzgórza, Akropolu Proavitusa. Domy były gliniane, 
choć starannie wykończone i sprawiały wrażenie, jakby 
wyrastały ze wzgórza i stanowiły jego część.
   Dobromir wspiął się na górę krętą, wyłożoną kamieniami 
dróżką i wszedł do domu, który Nokoma kiedyś mu pokazała. 
Wśliznął się do środka ukradkiem i stanął oko w oko z jedną z 
dziewięciuset babek, przed którą nikt nie musiał się kryć.
   Babcia siedziała, była nieduża i uśmiechała się do 
gościa. Rozmawiali bez większych trudności, choć nie tak 
płynnie jak z Nokomą, która mogła porozumieć się z 
Dobromirem w jego własnym języku. Na wezwanie babki pokazał 
się dziadek, również witając przybysza uśmiechem. Tych dwoje 
staruszków było nieco mniejszego wzrostu niż mieszkańcy 
Proavitusa w kwiecie wieku. Ale okazali się równie mili i 
pogodni. Panowała atmosfera pewnej senności, nostalgii, 
nieco może wypełnionej smutkiem.
   - Czy są tutaj osoby starsze od was? - spytał Dobromir 
wprost.
   - Bardzo dużo, bardzo dużo, kto może wiedzieć ile? - 
odpowiedziała babcia i przywołała prababki i pradziadków 
starszych i jeszcze mniejszych, dobrze o połowę mniejszych 
od aktywnych mieszkańców Proavitusa: małych, zaspanych, 
uśmiechniętych.
   Dobromir wiedział już, że tubylcy nie chodzą w maskach. 
Im byli starsi, tym ciekawsze i bardziej charakterystyczne 
stawały się ich twarze. Jedynie twarze niedojrzałych, 
aktywnych mieszkańców Proavitusa mogły budzić wątpliwości. 
Żadna maska nie potrafiłaby oddać takiego spokoju i pogody 
starości. Ten dziwnie pofałdowany materiał to była ich 
prawdziwa skóra.
   Starzy i sympatyczni, słabi i senni, dziesiątki pokoleń 
aż do najstarszych i najmniejszych.
   - Ile lat mają najstarsi? - spytał Dobromir pierwszą
babkę.
   - My mówimy, że wszyscy są w tym samym wieku, bo wszyscy 
są wieczni - odpowiedziała babka. - To nieprawda, że wszyscy 
są w tym samym wieku, ale nieładnie jest pytać, ile kto ma 
lat.
   - Nie wiecie, co to jest homar - mówił Dobromir drżąc na 
całym ciele - ale jest to stworzenie, które spokojnie gotuje 
się żywcem, jeżeli wodę podgrzewa się stopniowo. Homar nie 
wpada w panikę, bo nie wie, od którego momentu gorąco staje 
się niebezpieczne. Tak samo dzieje się tutaj ze mną. 
Prześlizguję się z jednego stopnia na drugi i moje zaufanie 
nie jest wystawione na próbę. Jestem narażony na to, że 
uwierzę we wszystko na wasz temat, jeżeli będę się tego 
dowiadywał w małych dawkach, a tak będzie. Wierzę, że 
jesteście naprawdę tacy, jak jesteście, bo was widzę i 
dotykam. Cóż, ugotuję się jak homar, zanim się z tego 
wycofam. Czy są osoby jeszcze starsze od tych, które są 
tutaj?
   Pierwsza babka dała Dobromirowi znak, żeby z nią poszedł. 
Zeszli pochylnią do starszej części domu, która musiała się 
mieścić pod ziemią.
   Żywe lalki? Stały tutaj rzędami na półkach i siedziały w 
małych fotelikach w ściennych niszach. Rzeczywiście jak 
lalki, a było ich kilkaset.
   Wiele budziło się na ich wejście. Inne budziły się na 
głos lub dotyk. Niewiarygodnie stare, ale ich spojrzenia 
były całkowicie przytomne. Uśmiechały się i przeciągały 
sennie, nie jak ludzie, ale tak, jak mogłyby się przeciągać 
bardzo stare szczeniaki. Dobromir zagadywał do nich i 
rozumieli się zadziwiająco dobrze.
   Uwaga, homarze - mówił Dobromir sam do siebie - 
temperatura wody przekroczyła punkt krytyczny, a ty nie 
czujesz żadnej różnicy. Jeżeli zawierzysz swoim zmysłom, 
ugotujesz się żywcem w swoim zaufaniu.
   Wiedział teraz, że żywe lalki istnieją naprawdę i że są 
żywymi przodkami mieszkańców Proavitusa.
   Wiele z tych małych istotek natychmiast powtórnie 
zapadało w sen. Ich chwile przytomności trwały krótko, ale 
okresy snu też nie były dłuższe. Liczne żyjące mumie 
przebudziły się po raz drugi w czasie odwiedzin Dobromira 
odświeżone krótką drzemką i bardzo skore do rozmów.
   - Jesteście niewiarygodni! - zawołał Dobromir i wszystkie 
małe, mniejsze i jeszcze mniejsze istoty uśmiechami lub 
głośnym śmiechem wyraziły swoją zgodę. No pewnie! Wszystkie 
dobre istoty wszędzie na świecie są niewiarygodne, a czy 
kiedykolwiek tyle z nich zebrało się w jednym miejscu? Ale 
Dobromir był nienasycony. Jeden pokój pełen cudów mu nie 
wystarczał.
   - Muszę się cofnąć najdalej, jak to tylko możliwe! - 
zawołał podniecony. - Gdzie są ci jeszcze starsi?
   - Są starsi i jeszcze starsi, i jeszcze starsi od nich - 
powiedziała pierwsza babka - i jeszcze trzy razy starsi, ale 
może mądrze będzie nie chcieć być za mądrym. Widziałeś 
dosyć. Staruszkowie chcą spać. Wracajmy na górę.
   Wyjść stąd? Za nic w świecie. Dobromir zobaczył przejścia 
i pochylnie wiodące w głąb, do samego serca wzgórza. Wokół 
niego i pod jego stopami rozpościerały się całe światy 
komnat. Wędrował przez nie i któż mógłby go powstrzymać? 
Przecież nie te lalki ani istoty znacznie mniejsze od lalek.
   Ludołamacz przyrównał się kiedyś do starego pirata 
pławiącego się w potoku swoich bogactw, ale Dobromir był 
teraz młodym alchemikiem, który ma lada chwila odkryć 
Kamień.
   Schodził pochylniami w dół poprzez stulecia i 
tysiąclecia. Atmosfera, którą zauważył na górnych piętrach, 
tutaj stała się wyraźnym zapachem: sennym, na wpół 
zapomnianym, uśmiechniętym, smutnym i całkiem mocnym. Tak 
pachnie czas.
   - Czy są tu starsi od ciebie? - pytał Dobromir maleńkią
babcię, którą postawił sobie na dłoni.
   - Tak starzy i tak mali, że ja mogłabym postawić ich 
sobie na dłoni - odpowiedziała babcia w języku 
staroproavitańskim, który Dobromir rozumiał dzięki naukom 
Nokomy.
   Dobromir wędrował przez komnaty z coraz starszymi i 
mniejszymi istotkami. Teraz był już bez wątpienia ugotowanym 
homarem. Musiał w to wszystko wierzyć, bo widział to i mógł 
tego dotknąć. Babka wielkości wróbla mówiła, że tak, że są 
tu osoby znacznie od niej starsze, a przy tym śmiała się i 
kiwała główką i robiąc to ukołysała się z powrotem do snu. 
Dobromir odstawił ją do jej wnęki w przypominającej plaster 
miodu ścianie mieszczącej tysiące innych, całe 
zminiaturyzowane pokolenia.
   Oczywiście, nie znajdował się już teraz w domu Nokomy, 
ale w sercu wzgórza pod wszystkimi domami na Proavitusie, 
wśród przodków wszystkich mieszkańców asteroidy.
   - Czy są tu osoby starsze od ciebie? - spytał Dobromir 
maleńką babcię, którą postawił sobie na czubku palca.
   - Starsze i mniejsze - powiedziała. - Ale jesteś już 
blisko końca.
   Zasnęła i odstawił ją na miejsce. Im byli starsi, tym 
więcej spali.
   Dotarł do litej skały pod korzeniami wzgórza. Szedł 
korytarzami wyrytymi w twardej skale, ale nie mogło ich być 
zbyt wiele i nie mogły schodzić dużo głębiej. Nagle 
przestraszył się, że przodkowie staną się tak mali, że nie 
będzie mógł ich widzieć ani z nimi rozmawiać i przez to nie 
pozna tajemnicy początku.
   Ale czy Nokoma nie wspominała, że wszyscy starzy znali tę 
tajemnicę? Ależ tak. On jednak chciał ją usłyszeć z ust 
najstarszego z przodków. Musi się tego dowiedzieć teraz, 
natychmiast, w ten czy inny sposób.
   Kto jest najstarszy? Czy tu jest już koniec? Czy tu jest 
już początek?
   - Zbudźcie się! Zbudźcie się! - zawołał, kiedy przekonał 
się, że jest w najgłębszej i najstarszej komnacie.
   - Czy to Ceremonia? - pytali niektórzy z przebudzonych. 
Byli mniejsi od myszy, nie więksi od pszczół, może starsi od 
jednych i drugich.
   - To jest Ceremonia specjalna - powiedział im Dobromir. - 
Opowiedzcie mi, co było na początku.
   Co to był za szmer... zbyt cichy, zbyt rozproszony, żeby 
go nazwać dźwiękiem? Jak śmiech miliarda bakterii. To była 
wesołość tych maleństw budzących się do wielkiej uciechy.
   - Kto tu jest najstarszy ze wszystkich? - spytał 
Dobromir, bo ich śmiech go rozpraszał. - Kto jest najstarszy 
i pierwszy?
   - Ja jestem najstarsza, jestem babką wszystkich babek - 
odpowiedziała jedna wesoło. - Cała reszta to moje dzieci. 
Czy ty też jesteś z moich dzieci?
   - Oczywiście - powiedział Dobromir wywołując 
niedowierzający śmiech zgromadzenia.
   - Jesteś więc widocznie ostatnim dzieckiem, bo jesteś 
niepodobny do innych. Jeżeli to prawda, to koniec jest 
równie śmieszny jak początek.
   - A jak było na początku? - drżącym głosem spytał 
Dobromir. - Ty jesteś pierwsza, czy wiesz, skąd się wzięłaś?
   - O, tak - roześmiała się prababka wszystkich babek i 
odgłosy rozbawienia małych istotek osiągnęły tym razem 
poziom hałasu.
   - Więc jak się to zaczęło? - dopytywał się Dobromir 
podskakując z podniecenia.
   - O, to było takie śmieszne, że nigdy byś nie uwierzył - 
zaćwierkała prababka. - Kawał nad kawały!
   - Opowiedz mi więc ten kawał. Jeżeli wasz gatunek zaczął 
się od kawału, to chcę usłyszeć ten kosmiczny kawał.
   - Sam go sobie opowiedz - zaświergotała prababka. - 
Jeżeli jesteś jednym z moich potomków, to jesteś częścią 
tego kawału. Tak, to jest tak śmieszne, że trudno uwierzyć. 
Jak dobrze jest obudzić się, pośmiać i znów zasnąć.
   Niech to jasny szlag! Znaleźć się tak blisko celu i 
zostać spławionym przez rozchichotaną pszczołę!
   - Nie zasypiaj! Powiedz mi natychmiast, jak się to 
zaczęło! - zapiszczał Dobromir trzymając prababkę wszystkich 
babek między dwoma palcami.
   - To nie jest Ceremonia! - zaprotestowała starowinka. - 
Na Ceremonii masz przez trzy dni zgadywać, jak to było, a my 
śmiejemy się i mówimy "Nie, nie, to było coś dziesięć razy 
śmieszniejszego. Zgaduj dalej".
   - Ja nie będę zgadywać przez trzy dni! Powiedz mi 
natychmiast, bo cię zgniotę - zagroził Dobromir drżącym 
głosem.
   - Ja patrzę na ciebie, ty patrzysz na mnie, ciekawe, czy 
to zrobisz - powiedziała spokojnie najstarsza prababka.
   Każdy z ekspedycyjnych twardzieli zrobiłby to bez 
wahania: zgniótłby ją, potem następnego staruszka i jeszcze 
następnego, póki tajemnica nie zostałaby wyjawiona. Gdyby 
Dobromir przybrał twardą osobowość i właściwe imię, też by 
to zrobił. Gdyby był Gromem Barrelhousem, zrobiłby to bez 
zastanowienia. Ale ktoś, kto nazywa się Dobromir, nie mógł 
tego zrobić.
   - Powiedz mi! - błagał z bólem w głosie. - Przez całe 
życie próbowałem się dowiedzieć, jak się to zaczęło, jak się 
cokolwiek zaczęło. A ty to wiesz!
   - My wiemy. Och, to było tak śmieszne, kiedy się 
zaczynało. Wspaniały kawał! Coś tak głupiego, błazeńskiego, 
groteskowego! Nikt nie potrafił się domyśleć, nikt nie mógł 
uwierzyć.
   - Powiedz mi! Powiedz mi! - histeryzował Dobromir szary 
na twarzy.
   - Nie, nie, ty nie jesteś moim dzieckiem - zanosiła się 
chichotem pierwsza prababka. - To jest za śmieszny kawał, 
żeby go opowiadać komuś obcemu. Nie możemy obrazić obcego 
opowiadając mu coś tak śmiesznego, tak nieprawdopodobnego. 
Obcy mógłby umrzeć. Nie chcę mieć na sumieniu obcego, który 
umarłby ze śmiechu.
   - Powiedz mi! Obraź mnie! Pozwól mi umrzeć ze śmiechu!
   Tymczasem Dobromir omal nie umarł z uczucia zawodu, które 
go zżerało, podczas gdy milion istotek wielkości pszczoły 
zaśmiewało się, chichotało i szumiało.
   - Ależ to była kupa śmiechu z tym początkiem!
   I śmiali się, śmiali i nie było temu końca... aż Dobromir 
Ceran wybuchnął płaczem i śmiechem jednocześnie i poszedł 
sobie, i wrócił na statek ani na chwilę nie przestając się 
śmiać. W następnej wyprawie zmienił imię na Piorun i przez 
dziewięćdziesiąt siedem dni był królem uroczej małej wyspy 
na planecie M-81, ale to już jest inna i znacznie mniej 
przyjemna opowieść.
                                 Przełożył Lech Jęczmyk

                  RAPHAEL ALOYSIUS LAFFERTY
   Urodzony w roku 1914, jest jedną z najbardziej 
oryginalnych postaci w amerykańskiej SF. Elektrotechnik-
samouk, wierzący katolik, konserwatysta, zadebiutował w 
literaturze w wieku lat 45. Jego opowiadania wyróżniają się 
niezwykłą fantazją, poczuciem humoru i erudycją. Interesuje 
się historią, lingwistyką, matematyką i psychologią. W roku 
1972 otrzymał nagrodę Hugo za opowiadanie "Eurema's Dam". 
Lafferty mieszka w Tulsie, w stanie Oklahoma, z dala od 
skupisk pisarzy i fanów. Ostatnie powieści, często o 
tematyce religijnej, wydaje w małych, bibliofilskich 
wydaniach.  
                                                   L.J.
