Nikt mnie nie kocha
Rdz 2,1824  Hbr 2,911  Mk 10,216
 

 

Nikt mnie nie kocha, nikt mnie nie rozumie i nie mam dziewczyny/chłopaka. Doświadczenie braku zrozumienia, braku wspólnoty z ludźmi i bliskich więzi, które odpowiadałyby na potrzebę bezpieczeństwa i bycia akceptowanym, nie jest wyłącznie problemem dorastających nastolatków. To doświadczenie jest udziałem wielu małżonków, księży, zakonników czy osób żyjących samotnie. Często jest źródłem poczucia nieszczęścia i bezsensu, a zawsze odbiera radość życia i nie pozwala się cieszyć Bożymi darami. Nad tym doświadczeniem pochyla się dziś Pan Bóg  bo pochylając się nad Adamem, dostrzega przecież każdego z nas  i mówi: Nie jest dobrze, żeby człowiek był sam. Adam  jak każdy z nas  choć był otoczony całym bogactwem stworzenia, pozostawał samotny, bo nie miał z kim dzielić radości, bo nie było przy nim nikogo, kto by odpowiadał na jego wzruszenia, na jego słowa.

Nie jest dobrze, żeby człowiek był sam, bo został stworzony na Boży obraz i Boże podobieństwo. Bóg, którego objawia nam Pan Jezus, jest Trójcą, a istotą wewnętrznego życia BogaTrójcy jest ciągłe wzajemne obdarowywanie się i przyjmowanie, nieustanna komunia, niczym niezakłócona jedność między Osobami przy zachowaniu ich odrębności: to samo, co Ojciec czyni, podobnie i Syn czyni (por. J 5,19). Na obraz takiego Boga jesteśmy stworzeni i dlatego tkwi w nas potrzeba komunii, komunikacji z innymi. Nie rozumiejąc tego, błąkamy się po świecie, ciągle niezaspokojeni.

Bóg, aby odpowiedzieć na tę potrzebę, stwarza niewiastę. Jednak nie z prochu ziemi jak mężczyznę, lecz z żebra Adama. To nie znaczy, że kobieta jest lepsza czy gorsza od mężczyzny; Adam uznaje jej pełną równość, mówiąc: ta dopiero jest kością z moich kości i ciałem z mego ciała, jest taka, jak ja sam. Znaczy to, że Adam  czyli każdy z nas  musi utracić coś swojego, żeby odnaleźć tego drugiego, który przyjmie, który zrozumie, który odpowie. Nie uda się spotkać z drugim, stawiając warunki, próbując ocalić coś wyłącznie dla siebie.

Ta gotowość jest tu kluczowa: towarzyszka Adama nie została stworzona z palca czy kości nogi, ale z żebra wyjętego z boku, z samego centrum ciała, z miejsca chronionego przez nas w chwili zagrożenia przez złożenie ramion. Rozłożyć ramiona to znaczy zaryzykować, pozbawić się ochrony, być gotowym na przyjęcie drugiego człowieka, na oddanie swojej niezależności, ale także na przyjęcie ciosu, przed którym nie będzie można się obronić. Do tego potrzebna jest odwaga. Daje ją Ten, który zaryzykował najpełniej, który rozłożył swoje ramiona najszerzej  nowy Adam  Jezus Chrystus.

Janusz Kaczmarek OP
Stare i nowe wartości
Mdr 10,1730  Hbr 4,1213  Mk 10, 1730
 

 

Lubimy chodzić utartymi i znanymi szlakami, myśleć schematami. Oglądać te, a nie inne programy telewizyjne, słuchać tych, a nie innych rozgłośni radiowych. Czytać tych, a nie innych autorów, spotykać te, a nie inne osoby. Słyszymy: nie daj się sprowokować, lepiej nie ryzykuj, nic nie zmieniaj, nie angażuj się, tak jak jest, jest najlepiej. Chodzimy do tego samego kościoła, słuchamy wciąż tych samych kaznodziejów, modlimy się słowami tej samej modlitwy. To daje nam poczucie bezpieczeństwa, życiowej i duchowej wygody. Kogoś, kto próbuje nam ten świat zburzyć, postrzegamy i oceniamy jako intruza, którego najchętniej byśmy przepędzili.

Tak dobrze poukładany, wygodny i bezpieczny świat miał bogaty młodzieniec. Nauczycielu, przestrzegałem tego wszystkiego od mojej młodości. Tymczasem przyszedł czas, aby zrobić kolejny krok w życiu. Porzucić utarte szlaki i schematy myślenia, aby otworzyć się na coś nowego. Podjąć ryzyko i sprostać nowym wyzwaniom postawionym przez Chrystusa. Jednego ci brak: Idź, sprzedaj, co masz, i rozdaj ubogim, a będziesz miał skarb w niebie.

Tego kolejnego kroku w życiu potrzebuje każdy z nas. Jezus przychodzi i mówi: Pójdź za Mną. To pójście za Chrystusem oznacza rezygnację z wygody i bezpieczeństwa i otwarcie się na nowy i nieznany świat. Pozostawienie starych utartych schematów myślenia, przyzwyczajeń i otwarcie się na światło i moc Ducha Świętego. Opuszczenie starego świata, choć czasem trudne i bolesne, nie zubaża, ale ubogaca, ponieważ pozwala spojrzeć w innym świetle na nasze powołania: małżeńskie, ojcowskie, macierzyńskie, kapłańskie i zakonne. Na nasze pytania, wątpliwości, lęki. Pozwala na nowo w szarości dnia odnaleźć wiarę w Boga i człowieka.

Bogaty młodzieniec nie zaryzykował. Nie opuścił świata swojej młodości. Wycofał się i odszedł smutny. Poczucie świętego spokoju, pozornego bezpieczeństwa i duchowej wygody wzięły górę nad rozsądkiem i mądrością. Król Salomon postąpił inaczej. Wybrał mądrość. Kochałem ją więcej niż zdrowie i piękno ciała, pragnąłem jej bardziej niż światła słonecznego, ponieważ blask jej nigdy nie gaśnie. Dlatego prosiłem o roztropność i otrzymałem ją; błagałem, a zstąpił na mnie duch mądrości. Ceniłem ją wyżej od berła i tronu. Tylko w przestrzeni miłości człowiek potrafi oderwać się od czysto ludzkich kalkulacji i zabezpieczeń. Podjąć ryzyko i otworzyć się na nową rzeczywistość. Przyjąć i docenić obecność drugiego człowieka. Zostawić, co posiada, i wejść na nowy szlak.

Andrzej Morka OP

Cierpienie i przyszłe szczęście
Iz 53,1011  Hbr 4,1416  Mk 10,3545
 

 

Pragnąc lepiej zrozumieć dzisiejszą Ewangelię, warto zwrócić uwagę na słowa Jezusa poprzedzające czytany dzisiaj fragment: Oto idziemy do Jerozolimy. Tam Syn Człowieczy zostanie wydany arcykapłanom i uczonym w Piśmie. Oni skażą Go na śmierć i wydadzą poganom. I będą z Niego szydzić, oplują Go, ubiczują i zabiją, a po trzech dniach zmartwychwstanie.

Jakub i Jan dostrzegają tylko ostatnią część wypowiedzi Chrystusa  tę o zmartwychwstaniu. Myślą już o królestwie Bożym i uprzywilejowanych miejscach, które chcieliby tam zajmować. Zapominają jednak, że ich również najpierw czekać musi szyderstwo, oplucie, biczowanie i śmierć. Nie ma bowiem nagrody bez uprzedniego cierpienia. Cierpienie tu i teraz jest elementem przyszłego szczęścia.

Często o tym zapominamy i chcemy doznawać jedynie radości. Nie tylko nagrody w niebie, ale i szczęścia tu, na ziemi, bez wysiłku, bólu i cierpienia. Nie potrafimy spojrzeć poza horyzont naszego doczesnego życia i gdy przychodzi cierpienie, pogrążamy się w rozpaczy.

Pan Jezus przypomina Jakubowi i Janowi prawdę o bólu, który jest elementem przyszłego szczęścia: Czy możecie pić kielich?. Ich beztroskie Możemy pokazuje, że nigdy jeszcze nie doświadczyli prawdziwego cierpienia. My też, dopóki nas samych ono nie dotknie, potrafimy tworzyć najrozmaitsze teorie na temat jego sensu i pouczać innych, jak mają sobie z nim radzić, budujemy teodyceę na własny użytek. Ja również w tym momencie to robię.

Gdy jednak cierpienie naprawdę przyjdzie i dotknie właśnie mnie, okazuje się, że jest ono znacznie trudniejsze, niż się spodziewałem. I wtedy wszystkie teorie  tak przemądrzałe i tak prostackie zarazem  nadają się jedynie do wyrzucenia. Staję sam wobec ogromu bólu, który mnie przerasta. Pytam: Dlaczego?, i nie znajduję odpowiedzi. Cierpienie jest bowiem tajemnicą. Samo w sobie absolutnie pozbawione jest sensu. Jedynie świadomość, że Bóg patrzy na moje cierpienie nie z wysokości niebiańskiego tronu, lecz z wysokości krzyża, może mu nadać sens.

Czy możecie pić kielich?. Sami nie damy rady, z Tobą, Panie, Jezu Chryste  możemy. Trzeba nam wpatrywać się w Twój krzyż i starać się dostrzec w nim nadzieję przyszłego zmartwychwstania.

Michał Pac OP

Akceptacja krzyża
Jr 31,79  Hbr 5,16  Mk 10,4652
 

 

Walka z grzechem bywa żmudna. Spowiadamy się, postanawiamy poprawę, próbujemy nawrócenia i... nierzadko nasze wysiłki nie przynoszą rezultatu. Czasami u podstaw niepowodzeń leży brak wiary w możliwość realnej zmiany. Niekiedy nie widzimy dobra, które tracimy przez przywiązanie do grzechu; jesteśmy ślepi na wartości, których realizację uniemożliwia nam słabość.

Bartymeusz pragnie uzdrowienia: głośno i zdecydowanie woła o nie, nie zważając na ludzi chcących go uciszyć. Tytułując Jezusa Synem Dawida, wyznaje wiarę w Jego mesjańskie posłannictwo. A Jezus? Uzależnia swą moc od wiary tych, którzy pragną z niej skorzystać: Twoja wiara Cię uzdrowiła. Przejrzałeś, bo uwierzyłeś, że to możliwe, uznałeś swoją ślepotę i zapragnąłeś czegoś więcej. Czy wystarcza mi wiary, by prosić Pana o łaskę przejrzenia? Może boję się tłumu; ludzi, którym zależy na tym, bym milczał i pozostał ślepy?

Grzech zawsze jest skutkiem głębszego nieuporządkowania, niewiary, braku dojrzałości, dlatego nie warto walczyć z nim wprost. Zamiast koncentrować się na skutku, lepiej poznać przyczynę. I właśnie tu często pozostajemy ślepi. Nie widzimy mechanizmów popychających nas ku złu. Nie rozpoznajemy korzenia grzechu, któremu ulegamy. Potrzebujemy uzdrowienia, by umieć zdiagnozować swą słabość.

Eksploracja głębszych rejonów osobowości wymaga ofiary. List do Hebrajczyków mówi o Jezusie Arcykapłanie, który współczuje naszym słabościom. Jezus nie składał ofiar z cielców  ofiarował za nas siebie samego. Liturgia słowa zaprasza nas dzisiaj do takiej całościowej ofiary z siebie. Łaskę uzdalniającą do jej składania otrzymujemy w sakramentach, zwłaszcza w Eucharystii, w której Jezus cały daje się człowiekowi. Kiedy ofiarę swego życia łączę z ofiarą eucharystyczną, Jezus uzdrawia mnie z duchowej ślepoty. Kiedy umieram dla tego, co we mnie grzeszne, On umiera ze mną. Składanie Bogu duchowych ofiar sprawia, że staję się lepszy i wrażliwszy, uzdrawia mój wzrok, pozwala widzieć rzeczywistość Bożymi oczyma.

Bartymeusz po tym, jak przejrzał, poszedł za Jezusem drogą. Stał się uczniem. Święty Marek wyraźnie pokazuje w swej Ewangelii cel Jezusowej drogi: jest nim krzyż. Kiedy Pan uzdrawia z duchowej ślepoty, zaprasza do pójścia za Nim, do wejścia na drogę krzyża. Lisy mają nory i ptaki powietrzne  gniazda, lecz Syn Człowieczy nie ma miejsca, gdzie by głowę mógł skłonić (Łk 9,58). Wiemy, że Jezus skłonił głowę dopiero na krzyżu. Akceptacja krzyża, uczynienie zeń miejsca odpocznienia i zawierzenia czynią naszą walkę z grzechem skuteczną i płodną.

Grzegorz Mazur OP

Świadectwo życia
rozmowa z Pawłem Bortkiewiczem TChr
 

 

Zacznijmy naszą rozmowę od naszkicowania okoliczności, w których powstała encyklika Veritatis splendor (Blask prawdy). Opiszmy przyczyny, które spowodowały, że Papież zdecydował się na napisanie tego dokumentu.

Geneza encykliki tkwi w konsekwencjach soborowej i posoborowej reformy teologii moralnej oraz w zmianach mentalności, które wtedy następowały. Kierunek odnowy wyznaczony przez II Sobór Watykański szedł od legalizmu i kazuistyki, minimalizmu i negatywizmu (jak uniknąć grzechu) w kierunku podejścia bardziej maksymalistycznego i pozytywnego (jak osiągnąć świętość), a zarazem bardziej teologicznego, biblijnego, kładącego nacisk na odpowiedzialność. Odnowie towarzyszyły niepokojące zjawiska  promocja skrajnie pojętej autonomii moralnej czy sumienia oderwanego od prawa moralnego. Wolność jednostki zyskiwała wymiar absolutny. Nie były to jedynie rozważania teoretyczne.

Jako młody ksiądz spotkałem się w latach 80. ze studentem medycyny, który zadał mi pytanie, czy wolno mu jeść w piątek mięso, gdy przebywa na wczasach i jada w punktach zbiorowego żywienia. Warto zauważyć, jak bardzo pytanie, czy wolno mi coś czynić, odbiega od ewangelicznego pytania, które Jan Paweł II przytacza w encyklice: Nauczycielu dobry, co mam czynić, aby osiągnąć życie wieczne?. Pytanie: Czy wolno mi?, jest pytaniem o prawo, pytanie: Co mam czynić?, jest pytaniem o sferę wolności i odpowiedzialności. W naszej mentalności, jak pokazuje pytanie studenta (skądinąd przecież człowieka posoborowego), często tkwimy jeszcze w myśleniu przedsoborowym i zadajemy pytania o prawo. Natomiast kiedy przezwyciężamy ciasne i sztywne schematy, nie zadajemy pytania: Co mam czynić?, pytamy raczej: Co mogę uczynić?, przyznając sobie tym samym nieograniczone możliwości.

Drugim, o wiele ważniejszym przykładem i ukonkretnieniem procesów przemian okołosoborowych jest problem encykliki Humanae vitae Pawła VI i wynikających z niej konsekwencji. Encyklika dotyczy nie tylko sfery antykoncepcji i odpowiedzialnego rodzicielstwa, ale jak to genialnie określił Rocco Buttiglione, jest to spór o to, czy Kościół ma być wierny duchowi czasu, czy Duchowi Prawdy. Przeciwnicy Humanae vitae zarzucają, że Kościół uczynił krok wstecz, że ustawił się na pozycji legalizmu, nie uwzględnił ducha czasu. Ducha czasu na kartach encykliki Pawła VI można odczytać jako syntezę freudyzmu i heglizmu, czyli redukcjonistycznej wizji człowieka i wiary w nieuchronny postęp dziejów. Kościół wbrew tym trendom podąża za Duchem Prawdy. Problemy, które stawia Jan Paweł II w Veritatis splendor, znajdują się na styku tej samej antynomii: czy Kościół w dobie współczesnych przemian i wyzwań ma potraktować aggiornamento w sposób absolutny i ulec pokusie ducha czasu, czy mimo nacisków świata mieć odwagę, by nie zniweczyć mądrości Chrystusowego krzyża i pozostać wierny Duchowi Prawdy.

Skąd się wzięła absolutyzacja wolności? Z jednej strony Papież kieruje nas ku wolności, z drugiej strony pokazuje absurd kultu wolności.

Odpowiedzią są doświadczenia historyczne XX wieku. Jeżeli przyjmiemy, upraszczając, że absolutyzacja wolności wybuchła w dobie egzystencjalizmu, to wiemy, że był on odpowiedzią na doświadczenia totalitaryzmów, które całkowicie zakwestionowały ludzką wolność, sensowność ludzkiego istnienia, unicestwiły jednostkę w kolektywie, w masie, w numerze obozowym, w bezimiennej mogile. Refleksja nad sensownością losu ludzkiego wyraziła się więc w dowartościowaniu egzystencji, jednostkowego istnienia człowieka oraz w absolutyzacji wolności. Tutaj zrodziło się manifestacyjne Sartreowskie stwierdzenie: Człowiek jest wolnością!. Z niego jednak wynika, że drugi człowiek jest piekłem, bo jest zagrożeniem wolności. W tej wizji nie ma miejsca na Boga, gdyż byłby On nieprzezwyciężalnym zagrożeniem wolności. Problemem etyków i teologów o proweniencjach katolickich czy przyznających się do katolicyzmu był fakt, że mówiąc, iż człowiek jest wolnością, nie mieli odwagi uwzględnić konsekwencji absolutyzacji wolności. Trzeba jednak postawić pytanie, czy można mówić o moralności w sferze absolutyzacji wolności, czy człowiek jest istotą moralną w prawdziwym tego słowa znaczeniu wówczas, kiedy przypiszemy mu absolutną wolność. Człowiek przestaje być wtedy człowiekiem, jest raczej podobny do anioła. Gdy staje wobec decyzji życiowych, jednorazowo wybiera opcję fundamentalną, która ukierunkowuje go w sposób nieuchronny na dobro, wręcz determinuje go do niego.

Koncepcja opcji fundamentalnej wskazuje, że w życiu człowieka dokonuje się kiedyś (zazwyczaj we wczesnym dzieciństwie) wybór dobra, od którego nie ma odwrotu. Ten wybór zasadniczy, podstawowy jest więc nieuchronnym ukierunkowaniem na dobro. Zło jest wtedy tylko przygodne, niemożliwe staje się popełnienie radykalnego zła moralnego, czyli grzechu ciężkiego. Jest to wizja kusząca, ale warto zastanowić się, czy realistyczna. Wydaje się, że o wiele większym realistą był Liebert, gdy pisał, że uczyniwszy na wieki wybór, w każdej chwili wybierać muszę.

Jak w tym kontekście można skomentować zdanie Jana Pawła II, który mówi, że Nie ma moralności bez wolności.

Jan Paweł II jest w równym stopniu krytykiem kultury absolutyzacji wolności, co krytykiem determinizmów. Niektórzy komentatorzy encykliki uważali, że wbrew tytułowi Blask prawdy jest to encyklika o blasku wolności, a Fides et ratio jest encykliką o blasku prawdy. Warto zwrócić uwagę na niewielki akapit w Veritatis splendor, w którym Jan Paweł II występuje przeciw przejawom eliminacji wolności w naszej kulturze. Określa je bardzo ogólnie jako determinizmy związane z naukami psychospołecznymi, socjobiologizmami, behawioryzmami, psychoanalizą freudowską, genetyką. Według nich człowiek jest jedynie pulą genów, której poznanie pozwoli nam na rozszyfrowanie tajemnicy życia. Zarysowane jest zachowanie człowieka typu: bodziec  reakcja, libido  popęd i uwarunkowania z tego wynikające. W takiej wizji człowiek nie realizuje moralności, bo nie realizuje swojej odpowiedzialności. Tak więc te nurty kultury współczesnej, które odbierają człowiekowi wolność, pozbawiają zarazem jego czyny oceny moralnej.

Czyli Papież mówi o zagrożeniu moralności przez relatywizm z jednej strony i determinizm z drugiej strony.

Determinizm ma nie mniejsze konsekwencje dla moralności. Jeżeli Edward Wilson, twórca socjobiologizmu twierdzi, że geny trzymają nasz umysł na smyczy, to znaczy, że geny determinują całą naszą kulturę, także duchową, a więc kwestie moralności. Oryginalność, a zarazem absurdalność poglądów Wilsona wyraża się w tym, że twierdzi on, iż nawet czynności typowo moralne, jak na przykład ratowanie życia drugiego człowieka z narażeniem własnego, to nic innego, jak ekspresja genów, które uaktywniają się w kontakcie z konkretną sytuacją życiową. Jeżeli jednostka okazuje się silniejsza od sytuacji, to dobrze, jeżeli słabsza  też dobrze, bo ginie i jej geny się nie reprodukują.

Mówiąc o absolutyzacji wolności, Papież mówi o zanegowaniu prawdy. Dlaczego w dzisiejszym świecie tak niechętnie się mówi o absolutnej, obiektywnie istniejącej prawdzie?

Odwołam się do autokomentarzy papieskich. W Przekroczyć próg nadziei i w Liście do rodzin Papież mówi, że encyklika Veritatis splendor spotkała się z uznaniem na Zachodzie, ponieważ żyjemy w świecie kryzysu pojęć podstawowych, kryzysu pojęcia prawdy. Wynika on m.in. z tego, że nasz świat jest pluralistyczny, naznaczony dialogiem różnych kultur. Nie ma dzisiaj jednorodnego obrazu świata, nie ma rzeczywistości tak uporządkowanej, jak nam się kiedyś wydawało. Wkraczają w nią nurty, które wykorzystując rozbicie, próbują je uczynić manifestem kulturowym. Mam tu przede wszystkim na myśli nurt postmodernizmu, który nie jest ipsissima verba wymieniony w encyklice (to nastąpi dopiero w Fides et ratio), ale nietrudno zauważyć, że w Veritatis splendor znajdują się elementy krytyki postmodernizmu. Postmodernizm, hasłowo mówiąc, jest odwróceniem się od pewnego kosmosu do chaosmosu, czyli od rzeczywistości uporządkowanej w stronę chaotycznej. Oznacza on porzucenie modelu człowieka pielgrzyma zmierzającego do celu, którym jest prawda, i przyjęcie modelu człowieka, który się błąka po bezdrożach i któremu satysfakcję dają epizody włóczęgi, a nie cel wędrowania.

Zdaniem Papieża, kryzys prawdy wiąże się również z osiągnięciami marksizmu, który w kulturze zachodniej odegrał w XX wieku niebagatelną rolę. Nie możemy patrzeć na marksizm tylko przez pryzmat polskich czy środkowo i wschodnioeuropejskich doświadczeń. Trzeba spojrzeć na dyskretny urok, który marksizm w sobie zawierał. Polegał on przede wszystkim na tym, że lansował bardzo pragmatyczną koncepcję prawdy, a więc odrzucenie prawdy obiektywnej i zwrócenie uwagi na to, że prawda jest tym, co sami tworzymy mocą sojuszu myśli intelektualistów i siły proletariatu. Jak żadna inna wcześniejsza koncepcja przypisywał intelektualistom prawo i możliwość kreowania tego świata. To są nośne, kuszące propozycje i nie można się dziwić, że intelektualiści zachodni tak bardzo ulegali temu urokowi. Prawda znalazła się w zagrożeniu. Warto przypomnieć wywiad André Frossarda z Janem Pawłem II, w którym Papież zapytany, które zdanie z Ewangelii jest najważniejsze, odpowiedział bez namysłu: Poznacie prawdę, a prawda was wyzwoli.

Warto zauważyć, że publikacja encykliki o blasku prawdy zasłużyła na podziw i szacunek nawet krytyków papieskich. Pewien publicysta włoski nazwał Jana Pawła II jednym z nielicznych, jeśli nie jedynym w naszym świecie nauczycielem myślenia według wartości.

Papież pisze wprost o kryzysie moralnym. Jaki wpływ na ten kryzys miała kwestia zeświecczenia, sekularyzacji społeczeństwa?

Odwołam się do Evangelium vitae, która bardzo klarownie pokazuje myślenie papieskie. Jan Paweł II twierdzi tam, że zjawiska niepokojące w sferze zagrożeń życia wynikają z faktu, iż wolność została oderwana od prawdy. Dlaczego? Człowiek żyje tak, jakby Bóg nie istniał. Papież mówi wprost, że kto nie uznaje Boga za Boga, ten sprzeciwia się najpełniejszej koncepcji osoby ludzkiej. Źródłem kryzysu jest według Jana Pawła II sekularyzm i ateizacja. Te dwa różne pojęcia są ze sobą związane. Odrzucenie Boga czy to w formie milczącej obojętności, która ma miejsce w sekularyzmie, czy w formie radykalnej negacji jak w ateizmie, ma konsekwencje dla wizji człowieka, choć dzisiaj nie wszyscy chcą to uznać. Ojciec Jacek Salij w komentarzu do Evangelium vitae pisał, że to, o czym mówi Papież, jest agnostycyzmem zawinionym. Problemem człowieka we współczesnym świecie jest nie to, że nie wie, czy Bóg jest, ale że nie chce tego wiedzieć, nie chce nawet zadać sobie tego pytania, bo odpowiedź miałaby konsekwencje dla jego życia. Odrzucenie Boga w marksizmie stało się odrzuceniem natury ludzkiej, prawdy obiektywnej i ostatecznie  destrukcją człowieka. Odrzucenie Boga w postmodernizmie prowadzi do chaosu, dezorientacji moralnej, do kryzysu moralnego. Odrzucenie Boga w nihilizmie ma także swoje konsekwencje, co widać na przykład u Nietzschego. Można wręcz dowodzić, że to odrzucenie Boga jest praźródłem błędu antropologicznego, który rzutuje na dzisiejszą kulturę moralną.

Papież wskazuje na niebezpieczeństwo połączenia relatywizmu z demokratyzacją, z sytuacją, gdy pewne zasady konstruuje się na podstawie wyników referendów, preferencji większości. Dlaczego jest to tak bardzo niebezpieczne?

Odwołam się do sytuacji, która nie jest przez Jana Pawła II wymieniana w żadnym z dokumentów, ale jest to model bardzo nośny. Przypomnijmy sobie dwóch ludzi wiszących obok Chrystusa na krzyżach. Jeden z nich stanął po stronie tłumu, który krzyczał: Jeżeli jesteś Synem Bożym, zejdź z krzyża!. Wiemy, że ten mężczyzna nie wygrał swojego życia, mimo że opowiedział się po stronie większości, wszedł z nią w porozumienie. Patrząc na karty Ewangelii, widzimy, że nie wykorzystał swojej szansy. Drugi człowiek pozostał w zupełnym osamotnieniu, jako jedyny z całego tłumu opowiedział się po stronie prawdy. Ten ocalił swoje życie. To jest problem związany z fałszywym kultem demokratyzacji życia. Byłoby wielkie oburzenie, wielkie zgorszenie, gdyby poddać pod ocenę dyskursu demokratycznego  głosowanie czy referendum  prawa fizyki, prawa natury. Natomiast, jeśli próbujemy poddawać pod takie same referenda prawa moralne, wydaje się to zupełnie dopuszczalne. Konsekwencje tego są takie same  stają się bardzo niebezpieczne dla naszego życia, a praw i tak nie zmienimy. Nie trzeba tutaj wyjaśniać, że Jan Paweł II w najmniejszym stopniu nie jest przeciwnikiem demokracji. Natomiast bardzo mocno chroni ją przed wynaturzeniami, przed wchodzeniem w obszary, które dla niej samej są zgubne. Zwraca uwagę, że demokracja bez wartości może się przerodzić w totalitaryzm. Może się stać zgubą dla samej siebie.

Jan Paweł II na takim tle rysuje pozytywną wizję człowieka i jego relacji do Boga. Co jest najważniejsze w papieskim spojrzeniu?

Po nakreśleniu mapy problemów świata paradoksalnie mogłoby się wydawać, że Jan Paweł II jest sceptycznym zwolennikiem ludzkiej wolności, a myślę, że słowem, które jest charakterystyczne dla papieskiej wizji człowieka w świecie, jest właśnie wolność. Trzeba by się odwołać krótko do koncepcji antropologicznej Karola Wojtyły i Jana Pawła II. Polega ona na tym, że człowiek, wypowiadając siebie w aktach wolności, dokonuje autodeterminacji na podstawie poznanej prawdy. Prościej można powiedzieć tak: wybierając wolność, wybieram coś, co jednocześnie mnie określa, co mnie związuje tą poznaną prawdą od wewnątrz. Jeśli na przykład realizuję siebie w kapłaństwie, odkrywam siebie jako kapłana, to mogę realizować swoją wolność, będąc kapłanem. W momencie, w którym przekraczam swoje kapłaństwo i uciekam w bok, przestaję być sobą. Fałszywa realizacja wolności poza obszarem prawdy o mnie samym staje się samozaprzeczeniem i samodestrukcją. Jan Paweł II nieustannie przypomina, że autentyczna realizacja wolności dokonuje się, gdy opieramy się o horyzont prawdy. Drugim słowem, które bardzo dobitnie określa człowieka w koncepcji Jana Pawła II, jest miłość rozumiana jako bezinteresowny dar z siebie. Wolność i miłość to dwa skrzydła papieskiej antropologii, które się uzupełniają, bo nie ma wolności bez miłości i nie ma miłości bez wolności. Człowiek jest zarówno miłością, jak i wolnością. Jest sobą w pełni wtedy, gdy realizuje wolność ku miłości.

Nie ma moralności bez wolności, a czy może istnieć moralność bez wiary?

Bardzo ważne pytanie. Koncentrowałem się do tej pory na rozważaniach na płaszczyźnie filozoficznej. Jan Paweł II jest tymczasem teologiem i pasterzem Kościoła. Te problemy, sytuacje kryzysowe, o których mówiliśmy, wynikają z podstawowej sprawy, która również jest wyrażona w encyklice. Chodzi o schizofreniczne rozdzielenie autonomii moralnej i wiary chrześcijańskiej. Można by wskazywać nazwiska konkretnych teologów, którzy takie koncepcje lansowali w latach 70. W skrajnej postaci była to koncepcja Alfonsa Auera, autonomia moralna opisana w dziele Autonome Moral und Christliche Glaube. Oznacza ona bardzo radykalne oddzielenie etosu świata i etosu świętego (Weltethos i Heilsethos). Problem polegał na tym, że była to inicjatywa poniekąd cenna i słuszna, bo krótko po Soborze istniał problem nawiązania dialogu ze światem. Pojawiało się pytanie, czy mamy dialogować ze światem jako ludzie wierzący, jako chrześcijanie, opierając się na argumentacji teologicznej, czy wejść w argumentację naturalną, racjonalną, czysto egzystencjalną, życiową, zostawiając wiarę z boku jako kwestię naszych prywatnych, wręcz intymnych relacji z Bogiem. Konsekwencją takiego rozdzielenia będzie dobrze nam znana wypowiedź: Jestem wierzący, ale niepraktykujący, postawa człowieka, który ma prywatny kontakt z Panem Bogiem, ale nie okazuje tego w życiu.

Jan Paweł II w Veritatis splendor wzywa do scalenia etosu życia i etosu wiary w postaci świadectwa ludzkiego życia. Jeżeli jestem człowiekiem wolnym, to na gruncie poznanej prawdy  prawdy o moim stworzeniu i odkupieniu. Pełna realizacja wolności może się dokonać tylko poprzez poznanie pełnej prawdy w Jezusie Chrystusie. Stąd konsekwencją jest stwierdzenie, że autentyczna moralność jest moralnością ściśle zintegrowaną z wiarą. To oczywiście nie przekreśla wartości życia ludzi niewierzących. Jednak dla człowieka wierzącego w momencie poznania prawdy o Bogu objawionym w Jezusie Chrystusie sprawa staje się z jednej strony prostsza, z drugiej nakłada większą odpowiedzialność, ponieważ poznając prawdę o Chrystusie, moim Odkupicielu, i najpełniejszą prawdę o sobie, jestem zobligowany do konkretnego życia, wezwany do świadectwa, które może przybrać nawet postać męczeństwa. Stąd w trzecim rozdziale Veritatis splendor jest wiele słów o konsekwencjach tak realizowanej moralności.

Zastanawiam się w takim razie, czy w dyskusjach jesteśmy skazani na sytuację, w której na każdy argument można znaleźć kontrargument. Jedyną szansą przekonania kogoś staje się wtedy ewangelizacja, głoszenie Pana Jezusa, podprowadzenie kogoś do światła wiary, w którym Bóg sam go przekona.

Jest to uwaga w pewnym sensie bardzo słuszna. Wspomniałem papieskie zdanie z Evangelium vitae, że kto nie uznaje Boga za Boga, ten nie odkrywa najpełniejszego sensu ludzkiej osoby. Co to oznacza? Weźmy sytuacje emocjonalnie przekonujące. Rodzice dowiadują się, że dziecko, które ma się urodzić, jest głęboko upośledzone. Mogą rozpoznawać prawdę, że nie jest ono ich własnością, że nie jest to tkanka, przedmiot w ich posiadaniu, że nie mają prawa zadecydować o jego losie, bo jest to osobne życie, człowiek itd. Nawet wtedy stają jednak w obliczu bardzo dramatycznego pytania, jaki jest sens życia istoty, która urodzi się zdefektowana, będzie cierpiała. Stajemy wtedy wobec pytania, na które nie będziemy mogli znaleźć racjonalnej odpowiedzi. Możemy dać tylko odpowiedź przez pryzmat wiary, przez pryzmat odkupieńczego sensu cierpienia danego przez Chrystusa. Podobnie rzecz się ma, kiedy człowiek cierpiący, bezużyteczny, domaga się śmierci. Pytamy, jaki sens ma to cierpienie  z racjonalnego punktu widzenia nie potrafimy dać odpowiedzi. Zwróćmy jednak uwagę, że jeżeli będziemy uczciwi, to na gruncie racjonalnym nie będziemy potrafili przedstawić przekonującego argumentu, że mamy prawo podjąć decyzje godzące w to życie. Nawet jeśli nie wiem, jaki sens ma to życie, to wiem, że jest to życie drugiego człowieka, którego panem nie jestem. Dla człowieka niewierzącego, ale uczciwego, jeśli wejdzie w sferę wolności i prawdy, pozostaje kwestia dramatycznego milczenia w obliczu cierpienia. Dla człowieka wierzącego pozostaje ono nadal tajemnicą, ale w dialogu z Bogiem. W pewnym sensie jesteśmy ludźmi uprzywilejowanymi, ale przez pryzmat Chrystusowego krzyża, czyli jest to przywilej bardzo szczególny.

W tym przywileju chrześcijanie łączą wolność z posłuszeństwem, autonomię z poddaniem.

To jest coś, co przekracza granice ściśle racjonalnego rozumowania. To jest przekroczenie napięć, które zatrzymują się w pewnym punkcie. Nie mogę zrealizować do końca swojej wolności, bo jestem istotą godną i przygodną, stwierdza ludzki rozum, a ludzka wiara dodaje: mogę jednak ją wyrazić w ludzkim akcie posłuszeństwa wobec Boga. Są to kwestie, które się dopełniają. Warto przywołać tu papieskie słowa o tym, że człowieka nie można do końca zrozumieć bez Chrystusa, że człowiek nie może sam siebie zrozumieć bez Chrystusa.

Mówiąc o sytuacji ludzi niewierzących, stajemy wobec słów Jana Pawła II o prawie naturalnym, wobec przekonania, że każdy człowiek może odczytać prawo moralne w swoim sercu. To optymistyczna wizja Papieża, której przeciwnicy powiedzą, że prawo naturalne to tylko kwestia wychowania i kultury.

W związku z zagadnieniem prawa naturalnego pojawia się wiele nieporozumień, miesza się naturę racjonalną w nurcie arystotelesowskotomaszowym z naturą biologiczną, miesza się prawo naturalne jako prawo faktycznie wpisane w naturę, w rozum człowieka, z prawem naturalnym pojmowanym jako pewne ustalenia społeczne, wychowawcze, kulturowe, historyczne.

Jan Paweł II szuka dialogu i porozumienia ze współczesnym światem, a będąc świadomy tych trudności, odwołuje się do koncepcji godności osoby ludzkiej, która jest bardziej powszechnie przyjmowana. Mówiąc o prawie naturalnym, Papież nie tyle staje na gruncie klasycznych teorii, ile podkreśla, że prawo naturalne jest związane z racjonalną strukturą człowieka, że jest elementem jego godności, wyznacznikiem gatunkowej odrębności. W tym ujęciu prawo naturalne jest bardziej personalistyczne.

Jaką koncepcję sumienia przedstawia Papież?

Jan Paweł II przypomina w Veritatis splendor fragment Konstytucji dogmatycznej o Kościele Gaudium et spes nr 16 mówiący o tym, że sumienie jest najtajniejszym ośrodkiem, sanktuarium człowieka, w którym przebywa on sam na sam z Bogiem. Jest to tekst mówiący o niezwykłej godności sumienia ludzkiego, ale zarazem pokazujący, że jest ono kimś, czymś, co w człowieku słucha głosu Boga. Inaczej można powiedzieć, zmieniając obraz słuchacza na czytającego, że jest lektorem odczytującym tekst Boga wypisany w prawie naturalnym. Tutaj dochodzimy do jednego z większych sporów naszej współczesności, czy sumienie jest lektorem tych norm moralnych, czy ich kreatorem, czy sumienie je odczytuje, czy ma prawo w imię odpowiedzialności te normy stwarzać. Jan Paweł II staje na gruncie tradycyjnej koncepcji mówiącej, że godność sumienia opiera się na dialogu z Bogiem. Warto tu przytoczyć słowa św. Pawła, że nic mi bowiem sumienie nie wyrzuca, co jednak nie stanowi dla mnie wyroku usprawiedliwiającego. A Tym, który mnie sądzi, jest Pan. Sumienie, choć jest ważnym czynnikiem samopoznania, samokrytyki człowieka, nie jest jednak kryterium ostatecznym, nie ma charakteru skrajnie autonomicznego. Sumienie ma charakter teonomiczny, ma udział w prawie Bożym, które jest mu objawiane. Odczytuje ono i aplikuje normy prawa naturalnego do konkretnej życiowej sytuacji. To jest pogląd tradycyjny, ale zarazem zabezpieczający godność sumienia.

Na czym polega to zabezpieczenie, dlaczego autonomia sumienia godzi w jego godność?

Trzeba dodać w tym miejscu uwagę, że mówimy o skrajnej autonomii sumienia i jej zagrożeniach. Niebezpieczeństwa z tego powodu doskonale wyczuwał św. Paweł, gdy pisał, że choć sumienie niczego mu nie wyrzuca, to go to jeszcze nie usprawiedliwia. Dzisiaj, niestety, patrzymy na wiele spraw życiowych inaczej. Kryterium absolutnym ocen moralnych jest sumienie. Lekarz, proponując zabieg sztucznego zapłodnienia bezpłodnym rodzicom, mówi:  Postępuję zgodnie ze swoim sumieniem, a nadto czuję się szczęśliwy, że mogę tym ludziom pomóc. Przepraszam za porównanie, ale wsłuchajmy się w głos złodzieja, który okrada tego lukratywnego lekarza:  Postępuję zgodnie ze swoim sumieniem, bo zabieram bogatemu, a nadto czuję się szczęśliwy. Niemal identyczne głosy sumienia, które jednak wcale nie świadczą, że opisywane przez te głosy czyny są dobre. Natomiast, jeśli sumienie nie kieruje się w takich wypadkach żadną normą obiektywną, żadną prawdą (a więc tą, że sztuczne zapłodnienie jest manipulacją na człowieku, że okradanie nawet nieuczciwie wzbogaconego jest złem), to takie sumienie zostaje zdeprawowane. Przestaje być świadkiem godności człowieka, a staje się elementem jego niegodziwości. Stąd tak bardzo ważne jest zabezpieczenie wolności, autonomii sumienia horyzontem prawdy.

Można się spotkać ze stwierdzeniem, że sumienie jest zdeprawowane przez kulturę. Czy wtedy jest ono nadal sanktuarium, miejscem spotkania Boga?

Dotykamy bardzo ważnego problemu  sumienia błędnego, a więc takiego, które pobłądziło w swoich dialogach z Bogiem. Oczywiście to sumienie może być sumieniem pokonalnie błędnym, czyli takim, które błędnie wybrało z własnej winy, ale może zostać doprowadzone do stanu pierwotnego. Czasem mamy jednak do czynienia z poważniejszą sytuacją, kiedy to sumienie jest na drodze błędu i nie jest w stanie tego zauważyć, jest niepokonalnie błędne. Katechizm i encyklika przypominają, że należy zawsze iść za głosem sumienia pewnego, nawet jeśli jest ono niepokonalnie błędne. Rodzi się pytanie, dlaczego. Dominikanin, ojciec Servais Th. Pinckaers wyjaśnia to w swoich pracach, posługując się metaforą światła. Mówi, że w sumieniu nawet niepokonalnie błędnym zostaje zawsze pierwotna iskierka, syndereza, obecność prawa naturalnego. Nawet jeżeli istnieje tylko iskra, a reszta jest przytłumiona, to nie można iskierki zgasić, trzeba pozwalać jej się palić, bo może przyjdzie moment, że ta iskra zostanie rozpalona w wielki, jasny płomień.

Zauważmy, skąd się dzisiaj bierze tyle oporu wobec ewangelizacji sprzed pięciuset lat w Ameryce Łacińskiej. Żyli tam ludzie z sumieniem niepokonalnie błędnym, którego nie zewangelizowano, lecz skolonializowano. Nakazano im przyjąć zupełnie nowe zasady, tłumiąc ich sumienia. Dzisiaj jest to problem, który wymagałby bardzo szczegółowego omówienia, wiążący się z zagadnieniem wolności religijnej. Mając ludzi myślących inaczej, wierzących inaczej, nie możemy ich na siłę nawracać na naszą wiarę, ale mamy pozostawać z nimi w dialogu, który pozwoli im, poprzez podążanie za sumieniem niepokonalnie błędnym, odkryć, być może, w przyszłości drogę prawdy. Jeżeli natomiast jej nie odkryją, a będą w zgodności ze swoim sumieniem, to nie ponoszą odpowiedzialności za błędne decyzje.

W rozważaniach papieskich pojawia się postać Chrystusa, Papież mówi nawet, żeby przyswoić osobę Jezusa Chrystusa. Co ma na myśli? Jaki jest związek między formacją sumienia, ewangelizacją a przyswojeniem Chrystusa?

Warto sięgnąć do najpiękniejszej części tej encykliki, medytacyjnego wstępu z ewangelicznego spotkania Jezusa z młodzieńcem. Początkowe pytania dotyczą sfery czysto etycznej. Nauczycielu dobry, co mam czynić?, Znasz przykazania, Realizuję je. Wszystko jest niby w porządku. Poza etyką pozostaje jednak głód pytania o ludzkie życie, o ludzką wolność zrealizowaną do końca. Etyka ustaje i pojawia się głód spotkania z Chrystusem. Zostaw wszystko i pójdź za Mną. Jakkolwiek byśmy to interpretowali, jest to kwestia odejścia od racjonalnej etyki, a przejścia w sferę przyswojenia sobie Chrystusa, zintegrowania się z Nim. Jan Paweł II powiedział w Redemptor hominis w numerze 10, że człowiek nie może żyć bez miłości, że pozostaje dla siebie istotą niezrozumiałą, jeśli nie spotka się z miłością, nie uczyni jej swoją, jeśli nie wejdzie z nią w żywe uczestnictwo. Ta miłość nazywa się Chrystusem. To jest problem, którego w samym Kościele nie doceniamy. Wiele problemów dzisiejszego świata rozgrywających się w płaszczyźnie etycznej prędzej czy później okazuje się problemami nierozwiązywalnymi, które znajdują swoje zawieszenie, swoją aporię. Tymczasem obecność Chrystusa jest szansą zarówno w wymiarze indywidualnym  sumienia człowieka, jak i w wymiarze wspólnotowym  sumienia Europy, świata. Chrystus pozostaje nadzieją, jedyną odpowiedzią na wszystkie, najbardziej nawet dramatyczne pytania. Stąd papieskie wołanie jest w tej encyklice wielkim programem ewangelizacji.

Czy można powiedzieć, że Chrystus jest dopełnieniem Prawa, dopełnieniem moralności?

Oczywiście. To jest przesłanie biblijne, które wraca dzisiaj w nowej postaci. Pojawiają się problemy bioetyczne, które wiążą się z pytaniem o sens życia, o godność człowieka, o jego przeznaczenie. Na płaszczyźnie czysto etycznej, filozoficznej, racjonalnej zostają one zawieszone. Dlaczego nie możemy dokonać eutanazji człowieka skrajnie cierpiącego i ciężko chorego, skoro jego życie jest pozbawione sensu? Wolno nam czy nie wolno przeszczepić serce świni człowiekowi? Kim jest w takim razie człowiek z sercem świni? A z wątrobą małpy? Czy jest jeszcze człowiekiem? Możemy podejmować różne dyskusje, ale zwróćmy uwagę, że są one albo niemożliwe do rozstrzygnięcia, albo wręcz nieistotne w perspektywie stwierdzenia, które leży u podstaw chrześcijaństwa. Chrystus jest Odkupicielem człowieka i w Jego perspektywie odnajdujemy swoją największą i do końca wypowiedzianą godność.

Co ma robić osoba niewierząca czy stojąca na progu wiary, która czuje, że coś pociąga ją w Panu Jezusie, że chce Go naśladować?

Być może taki człowiek na własnej skórze przekonuje się, że nie może sam siebie do końca zrozumieć bez Chrystusa. Chrystus jest Prawdą, a wolność  niezależnie od naszych dywagacji  nie istnieje poza prawdą ani wbrew niej. Dlatego też warto zaufać Chrystusowi. Ewangelia pokazuje Jezusa w niekończącym się dialogu z niewierzącymi w Niego i z niewierzącymi w Boga. Ten dialog trwa. On jest szansą dla współczesnego człowieka. Domaga się jednak uczciwości. Człowiek zatem, który na swój sposób odkrywa Chrystusa, powinien to odkrywanie potraktować uczciwie i konsekwentnie. Myślę, że należy bardzo cenić tych, którzy stają się na tej drodze anonimowymi chrześcijanami, natomiast przestrzec trzeba tych, którzy afiszują się etykietą pobieżnej znajomości Chrystusa, ale nie traktują tej znajomości uczciwie.

Co to znaczy, że o wartości moralnej czynu decyduje jego podmiot?

Jan Paweł II w Veritatis splendor przypomina tu tradycyjne poglądy św. Tomasza  Moralność ludzkiego czynu zależy przede wszystkim i zasadniczo od przedmiotu rozumnie wybranego przez świadomą wolę. To zdanie z jednej strony sprzeciwia się współczesnym poglądom utylitarystycznym, które oceniają wartość czynów ludzkich pod względem ich użyteczności określonej dobrą intencją (np. czynem dobrym będzie przyzwolenie na eutanazję, jeśli jest ona użytecznym sprzeciwem wobec bezsensownego cierpienia i wyrazem wolnej intencji tego, kto o nią prosi). Z drugiej strony wyraźnie odżegnuje się od ślepego posłuszeństwa. Domaga się przede wszystkim wyboru dobra, ale wyboru rozumnego przez świadomą wolę. W tej samej części encykliki Papież przypomina zdanie św. Alfonsa Liguoriego: Nie wystarczy spełniać dobre uczynki, trzeba je spełniać dobrze. Mówiąc jeszcze inaczej, nie jesteśmy robocopami, które działają sprawnie i dlatego są dobre, ale też nie jesteśmy duchami czystymi, aniołami, których wybory są pozbawione zagrożeń związanych z cielesnością. Tym, co decyduje o moralnej wartości naszych działań, jest rozum i świadoma wola, które służą wyborowi dobra właściwego dla osoby.

Dlaczego ta encyklika jest skierowana do biskupów?

Biskupi są odpowiedzialni za przekaz wiary w Kościele, są więc ludźmi szczególnie odpowiedzialnymi za przekaz Prawdy. Powinni ją popularyzować, przypominać i proklamować w całym Kościele. Czy tak jest, to zupełnie inna kwestia, ale wiadomo, że adres miał charakter nie tyle ekskluzywny, ile podkreślał rangę odpowiedzialności.

Skąd w Kościele kompetencja do wypowiadania się w kwestiach moralnych?

Paweł VI, odpowiadając na pytanie, czym jest moralność chrześcijańska, powiedział, że jest to sposób naśladowania Chrystusa zgodny z Ewangelią. Dalej mówił, że ten sposób życia zawdzięczamy podwójnej pomocy  jedną z nich jest Duch Święty, drugą Nauczycielski Urząd Kościoła. Z przyjęciem Ducha Świętego nigdy nie było i nie ma problemów. Każdy wie, co Duch Święty mu mówi. Natomiast jest problem z drugim czynnikiem, którym jest Nauczycielski Urząd Kościoła. Jan Paweł II w pierwszym rozdziale Veritatis splendor wyjaśnia, że Jezus żyje w swoim Kościele, dlatego Kościół ma kwalifikacje, mandat moralny płynący od samego Chrystusa. Rodzi to dzisiaj najwięcej zastrzeżeń i oporów. Jest to związane z naszą kulturą, mentalnością, z demokratyzacją życia, odrzuceniem i kryzysem autorytetów. Oznacza to zarazem nierozumienie istoty Kościoła Chrystusowego i źródła Jego autorytetu.

Na jakie sposoby Kościół może realizować powołanie do głoszenia Chrystusa, który przynosi sens moralności?

Encyklika przytacza podstawowy sposób  świadectwo życia. To jest zadanie, które stoi przed całym Kościołem, przed hierarchami, zakonnikami, ludźmi świeckimi. Ma być ono realizowane we wszystkich sferach życia: ekonomicznej, politycznej, gospodarczej, społecznej, charytatywnej, w życiu osobistym i rodzinnym. Tu nie ma żadnej wyłączności. Drugim sposobem jest rzetelny przekaz zasad moralnych. Nie łudźmy się, że moralność chrześcijańska jest oczywista i dobrze znana. Wykładając etykę i teologię moralną, stykam się niejednokrotnie z przykładami zadziwiającej ignorancji i pomieszania pojęć. Żyjemy w czasach bardzo ciekawych i trudnych zagadnień moralnych.

Proszę zauważyć, że gdybym jako teolog czy filozof wypowiadał się publicznie na temat fizyki kwantowej, możliwości współczesnej proteomiki czy całki Lebesguea, naraziłbym się na zarzut niekompetencji. Natomiast jeżeli matematyk, ekonomista, a zwłaszcza biolog czy genetyk wypowiadają się na tematy etyczne, to nikt nie wspomni o ich niekompetencji. W związku z tym mamy dzisiaj wiele poglądów kuriozalnych, niemających nic wspólnego z rzetelnym myśleniem etycznym. Rolą Kościoła jest uczyć myślenia. Należy to czynić w dialogu ze światem współczesnym, wykazując z całą sumiennością i rzetelnością błędy metodologiczne. Z drugiej strony niezbędne jest pokazywanie pozytywnej wizji moralności w blasku prawdy, mimo że wydaje się ona dziś przestarzała.

Czy głosząc bardzo konkretne wymagania, nie stoimy na straconej pozycji wobec opcji konsumpcyjnych lansujących życie łatwe i przyjemne?

Pozornie tak się może wydawać, bo faktycznie żyjemy w dobie propozycji uproszczonych i łatwych. Myślę jednak, że encyklika Veritatis splendor przypomniała, że Kościół ma możliwość głoszenia prawd trudnych. Stała się ona bestsellerem, mimo że dotyka takich spraw, jak problem konsekwencjonalizmu, kreatywnego sumienia, opcji fundamentalnej, skrajnej autonomii moralnej itd. To są zagadnienia pasjonujące bardzo wąski krąg specjalistów. Niezależnie od intelektualnego trudu, którego wymaga jej lektura, stała się przygodą intelektualną dla wielu wierzących i niewierzących. To jest wskazówka, by nie rezygnować z prawdy, nawet jeśli świat podsuwa taką pokusę.

rozmawiał Paweł Kozacki OP

 

PAWEŁ BORTKIEWICZ ur. 1958, chrystusowiec, prof. teologii moralnej, etyk, autor książek i artykułów z zakresu bioetyki i myśli Jana Pawła II, dziekan Wydziału Teologicznego UAM, mieszka w Poznaniu. 

RUSSELL HITTINGER

Prawo i wolność
Kościół nie może uszczęśliwić ludzi, liberalizując prawo w tej czy innej sferze ludzkiego działania. Ludzie nie pożądają rozluźnionego prawa. Chcą jurysdykcji; nie wolności, ale pełni władzy. Kiedy teologowie, duchowni, świeccy apelują, by władzę wykorzystać do unieważnienia prawa i w konsekwencji do zniesienia samej władzy, w rzeczywistości proszą o oddanie władzy, która się im należy w ich przekonaniu.
 

 

Jednym z najbardziej kuriozalnych i niepokojących trendów naszej kultury jest przekonanie, że podstawowym celem prawa jest jego unieważnienie. Jeśli władzę wykorzystuje się po to, by uwolnić daną wspólnotę od zobowiązań wynikających z prawa, lub jeśli nadużywa się władzy po to, by za uprawnienia uznać liczne przywileje wyłączające z podległości prawu, wreszcie, jeśli władzę wykorzystuje się po to, by podważyć samą władzę, wówczas skłonni jesteśmy uznać, że prawo jest dobre, czyli realizuje ludzkie cele. Nasza wewnątrzkościelna kultura nie jest wolna od wpływu takiej postawy.

Zagadnienia teologii moralnej nieodmiennie dają się sprowadzić do problemu władzy. Kiedy Papież powiedział, że nie ma władzy, by udzielać święceń kapłańskich kobietom, wielu katolików i niekatolików było wstrząśniętych sugestią, że Papież nie może używać prawa według swojego widzimisię. Niezależnie, czy chodzi o sądy kościelne ds. małżeństw, ministrantki, święta nakazane, stanowisko Kościoła w debacie publicznej na temat aborcji, czy o inne jeszcze sprawy, ludzie znajdujący się zarówno wewnątrz, jak i na zewnątrz Kościoła chcą, aby władza apostolska została wykorzystana do zatwierdzenia wolności indywidualnej decyzji. Prawo, można sądzić, jest jedynie plastycznym narzędziem w rękach interpretującej je wspólnoty.

Kiedy prawo zobowiązuje, mówi się o legalizmie; kiedy uwalnia od obowiązków, wychwalane jest jako prawdziwie ludzkie. Papież porusza ten problem na samym początku Veritatis splendor, przytaczając rozmowę Jezusa z bogatym młodzieńcem z 19 rozdziału Ewangelii Mateusza:

A oto przyszedł do Niego pewien człowiek i zapytał: Nauczycielu, co dobrego mam czynić, aby otrzymać życie wieczne?. Odpowiedział mu: Dlaczego Mnie pytasz o dobro? Jeden jest tylko Dobry. A jeśli chcesz osiągnąć życie, zachowuj przykazania. Zapytał Go: Które?. Jezus odpowiedział: Oto te: ťNie zabijaj, nie cudzołóż, nie kradnij, nie zeznawaj fałszywie, czcij ojca i matkęŤ oraz ťmiłuj swego bliźniego jak siebie samegoŤ. Odrzekł Mu młodzieniec: Przestrzegałem tego wszystkiego, czego mi jeszcze brakuje?. Jezus mu odpowiedział: Jeśli chcesz być doskonały, idź, sprzedaj, co posiadasz, i rozdaj ubogim, a będziesz miał skarb w niebie. Potem przyjdź i chodź za Mną!.

Papież wyjaśnia, że pierwsze i ostateczne pytanie o moralność nie jest pytaniem prawniczym. Inaczej niż faryzeusze, bogaty młodzieniec nie pyta o minimum z perspektywy prawa. Pyta raczej o to, co należy czynić, aby osiągnąć nieograniczone dobro, którym jest wspólnota z Bogiem. Chrystus pozbawia prawo ościenia nie poprzez unieważnienie prawa, ale ukazując Dobro, do którego ono prowadzi. Wystarczy usunąć Dobro albo zapomnieć o nim, by prawo z konieczności przekształciło się w legalizm. Legalizm nie jest niczym innym jak prawem pozbawionym swojego kontekstu.

Pismo mówi, że młodzieniec odszedł zasmucony, ponieważ miał wiele posiadłości. Tymczasem współcześni słuchacze gotowi są odwrócić się ze smutkiem, kiedy staną w obliczu nauczania o nieodzownym prawie moralnym, które zawsze obowiązuje i które wiąże nawet samą władzę. Jan Paweł II jest czasem traktowany jak naiwniak, kiedy wskazuje, że niezależnie od okoliczności, kultury, miejsca i czasu pewne czyny nigdy nie mogą być uznane za słuszne i żadne ludzkie prawo nie może ich takimi uczynić. Tak jak z dźwięków gamy i aksjomatycznych miar muzycznych może powstać sonata Beethovena czy 12tonowa kompozycja Pendereckiego, tak też posłuszeństwo przykazaniom umożliwia kreatywną, płynną i całkowicie spełnioną ludzką wolność. W uczeniu się gamy nie chodzi o bezmyślne powtarzanie. Celem jest tworzenie pięknej muzyki. Naturalnie, nauczyciel gry na pianinie koncentrujący się jedynie na gamach byłby nienormalny, w pewnym sensie byłby legalistą, ale nauczyciel muzyki, który nie zadba o wpojenie uczniowi rudymentów skali, nie jest godny miana nauczyciela. Muzyczny porządek nie zaczyna się i faktycznie nie może się zacząć wraz z ludzką spontanicznością i twórczą improwizacją. Tak samo jest w dziedzinie ludzkiego działania. Każdy, kto prawo przeciwstawiłby wolności, a następnie, opowiedziałby się za nią, nie tylko nie doceniłby prawa, ale wypaczyłby istotę wolności.

Opowiadanie o bogatym młodzieńcu ukazuje oczywiście zasadniczą jedność Prawa i Dobrej Nowiny. W Veritatis splendor Papież podejmuje również wysiłek rozważań dotyczących podobnego tematu: mianowicie jedności dwóch tablic dekalogu. Uznanie Pana jako Boga  mówi Jan Paweł II  stanowi najgłębszą istotę, samo serce Prawa, z którego wypływają i ku któremu prowadzą nakazy szczegółowe (VS 11). Każde przykazanie, kontynuuje Papież, jest wykładni[ą] tego, co dla człowieka oznaczają słowa: ťJa jestem Pan, twój BógŤ (VS 13).

Zagadnienie dwóch tablic określa temat prawa i wolności, ale również znajduje się w centrum sporu Papieża z niektórymi teologami moralistami. Przyczyna sporu jest w rzeczywistości całkiem prosta, tak prosta, że łatwo ją przeoczyć albo pomylić z innym problemem.

II

Czy w akcie stworzenia Bóg dał naszym pierwszym rodzicom coś w rodzaju pełni władzy nad etyką, czyli sferą ziemskiego działania, które odpowiada mniej więcej drugiej tablicy dekalogu? W Veritatis splendor Papież tak oto komentuje odpowiedź dawaną często przez teologów moralistów: niektórzy ludzie, zapomniawszy

o zależności rozumu od Mądrości Bożej (...) uznali całkowit[ą] suwerennoś[ć] rozumu w dziedzinie norm moralnych służących właściwemu uporządkowaniu życia w tym świecie. Normy te miałyby stanowić obszar moralności wyłącznie ludzkiej, to znaczy wyrażać prawo, które człowiek autonomicznie nadaje samemu sobie i którego wyłącznym źródłem jest ludzki rozum. Nie można by w żaden sposób uznać Boga za Autora tego prawa, co najwyżej w tym sensie, że rozum ludzki korzysta ze swej prawodawczej autonomii na mocy pierwotnego i nieograniczonego mandatu, udzielonego człowiekowi przez Boga. Otóż te właśnie kierunki myślowe doprowadziły do negacji prawdy  zawartej w Piśmie Świętym i w niezmiennym nauczaniu Kościoła  iż naturalne prawo moralne ma Boga za twórcę i że człowiek przez swój rozum uczestniczy w odwiecznym prawie, którego sam nie ustanawia (VS 36).
   Niektórzy teologowie moraliści  kontynuuje Papież  wprowadzili wyraźne rozgraniczenie  sprzeczne z nauką katolicką  między porządkiem etycznym, który miałby pochodzić od człowieka i odnosić się wyłącznie do świata, a porządkiem zbawienia, dla którego istotne byłyby jedynie pewne wewnętrzne intencje i postawy wobec Boga i bliźniego. W konsekwencji doszli do stwierdzenia, że Boże objawienie nie zawiera żadnej konkretnej i określonej treści moralnej, trwale i powszechnie obowiązującej: słowo Boże miałoby moc wiążącą jedynie jako zachęta (...), któr[ą] później tylko autonomiczny rozum musi sam wypełnić konkretną treścią, ustanawiając normy moralne rzeczywiście obiektywne, tzn. dostosowane do określonej sytuacji historycznej (VS 37).

Zauważmy, że Papież nie zarzuca tym teologom głoszenia tego, że pewne normy moralne są znane w sposób naturalny nawet przez ludzi nieznających objawienia. Kościół katolicki zawsze utrzymywał, że pewne rudymentarne nakazy prawa naturalnego znane są w sposób naturalny, bez pouczenia udzielonego przez pozytywne prawo Boże. Papież zarzuca niektórym teologom konstruowanie sfery ludzkich wyborów moralnych, która jest niezależna i wolna od Bożego zwierzchnictwa. Fakt, że rozum ludzki z natury władny jest formułować sądy moralne, interpretuje się w ten sposób, iż ludzkiemu rozumowi praktycznemu przysługuje zwierzchnictwo. Z przesłanki, że rozum ludzki ma naturalną, jurysdykcyjną zwierzchność nad etyką, wypływa wniosek, iż Kościół powinien ustąpić i używać swojego urzędu jedynie dla zachęcania i tak autonomicznego ludzkiego podmiotu. Jednakże wycofanie się Kościoła z etyki oznaczałoby z konieczności usunięcie Boga z pola widzenia. Niektórzy teologowie usuwają Boga, twierdząc, że w akcie stworzenia Bóg sam się usunął. To Bóg przecież stworzył ludzki rozum praktyczny, obdarzając go naturalną kompetencją w dziedzinie moralnego działania. Podkreślając ludzką władzę jurysdykcyjną nad etyką, teologowie ci nie idą być może aż tak daleko jak Marcjon, ponieważ nie przyjmują całkowitego dualizmu między stworzeniem a zbawieniem lub między Prawem a Ewangelią. Ich poglądy bardziej przypominają nowożytną teologię deistyczną, zgodnie z którą Bóg rzeczywiście stwarza, a to, co stwarza, jest dobre; przekazuje jednak jurysdykcję nad stworzeniem ludzkiemu rozumowi.

I tak oto o. Joseph Fuchs pisze w jednej ze swoich książek:

Jeżeli rzeczywiście naturastworzenie mówi do nas, mówi ona jedynie, czym jest i jak funkcjonuje sama z siebie. Innymi słowy, Stwórca ukazuje nam, co jest przez Niego chciane jako istniejące i jak to funkcjonuje, ale nie ukazuje już tego, jak On chce, aby istota ludzka jako osoba używała istniejącej rzeczywistości.

Fuchs kontynuuje, podkreślając, że:

Ani Biblia hebrajska, ani Nowy Testament nie zawiera twierdzeń, które są niezależne od uwarunkowań kulturowych, a zatem uniwersalne i obowiązujące zawsze; takie twierdzenia nie mogą też pochodzić od Kościoła lub jego magisterium. Raczej ludzie  różne osoby obdarzone niezbędnymi zdolnościami intelektualnymi  powinni rozpatrywać, co może i musi uchodzić za przekonanie odnośnie do tych zobowiązań.

Inaczej mówiąc, Bóg stwarza, ale nie daje instrukcji obsługi. Normy naturalne muszą być wyprowadzone z ludzkiego rozumu albo też, jak sugeruje Fuchs, przez tych, którzy zostali obdarzeni niezbędnymi zdolnościami intelektualnymi. Domyślam się, że ma to oznaczać uniwersyteckich etyków i teologów moralistów.

Nie wolno nam przeoczyć faktu, że taki rodzaj teologii był charakterystyczny dla sprzeciwu teologów wobec encykliki Humanae vitae. Większość członków utworzonej przez Pawła VI Komisji do Studiów nad Problemami Rodziny, Zaludnienia i Przyrostu Naturalnego opublikowała raport, w którym postulowała zmianę nauczania Kościoła wobec antykoncepcji. Autorzy tego stanowiska byli przynajmniej na tyle uczciwi, że wyraźnie przedstawili swoje przesłanki teologiczne. Rozumowali w sposób następujący: aczkolwiek źródła ludzkiego życia pochodzą ze stworzonej natury, reguły wyboru i kierowania tą naturalną wartością podlegają ludzkiej jurysdykcji. Odebranie życia sobie albo komuś innemu jest grzechem, utrzymywał Raport Większości, nie dlatego, że życie podlega wyłącznej władzy Boga, ale dlatego, że jest to sprzeczne z prawym rozumem, o ile nie chodzi o dobro lub o wyższy porządek.

O. Fuchs twierdzi również, że Nie można (...) wywnioskować na podstawie relacji Boga do stworzenia, jakie są powinności człowieka w tych kwestiach czy też w zakresie stworzenia jako takiego. Odnosząc się do Gaudium et spes, gdzie ludzkie sumienie określone jest jako sacrarium, w którym znajdujemy się odpowiedzialni przed Bogiem  solus cum solo  o. Fuchs stwierdza, że stanowisko, zgodnie z którym osoba ludzka jest oświecana przez światło, które pochodzi nie z jej własnego rozumu (...), ale z mądrości Bożej, w której wszystko zostało stworzone (...), nie wytrzymuje obiektywnej analizy ani też nie jest przydatne w zasobie pojęć wiernych chrześcijan. Odrzucenie przez Fuchsa soborowego nauczania o istocie sumienia odznacza się przynajmniej spójnością. Wynika ono z przekonania, że Bóg wprawdzie stwarza ludzki rozum, ale nim nie rządzi. Ludzki rozum jest jedynie światłem naturalnym, któremu odpowiada wyłącznie naturalna jurysdykcja nad etyką. W ten sposób Fuchs i inni teologowie moraliści jasno dali do zrozumienia, że obecnie toczona debata nie jest tylko wewnętrznym sporem między różnymi szkołami etycznymi. Debata ta sięga samych podstaw możliwości jakiejkolwiek teologii moralnej. Papież doskonale rozumie powagę tego wyzwania.

Odnosząc się do nakazu z Księgi Rodzaju 2,17, Papież pisze:

Zakazując człowiekowi jedzenia z drzewa poznania dobra i zła, Bóg stwierdza, że człowiek nie posiada od początku tego poznania, ale jedynie ma w nim udział dzięki światłu naturalnego rozumu i Bożego objawienia, które ukazują mu wymogi i wezwania odwiecznej mądrości (VS 41).

Należy zatem uznać prawo za wyraz Bożej mądrości. Naturalnym stanem człowieka jest uczestnictwo w wyższej normie. Człowiek ma wolność kierowania sobą, ponieważ najpierw jest kierowany przez kogoś innego.

Papież odwołuje się do wielu autorytetów, aby wyrazić koncepcję prawa naturalnego jako teonomię uczestniczącą. Przypomina Psalm 4,7 (Wznieś ponad nami, o Panie, światłość Twojego oblicza!), podkreślając, że wiedza moralna wywodzi się z Bożego oświecenia. Przywołując List do Rzymian 2,14 (poganie, którzy Prawa nie mają, idąc za naturą, czynią to, co Prawo nakazuje), zwraca uwagę, że w odniesieniu do porządku moralnego ludzie podlegają nie tylko prawu pozytywnemu. Z Grzegorza z Nazjanzu cytuje fragment o tym, że autonomia jest orzekana jedynie o królu. Ze św. Bonawentury zapożycza stwierdzenie, że sumienie nie wiąże mocą własnego autorytetu, ale jest raczej heroldem króla. Samo istnienie sumienia, dowodzi Papież, wskazuje, że podlegamy prawu, którego sami na siebie nie nałożyliśmy. Sumienie nie świadczy o ludzkiej mocy, ale o prawie naturalnym. Oznacza to, że prawo naturalne jest rzeczywistym prawem, którego nie można utożsamić z naszym sumieniem. Jan Paweł II zauważa, że właśnie to utożsamienie omamiło pierwszych rodziców, kiedy wąż z Księgi Rodzaju 3,5 powiedział, że mogą być jak bogowie. Co to znaczy być jak bogowie? To, że ludzki rozum jest normą normującą, mając władzę określania tego, co moralnie dobre i złe.

Jeśli istnieje w teologii moralnej cokolwiek, w czym Ojcowie Kościoła byli zgodni, to jest to stwierdzenie, że upomnienie z Księgi Rodzaju 2,17 streszcza prawo naturalne. Już w II wieku Tertulian opisał to upomnienie jako łono wszystkich nakazów Bożych, niepisane prawo, które w sposób habitualny było naturalnie rozumiane. Prawo nie zaczęło się dopiero z prawem państwa żydowskiego; wprawdzie dekalog stanowi pozytywne prawo Boże, powtarza jednak (w związku między dwoma tablicami) pierwotne uporządkowanie, o którym pisze Księga Rodzaju. Nigdy nie istniała sfera bezprawnej etyki, czyli sfera, w ramach której stworzony rozum ustanawia normy moralne bez uprzednich rządów prawa. Bóg rządził człowiekiem od samego początku. W istocie koncepcja, jakoby istniała bezprawna moralność posiadana przez człowieka jako rodzaj naturalnego uprawnienia, jest właśnie tym grzechem, który popełnili nasi pierwsi rodzice. Pierwsze prawo ustanawia rządy samego prawa polegające na tym, że człowiek rządzi, jedynie uczestnicząc w Bożych rządach.

Rządy prawa przypominane są w całym Piśmie. Słuszność w etyce możliwa jest o tyle, o ile rozum przylgnie do Boga (najpierw przez prawo naturalne, następnie przez Prawo i wreszcie przez łaskę), dlatego w Ewangelii Marka 12,28 czytamy: Jeden z uczonych w Piśmie (...) zapytał Go: ťKtóre jest pierwsze ze wszystkich przykazań?Ť. Jezus odpowiedział, cytując Księgę Powtórzonego Prawa 4,6: Pierwsze jest: Słuchaj Izraelu, Pan Bóg nasz jest jedynym Panem. Będziesz miłował Pana, Boga swego, całym swoim sercem, całą swoją duszą, całym swoim umysłem i całą swoją mocą. Drugie jest to: Będziesz miłował bliźniego swego jak siebie samego.

Augustyn w swoim komentarzu do Księgi Rodzaju przeciwko manichejczykom podkreśla, że grzech naszych pierwszych rodziców był pogwałceniem samej istoty prawa naturalnego.

W ten właśnie sposób zostali przekonani, żeby ukochać zbyt silnie własną niezależność. A kiedy chcieli być równi Bogu, źle użyli swego położenia, które jako poddanych Boga stawiało ich w środku, ale dzięki temu ich ciała były im uległe. Z pewnością źle posłużyli się jak gdyby owocem ustanowionego w środku raju drzewa, to jest wbrew prawu Bożemu. Przeto utracili to, co otrzymali, podczas gdy pragnęli przywłaszczyć sobie to, czego nie otrzymali. Albowiem natura ludzka nie otrzymała tego, by była szczęśliwa własną swoją mocą, nie będąc kierowana przez Boga. Przez nikogo nierządzony, własną swą potęgą szczęśliwy może być jedynie sam Bóg 1.

I ostatni z Ojców, św. Bernard, w kazaniach o Pieśni nad Pieśniami odniósł się do fragmentu z Księgi Rodzaju 2: On nie uważa ziemi za swoje lenno, ale za swoją macierz. I dlaczegóż by nie? Otrzymuje od niej swoją Oblubienicę i swoje ciało (...) jako Pan rządzi nią; jako Stwórca, sprawuje nad nią kontrolę; jako Oblubieniec ma w niej udział. Bóg ma władzę nad winnicą i przez uczestniczenie w tej władzy istnieje właściwy porządek wśród ludzi. Dając nam te rządy, Bóg idzie jeszcze dalej, czyniąc z nas swoich wspólników w jeszcze większym wymiarze, przez zaślubiny. Tajemnica ukryta przez wieki w Bogu polega na tym, że ludzkie uczestnictwo w Bożym rządzeniu przez prawo było tylko przygotowaniem do uroczystości zaślubin.

Może się wydawać, że Papież, konstruując dyskusję o prawie naturalnym wokół upomnienia z Księgi Rodzaju 2,17, oddaje się raczej abstrakcyjnej medytacji. Tymczasem to właśnie stanowi rozstrzygającą kwestię. Papież bardzo dobrze rozumie, że współczesna dyskusja o prawie i wolności nie dotyczy jedynie tego lub innego szeroko dyskutowanego zagadnienia. Obecnie prawdziwym problemem jest żądanie uzyskania teologicznej akceptacji zasady, która z samej istoty jest antyteologiczna: zasady, zgodnie z którą ludzki rozum ma usprawiedliwione roszczenie do sprawowania jurysdykcji nad winnicą. Kościół nie może uszczęśliwić ludzi, liberalizując prawo w tej czy innej sferze ludzkiego działania. Ludzie nie pożądają rozluźnionego prawa. Chcą jurysdykcji; nie wolności, ale pełni władzy. Ta antyteologia znajduje się w samym sercu kuriozalnego zjawiska, o którym wspomniałem wcześniej. Kiedy teologowie, duchowni, świeccy apelują, by władzę wykorzystać do unieważnienia prawa i w konsekwencji do zniesienia samej władzy, w rzeczywistości proszą o oddanie władzy, która się im należy w ich przekonaniu. Oto dlaczego dzisiejsze dyskusje na temat teologii moralnej są tak nieprzyjemne. Przypominają one pozbawiony skrupułów spór prawny o własność posiadłości.

III

Rzeczywiście, posiadłość jest najlepszą metaforą w Piśmie, aby oddać ten problem. Żądanie raczej zwierzchności niż opartej na umowie partycypacji połączone z iluzją, że Bóg jest nieobecnym właścicielem, jest najstarszą opowieścią w księgach. Pragnienie absolutnej jurysdykcyjnej władzy sprowadza się za każdym razem do tej samej opowieści. Weźmy na przykład przypowieść o przewrotnych rolnikach, którą przytaczają wszystkie ewangelie synoptyczne. W Ewangelii Mateusza 21 umieszczona jest ona zaraz przed przypowieścią o uczcie weselnej; u Marka 12 poprzedzona jest pytaniem arcykapłanów, jakim prawem Jezus naucza; u Łukasza 20 również następuje po zakwestionowaniu prawomocności Jezusa. U Marka 12,1nn przypowieść ta jest opowiedziana w następujący sposób:

Pewien człowiek założył winnicę. Otoczył ją murem, wykopał tłocznię i zbudował wieżę. W końcu oddał ją w dzierżawę rolnikom i wyjechał. W odpowiedniej porze posłał do rolników sługę, by odebrał od nich część należną z plonów winnicy. Ci chwycili go, obili i odesłali z niczym. Wtedy posłał do nich drugiego sługę; lecz i tego zranili w głowę i znieważyli. Posłał jeszcze jednego, tego zabili. I posłał wielu innych, z których jednych obili, drugich pozabijali. Miał jeszcze jednego, ukochanego syna. Posłał go jako ostatniego do nich, bo sobie mówił: Uszanują mojego syna. Lecz owi rolnicy mówili nawzajem do siebie: To jest dziedzic. Chodźcie, zabijmy go, a dziedzictwo będzie nasze. I chwyciwszy, zabili go i wyrzucili z winnicy. Cóż uczyni właściciel winnicy? Przyjdzie i wytraci rolników, a winnicę odda innym.

Tę przypowieść często łączy się z pieśnią o winnicy z 5 rozdziału Księgi Izajasza. Oczywiście, każdy Żyd znał na pamięć pieśń Izajasza: Chcę zaśpiewać memu Przyjacielowi pieśń o Jego miłości ku swojej winnicy! Przyjaciel mój miał winnicę na żyznym pagórku. Otóż okopał ją i oczyścił z kamieni, i zasadził w niej szlachetną winorośl. Rozważmy jednak przypowieść w kontekście opowieści o wcześniejszej winnicy z Księgi Rodzaju 23.

Tak jak w Księdze Rodzaju 2, gdzie Bóg zasadza i nawadnia roślinność, i u Izajasza 5, gdzie mówi się o Bogu, który ustanowił Izrael jako winnicę, u Marka 12, raz jeszcze, to właściciel zakłada i obsadza pole. Przypowieść nie pozostawia wątpliwości, że ma on silne prawo własności  dominium, a nie tylko ius. Zauważamy istotną różnicę między pierwotną uprawą i tą, o której mowa w przypowieści. Adam i Ewa otrzymali najbardziej atrakcyjną dzierżawę ogrodu: w zamian za jego minimalne utrzymanie byli uprawnieni do korzystania z wszelkich jego atrybutów  pod warunkiem, że nie uzurpują sobie prawa własności. Tę umowę czy protoprzymierze symbolizują dwa drzewa. Podczas gdy w Księdze Rodzaju uprawa jest doskonała, w przypowieści winnica jest nowa i niegotowa. Rolnicy w przypowieści będą musieli pracować. Jest to sytuacja już po Edenie.

Zgodnie z żydowskim prawem nowa winnica nie jest uznawana za przynoszącą dochód aż do czwartych zbiorów. Plon z czwartego roku według prawa stanowi pierwszy owoc. Przed czwartym rokiem rolnicy byli być może uprawnieni do określonej części plonów, zazwyczaj wraz obowiązkiem płacenia czynszu. I oto zostaje posłany sługa, aby odebrać należność. Jak głosi przypowieść, rolnicy pobili go i odesłali z niczym. W starożytnym prawie semickim zdjęcie szaty lub obuwia, z punktu widzenia prawa, oznaczało zrzeczenie się danego uprawnienia lub roszczenia. Pytanie brzmi: uprawnienia do czego? Być może rolnicy początkowo chcieli uzyskać lepsze warunki umowy. Dopóki winnica nie okaże się wydajna, rolnicy nie chcą płacić więcej, niż wynosi ich słuszny udział w nadal ryzykownym przedsięwzięciu. Niestety, roszczenia się nasilają.

Według żydowskiego prawa, jeśli coś wydarza się trzykrotnie, przyjmuje się, że jest to normalne. Przez trzy kolejne zbiory rolnicy nie zapłacili czynszu: a zatem może zostać ustanowiony taki precedens. Właściciel musi wrócić, jeśli nie chce utracić swojego prawa własności. Innymi słowy, to, co zaczęło się targowaniem o niższy czynsz  kończy się roszczeniem do prawa własności całej posiadłości. Kończy się w rzeczywistości spiskiem zmierzającym do uzurpacji zwierzchności nad posiadłością. Zabijają dziedzica. Adam ukradł dominium i zniszczył pierwotne partnerstwo; ale sytuacja z czasem się pogorszyła. Adam jedynie się ukrył  jego potomstwo będzie bardziej agresywne. Wygnane z ogrodu i wrzucone w świat stwierdzi, że ma mniej lub bardziej stałą dzierżawę, nieobciążoną żadnymi zobowiązaniami. Nie możemy zapomnieć, że przedmiotem przypowieści są uczeni w Piśmie i faryzeusze. Mimo ostrzeżeń proroków uczeni w Piśmie i faryzeusze uznali, że Bóg przekazał im winnicę i pozostawił ją do dyspozycji. Uczeni w Piśmie i faryzeusze byli podobni do deistów; obstawali przy swoim przez długi czas. Wszystko jest w porządku, dopóty dopóki On nie wracał. Kiedy Pan winnicy powrócił, zabili Go.

IV

Znaczenie przypowieści dla teologii moralnej powinno być jasne. Teologowie moraliści nie mogą być adwokatami rolników z przypowieści, najemników. Jan Paweł II pisze w Veritatis splendor:

Chociaż w refleksji teologicznomoralnej odróżnia się zwykle prawo Boże pozytywne, czyli objawione, od prawa naturalnego, w ekonomii zbawienia zaś prawo stare od nowego, nie należy zapominać, że te i inne pożyteczne rozróżnienia odnoszą się zawsze do prawa, którego twórcą jest ten sam jedyny Bóg, i że prawa te przeznaczone są dla człowieka. Różne sposoby sprawowania przez Boga w dziejach pieczy nad światem i człowiekiem nie tylko nie wykluczają się nawzajem, ale przeciwnie  wspomagają się i przenikają. (...) Zamysł [Boga] nie stanowi żadnego zagrożenia dla prawdziwej wolności człowieka; przeciwnie, przyjęcie go to jedyna droga potwierdzenia wolności (VS 45).

Począwszy od Księgi Rodzaju, poprzez wybór Izraela i następnie ustanowienie Kościoła, a kończąc na Apokalipsie 22, gdzie winnica jest ostatecznie przemieniona przez Drzewo Życia, Bóg potwierdza swoją władzę nad polem. Henri de Lubac wskazuje, że chociaż Bóg podejmuje nowe inicjatywy w swoim dziele i wyszukuje nowe sposoby, aby doprowadzić do jego ostatecznego spełnienia, nie oznacza to wcale, że podejmuje nowe dzieło. Nawet jeśli, zgodnie z przypowieścią o skarbie ukrytym w ziemi, Bóg ostatecznie musi przestać negocjować i odkupuje własność, płacąc za nią krwią swojego Syna, na każdym etapie historii Bóg proponuje rolnikom coś na kształt umowy. Warunkiem porozumienia czyni zawsze współuczestnictwo. Ludzie jednak zawsze chcą jednostronnej władzy.

Na każdym etapie dzierżawa dawała rolnikom dużo wolności i kreatywności. Nasi pierwsi rodzice mogli jeść z każdego drzewa oprócz jednego. Mogli nadawać nazwy zwierzętom. Nie wolno im było jednak rościć sobie prawa do absolutnej zwierzchności. Dlaczego? Dlatego, że w przymierzu, włączając w to protoprzymierze ze stworzoną naturą z Księgi Rodzaju 2, nie chodzi jedynie o umowę dotyczącą zarządzania rzeczami zewnętrznymi. Te zawsze były przeznaczone dla człowieka i w stosunku do nich dysponuje człowiek niezwykłą wolnością. Tymczasem chodziło o coś wewnętrznego, o porządek sprawiedliwości, zgodnie z którym ludzie działają we wspólnocie z Bogiem. Nie możemy jednak działać we wspólnocie z Bogiem, jeśli rościmy sobie posiadanie prawa dla samych siebie. Również prorocy ostrzegali rabinacki establishment, aby nie czynił z Prawa interpretacyjnego narzędzia używanego dla własnej korzyści. Musimy przyznać, że opowiadanie o przewrotnych rolnikach i nauka płynąca z niego jest aktualna w odniesieniu do życia Kościoła i pozostanie aktualna aż do ostatecznego pojednania.

C. S. Lewis zachęca nas do przypomnienia sobie przypowieści o marnotrawnym synu, która powtarza historię z Księgi Rodzaju:

Podobnie jak młody człowiek domaga się od ojca regularnie wypłacanego kieszonkowego, na które może liczyć jako na własny fundusz i w ramach którego może sobie coś planować (słusznie, ponieważ jego ojciec jest mimo wszystko jego bliźnim), tak też i oni pragnęli się usamodzielnić, zatroszczyć się o własną przyszłość, planować swe przyjemności i swe bezpieczeństwo, posiadać swoje meum, z którego niewątpliwie płaciliby Bogu należny Mu trybut w formie poświęconego Mu czasu, troski i miłości, a które to meum mimo to byłoby ich, a nie Jego. Chcieli, jak byśmy powiedzieli, uważać swe dusze za własne. Oznaczało to jednak życie w kłamstwie, ponieważ nasze dusze nie są w istocie rzeczy naszą własnością. Chcieli mieć własny zakątek we wszechświecie, z którego mogliby powiedzieć do Boga: To jest nasza sprawa, nie Twoja2.

Jak zauważa Papież na początku Veritatis splendor, współcześnie ukształtowała się nowa sytuacja. W przypadku bowiem kontestacji katolickiej doktryny moralnej, nawet w seminariach, nie jest to już krytyka częściowa i doraźna, ale próba globalnego i systematycznego zakwestionowania dziedzictwa doktryny moralnej (VS 4). Ilekroć obserwujemy ludzkie żądanie, aby władza była użyta dla podważenia samej siebie, a prawo użyte do unieważnienia prawa, wiemy, że znajdujemy się w centrum biblijnej opowieści. Roszczenia do posiadania większych uprawnień eskalują do roszczenia posiadania prawa własności nad całą posiadłością.

Nauka dla teologów moralistów jest następująca: nigdy nie powinni deprawować swojego fachu poprzez przyjmowanie roli adwokatów rolników przeciwko Panu. Kiedy postępują jak adwokaci rolników, odgrywają rolę uczonych w Piśmie i faryzeuszów, którzy również chcieli zdobyć władzę przez przekształcenie prawa w interpretacyjne narzędzie. Podczas gdy uczeni w Piśmie i faryzeusze mieli kontrolę nad prawem pozytywnym i wykorzystywali je do własnych celów, nasi teologowie moraliści są bardziej skłonni używać kategorii prawa naturalnego. Papież nie zamierza jednak wydać posiadłości rolnikom. Ona nie należy do niego. Teologowie moraliści domagają się, by to uczynił. W rzeczy samej, grożą, że i tak sami ją sobie wezmą, ale już wiemy, jak ta historia musi się skończyć.

tłum. Paweł Łącki

 

RUSSELL HITTINGER członek American Enterprise Institute, wykładał m.in. na uniwersytetach Princeton, Fordham i w Nowym Jorku, obecnie jest profesorem prawa i studiów katolickich na Uniwersytecie w Tulsie, specjalistą w dziedzinie politologii i prawa naturalnego, laureatem wielu nagród i stypendiów, publikuje m.in. First Things i American Journal of Jurisprudence. 

WOLFHART PANNENBERG

Gdy wszystko jest dozwolone
 

 

Osobliwością naszych czasów jest fakt, że temat moralności i etyki uważa się za sprawę istotną dla społeczeństwa, natomiast temat Boga traktuje się jak ezoteryczną kwestię dla teologów oraz ludzi lubujących się w takich sprawach. Nie zawsze tak było. Warto zadać sobie pytanie, w jaki sposób do tego doszło i co w związku z tym można zrobić.

Dzisiejsza publiczna dyskusja dotycząca wartości moralnych jest zazwyczaj prowadzona pod kątem poszukiwania zgodnego stanowiska co do moralności, które nie jest już oczywiste samo przez się  a dla wielu ludzi nie jest ono w ogóle zrozumiałe. Poszukiwanie moralnego konsensu opartego na ludzkiej naturze od pewnego czasu zastąpiło społeczną funkcję wiary religijnej przez długi czas uznawaną za niezbędną podstawę społecznego pokoju. Przez większą część naszej historii jedność religii była uznawana za coś niezbędnego dla jedności społeczeństwa i kultury. Założenie to upadło podczas wojen religijnych w Europie XVI i XVII wieku. W ich konsekwencji wysunięto przeciwny wniosek: pokój społeczny wymaga tego, aby zdecydowanie lekceważyć wiarę religijną i spory o nią. Chociaż w większości krajów Europy wciąż panowała religia ustanowiona, nie pełniła ona już swojej poprzedniej funkcji. Na miejscu religii podstawowymi pojęciami w teoriach społeczeństwa i kultury społecznej stały się kategorie ludzkiej natury.

Pod koniec XIX wieku niemiecki myśliciel Wilhelm Dilthey zwrócił uwagę na to, w jaki sposób ludzka natura, począwszy od XVII wieku, zastąpiła religię w myśli europejskiej. Na podstawie przeformułowanej przez Hugo Grotiusa koncepcji prawa naturalnego oraz teorii umowy społecznej Thomasa Hobbesa, modne stały się koncepcje moralności i religii naturalnej. Coraz bardziej przeciwstawiano je religii oraz moralności objawionej. Mimo to przez pewien czas koncepcja moralności wciąż posługiwała się wiarą w Boga będącego źródłem norm moralnych i ostatecznym sędzią ludzkiego postępowania. W myśli Herberta z Cherbury czy Johna Lockea zostało zachowane połączenie między Bogiem i moralnością. Jeśli chodzi o Anthonyego Shaftesbury, traktował on zmysł moralny jako autonomiczny, niezależny od religii. Jednak nawet on uważał, że ideał harmonii wymaga ostatecznie harmonii z Bogiem, gwarantem porządku wszechświata.

W wieku XVIII można zaobserwować różne podejścia do kwestii, czy istnieje w moralności ludzka autonomia, czy też zmysł moralny jest zależny od Boga. David Hume uzasadniał autonomiczny charakter poczucia moralności, podczas gdy Rousseau poszedł w innym kierunku: uważając sumienie za źródło naszych obowiązków prawa moralnego, był zdania, że ludzkie sumienie błądzi. W jego pracy zatytułowanej Emile wikary z Savoy twierdzi, że u większości ludzi głos sumienia zagłuszyło przytłaczające doświadczenie ludzkiej niegodziwości. Konieczne jest oczyszczenie sumienia, możliwe tylko wtedy, gdy wierzymy w Boga. Jeżeli Bóg nie istnieje, mówi wikary, rozsądnie zachowują się jedynie źli i nie ma sensu być dobrym człowiekiem. Sukces złych ludzi odniesiony w tym życiu podkopałby również moralny zmysł tych dobrych. Zapobiec temu można jedynie poprzez wiarę w to, że istnieje ostateczna nagroda poza tym życiem, taka, na jaką każdy sobie zasłużył. Z tego powodu w Umowie społecznej Rousseau religia jest sprawą wagi społecznej, chociaż nie jest to religia objawiona. Zamiast niej zaproponował on religię obywatelską dysponującą taką liczbą prawd wiary, by motywowała do moralnego postępowania  wiarę w Boga jako źródło porządku społecznego i prawa, w Boską opatrzność i w przyszłą nagrodę.

Mimo że często się to bagatelizuje, Immanuel Kant podziwiał Rousseau i w swojej Krytyce czystego rozumu trzymał się poglądu, że postępowanie moralne z góry zakłada religię. Kant potwierdzał autonomię rozumu jako jedynego źródła naszej świadomości prawa moralnego, lecz według niego motywacja postępowania moralnego z góry zakłada porządek moralny, w którym każda osoba otrzymuje ostatecznie taką miarę szczęścia lub nieszczęścia, na jaką zasługuje. W takim wypadku między porządkiem moralnym a naturalną koleją rzeczy musi panować harmonia, to zaś może zagwarantować tylko twórca, który będąc najwyższą przyczyną, jest również źródłem obowiązku moralnego. Bez istnienia Boga rozum musiałby uznać, że jego intuicja prawa moralnego to tylko fikcja.

Z takiego poglądu wypływał dla Kanta następujący problem: zmysł moralny byłby wtedy uzależniony od istnienia Boga, co zaprzecza twierdzeniu o moralnej autonomii rozumu. W późnych latach Kant poczuł się zmuszony do tego, aby osłabić znaczenie, które wiara religijna ma dla poczucia obowiązku moralnego. Twierdził, że religia jest konsekwencją świadomości moralnej, a nie czymś, co z góry zakłada obowiązek moralny. Wynikało z tego, że wiara w Boga i w nieśmiertelność odgrywa jedynie rolę godzenia wymogów prawa moralnego z naturalnym pragnieniem szczęścia. Przypomina to jednak bardzo eudajmonizm  teorię mówiącą o tym, że najwyższym celem moralnym jest szczęście  która była dla Kanta czymś wstrętnym. Nic dziwnego, że wkrótce filozofię religii zaczęto uważać za najsłabszą część jego myśli, podczas gdy zasadę autonomii rozumu w filozofii moralnej okrzyknięto epokowym przełomem.

II

Dziś istnieją niewielkie szanse na to, że odwoływanie się do autonomicznego rozumu przyniesie konsens w kwestii norm moralnych. Nawet Kant nie spodziewałby się, że tak się stanie, ponieważ wyznaczył religii zadanie wprowadzania moralnych zasad zachowania społecznego. Nalegał jedynie na to, aby w przekazywaniu wiary religijnej prawo moralne było hermeneutyczną zasadą, dzięki czemu filozofia moralna miała pierwszorzędne znaczenie w formowaniu społecznego konsensu dotyczącego norm moralnych. W XIX wieku i na początku XX filozofia moralna  kantyzm czy też forma utylitaryzmu  rzeczywiście zajęła miejsce religii wśród elity intelektualnej i tych, na których owa elita wpłynęła. Zarówno kantowskie, jak i utylitarystyczne formy filozofii moralnej wciąż potwierdzały społeczny autorytet norm moralnych, jak również ich racjonalną siłę przekonywania.

Jednak autorytetowi filozofii moralnej ostry cios zadała nietzscheańska analiza psychologiczna pochodzenia wartości moralnych. Jak twierdził Nietzsche, to, co nazywamy wartościami moralnymi, w rzeczywistości podlega głębszym upodobaniom, skłonnościom i pragnieniom, a zwłaszcza chęci dominacji nad innymi. Historia kultury to historia zmagań między dwoma różnymi zbiorami norm moralnych. W rezultacie są one relatywne, a głos sumienia jest głosem kontekstu kulturowego. Taki rodzaj myślenia został spopularyzowany i utwierdzony przez Zygmunta Freuda oraz przez psychoanalizę, w której napotykamy doktrynę superego jako źródła świadomości moralnej.

Relatywizowanie niegdyś absolutnego autorytetu norm moralnych łączy się dzisiaj z kładzeniem nacisku na wolność indywidualną jako ostateczny autorytet postępowania. W filozofii Johna Lockea wolność wyrasta z pojęcia prawa. Dzisiaj przeciwstawia się wolność i prawo. Prawo moralne i cywilne postrzegane są jako ograniczenie wolności jednostki. Widać to wyraźnie np. w konstytucji mojego kraju  Niemiec. Tutaj mówi się, że wolność samorealizacji ograniczają trzy czynniki: słuszne roszczenia innych ludzi, prawo moralne i porządek prawa pozytywnego. Zwróćmy jednak uwagę na to, co się stało, a nie muszę dodawać, że nie stało się tak jedynie w Niemczech. Z tych trzech czynników ograniczających pojęcie prawa moralnego jest już nieużyteczne, ponieważ nie ma zgody co do treści czy też co do zobowiązującego autorytetu tego prawa. Wynika z tego, że słuszne roszczenia innych osób również nie mogą być wysuwane w jednomyślny sposób, ponieważ nie wiemy, co jest, a co nie jest usprawiedliwione. Rezultat jest taki, że jedynym ograniczeniem wolności jednostki są wymogi prawa pozytywnego. Moralność i prawo są ze sobą połączone, a nawet zrównane; także to, co nie jest nielegalne, nie jest też niemoralne. Jeśli prawo tego nie zabrania, od innych ludzi oczekuje się tolerowania tego, co jednostka uważa za konieczne, aby korzystać ze swojej wolności. Oczywistą konsekwencją jest to, że prawo pozytywne postrzega się często jako arbitralne ograniczenie wolności osobistej.

Filozofia moralna nie oferuje w tej sytuacji zbyt wiele pomocy  jest tak od roku 1903, kiedy to George Herbert Moore zredukował w Principia Ethica ocenę moralną do intuicji, których nie można ani zademonstrować, ani też obalić przez racjonalną dyskusję. Skoro tak, to rozsądne jest postrzeganie norm moralnych raczej jako preferencji opartych na emocjach, a nie jako właściwego przedmiotu racjonalnej dyskusji. Jest to intelektualna i kulturalna sytuacja wspaniale przedstawiona w książce Alasdaira MacIntyrea z 1981 roku, Dziedzictwo cnoty, w której pokazuje on, jak intuitywizm i emotywizm dorównały nietzscheańskiej dekonstrukcji norm moralnych.

Nie musimy jednak rozpaczać nad przyszłością świadomości oraz dyskusji moralnej. One nie znikną. Jest po temu kilka powodów. Jednym z nich jest niezwyciężona skłonność ludzi do oceniania postępowania innych osób. Nie przestaniemy wydawać ocen, czy to publicznych, czy też prywatnych. Przyczyną tego nie jest to, że mamy taką skłonność. Ocena moralna jest nierozerwalnie złączona z naszą naturą jako istot społecznych. Nie mamy innego wyboru, jak tylko oceniać zachowanie innych osób w różnych sytuacjach. Wymagają tego same sytuacje, czy tego chcemy, czy też nie. Nie ma znaczenia, przynajmniej na tym etapie, czy idee normatywne z góry przyjęte w naszej ocenie postępowania innych osób są poprawne lub sprawiedliwe. Wystarczy to, że takie idee normatywne są zastosowane i nie ma sposobu na ich obejście.

Refleksja nad tym, jak oceniamy, może doprowadzić do podstawowych koncepcji prawa naturalnego. Nasza ocena świadczy np. o tym, że konieczna jest forma wzajemności w relacjach społecznych: pacta sunt servanda  obie strony powinny dotrzymywać obietnic. Jest to złota zasada wzajemności: nie powinieneś czynić innym tego, czego nie chciałbyś, aby oni czynili tobie. Zasada ta oczywiście wymaga dalszych uściśleń w związku z tym, jak różne jest położenie osób, lecz tak czy inaczej zasada wzajemności stanowi podłoże naszego oceniania innych ludzi. Podstawowe wymogi życia społecznego są przedmiotem wspólnego interesu wszystkich ludzi, a wzajemność jest tym, na czym opierają się te podstawy.

Nie oznacza to sugerowania, że ludzie zawsze zachowują się zgodnie ze złotą zasadą wzajemności. Jest im do tego daleko. Oczywiście łatwiej oceniać postępowanie innych niż swoje. Jeśli chodzi o własną sytuację, jesteśmy mistrzami w wynajdowaniu wyjątków od ogólnych reguł. Dzieje się tak nie tylko dlatego, że często jesteśmy wyrachowani. Jest tak, ponieważ sytuacje poszczególnych osób są naprawdę jedyne w swoim rodzaju i nie zawsze pasują do ogólnych reguł, a każdemu z nas łatwiej jest dostrzec niepowtarzalność swojej sytuacji niż wyjątkowość położenia innej osoby. Nie należy się z tego powodu obwiniać. To coś naturalnego. Nie powinno nas dziwić to, że ktoś może mieć silne poczucie ogólnej reguły, mając jednocześnie skłonność do znajdowania dla siebie wyjątku. Pokusą jest oczywiście to, aby wyolbrzymiać znaczenie indywidualnej odrębności. Nasza wiedza o przestrzeganych przez większość normach może odgrywać rolę warunku udanych starań o zrobienie dla nas samych wyjątku. Ostatecznie nikt z nas nie jest większością.

Jest to ten moment, w którym upadek absolutnego autorytetu norm moralnych przenika do postępowania jednostek. Kryzysem świadomości moralnej nie jest to, że ludzie nie wiedzą już nic o ogólnych warunkach i wymogach wspólnego życia w społeczeństwie. Kryzys pojawia się wtedy, gdy wiedzę taką stosuje się do pojedynczych przypadków, zwłaszcza do własnego. Chodzi tu również o kwestię tego, jak formułowanie i przestrzeganie ogólnych norm można uczynić czymś podrzędnym wobec indywidualnych preferencji. Z powodu niemożności osiągnięcia porozumienia co do związku między ogólnymi zasadami a indywidualnymi przypadkami nie ma zgody w kwestii sprawiedliwości. Sprawiedliwość wymaga tego, aby każda osoba lub grupa czerpała i wnosiła coś od siebie zgodnie ze swoim miejscem w systemie społecznym. Istnieje mieszanina roszczeń odwołujących się do sprawiedliwości, zwykle określanych terminem praw człowieka. Jednak obecnie nie ma zgody co do wymogów sprawiedliwości. Wobec braku porozumienia wołanie o sprawiedliwość wydaje się pustym i wyrachowanym moralizmem.

III

Sprzeczne twierdzenia o sprawiedliwości nie są wyłącznie problemem współczesnym. Istniały one wśród społeczeństw od początku, a ich rezultatem był zamęt społeczny doprowadzający do zamieszek i wojen między krajami. W wizji biblijnej warunkiem trwałego pokoju jest pogodzenie sprzecznych twierdzeń, które może opierać się jedynie na wyższym autorytecie uznanym przez strony konfliktu. Księgi Izajasza i Micheasza zawierają wizję pielgrzymki wszystkich narodów na górę Syjon, na której Bóg Izraela rozwiązuje ich spory i zaprowadza wieczny pokój. Oczywiście wizja ta odnosi się do czasów ostatecznych. Obecnie nie wydaje się, by państwa chciały, żeby ich roszczenia rozstrzygał Bóg Izraela. Niektóre zwróciłyby się do prezydenta Stanów Zjednoczonych, kilka do papieża, lecz nawet te narody, które mają udział w dziedzictwie chrześcijańskim, nie uznają autorytetu Boga Izraela w rozwiązywaniu swoich konfliktów. Nie można się też spodziewać tego, że zsekularyzowane społeczeństwa Zachodu rozwiążą swoje wewnętrzne konflikty, zdając się na autorytet Boga.

Może być również tak, że kryzys moralny współczesnych zsekularyzowanych społeczeństw wiąże się z faktem, że Bóg nie jest już powszechnie uznawany za źródło norm moralnych. Dopóki był tak postrzegany, całkowita zasadność norm moralnych oraz indywidualne poczucie zobowiązania wobec nich pozostawały niezagrożone. Historia pokazuje, że autonomia rozumu nie może zastąpić społeczeństwom i jednostkom autorytetu Boga. Pod tym względem Rousseau ma pełną słuszność. Podobnie Dostojewski, u którego Iwan Karamazow zauważa, że bez Boga wszystko jest dozwolone. Marksistowski filozof Max Horkheimer oświadczył w wywiadzie udzielonym w 1970 roku, że przynajmniej na Wschodzie wszystko to, co się wiąże z moralnością, ostatecznie wywodzi się z teologii. Możemy to uściślić, zauważając, że tradycja filozofii moralnej sięga wstecz do klasycznej Grecji i dlatego nie ma swoich wszystkich korzeni w judeochrześcijańskiej wierze w Boga Izraela. Następnie zauważymy, że skłonność do życzliwości czerpiącej przyjemność ze szczęścia innych osób jest częścią natury ludzkiej. Niemniej jednak nie sposób jest wyobrazić sobie poczucie obowiązku moralnego, który kultywowano przez ostatnie piętnaście wieków, w oddzieleniu od wiary w Boga Biblii.

Pozostaje faktem, że w naszych zsekularyzowanych społeczeństwach publiczny autorytet religii  głównie chrześcijaństwa  nie będzie tak łatwo przywrócony. Bardziej obiecujące perspektywy ma odnowa ściśle chrześcijańskiej moralności wśród społeczności chrześcijańskiej. Należy tutaj zwrócić uwagę na chrześcijański sposób życia, który będzie się wyraźnie odróżniał od konwencjonalnych dróg otaczającej kultury. Istnieją ważne zastrzeżenia dotyczące tego, co wydaje się zwrotem ku wewnątrz, skupiającym moralne rozumowanie na wytworzeniu odmiennej etyki dla wspólnoty chrześcijańskiej. Najważniejszym zarzutem jest to, że moralność z samej swojej natury jest związana z tym, co jest powszechnie ludzkie. W etyce sekty jest coś złego z natury. Dyskusja moralna w teologii chrześcijańskiej zajmuje się, tak jak w filozofii, naturą ludzką, potrzebami i aspiracjami wszystkich ludzi. Nie zajmuje się tylko ani nawet w pierwszej kolejności szczególnymi troskami chrześcijan. W swojej historii chrześcijańska etyka nie jest przeznaczona wyłącznie dla chrześcijan.

Ta powszechna troska jest zdumiewająco wyraźna od czasów Ojców Kościoła. Etyka chrześcijańska zwraca się do wszystkich ludzi jako stworzonych przez jednego Boga; upadek Adama dotyka wszystkich i wszyscy są wezwani do pojednania z Bogiem, wyzwolenia z niewoli grzechu i śmierci oraz do ostatecznej chwały w komunii z Bogiem, Ojcem, Synem i Duchem Świętym. Takie rozumienie natury i historii ludzkości tłumaczy misyjny nakaz chrześcijaństwa. Opiera się on na wierze, że ludzkość i wszechświat są stworzone przez Boga Izraela, który objawił siebie ostatecznie w Jezusie Chrystusie. Rozumienie takie nie jest już przyjmowane przez wszystkich w naszych społeczeństwach, dlatego nie charakteryzuje ducha naszej kultury społecznej, to prawda. Jest postrzegane jako osobliwe rozumienie właściwe chrześcijanom. Niemniej jednak to właśnie chrześcijańskie rozumienie obejmuje wszystkich ludzi.

Reasumując, warto podkreślić, że etyka chrześcijańska nie ogranicza się jedynie do chrześcijan, lecz odnosi się do sytuacji moralnej i jest wezwaniem do wszystkich ludzi. Jest to połączenie tego, co partykularne, z tym, co powszechne w myśli chrześcijańskiej. Należy je również i dzisiaj honorować w chrześcijańskim rozumowaniu moralnym. Nie może mieć miejsca żaden zwrot ku chrześcijańskiej społeczności skierowanej do wewnątrz wykluczający chrześcijańskie roszczenia i troski związane z powszechną tożsamością i przeznaczeniem osoby ludzkiej. Tak jak Kościół pierwotny włączył klasyczny katalog cnót do chrześcijańskiej doktryny cnoty, która ma swoją kulminację w Pawłowej triadzie wiary, nadziei i miłości, tak też etyka chrześcijańska musi dzisiaj objąć wszystko to, co jest prawdziwe w rozumowaniu moralnym poza formalnymi granicami samego chrześcijaństwa. Nie ważmy się zapomnieć o tym, że fragment Ewangelii według św. Jana (3,16) zaczyna się słowami Tak bowiem Bóg umiłował świat. Chrześcijańska etyka, która zasługuje na swoje miano, pojmuje siebie samą jako moralne wyjaśnienie świata dla świata.

Odnieśliśmy się teraz do pierwszego zastrzeżenia wobec etyki chrześcijańskiej, która ściśle dotyczy postępowania chrześcijańskiej wspólnoty. Powodem drugiego zastrzeżenia jest osobliwa historia protestantyzmu. Podczas gdy rzymskokatolickie nauczanie moralne było tradycyjnie wyrażane w napięciu ze współczesnością, protestantyzm pojmował siebie jako coś, co działa równocześnie z rozwojem współczesnego świata. Odnosi się to zwłaszcza do liberalnego protestantyzmu i często nazywa się to protestantyzmem kulturalnym, który niegdyś dominował w większej części Europy i Ameryki Północnej. Protestantyzm ten nie chce się odróżniać od dominujących wartości kultury powszechnej. Uważa on nawet, że jest zainteresowany tymi wartościami jako ich właściciel. Stosunek taki wywodzi się z reformacji, a zwłaszcza z doktryny Lutra mówiącej o tym, że chrześcijanin spełnia swoje powołanie, czyniąc to, do czego jest wezwany w sferze świeckiej. Było to coś jak najbardziej sprzecznego z rzymskokatolickim poglądem mówiącym, że istnieją, np. w monastycyzmie, szczególne powołania do świętości. Ponadto, co jest ważne dla naszej dyskusji o autorytecie moralnym, protestantyzm przypisywał sobie zasługę rozwinięcia współczesnych koncepcji wolności i praw człowieka. W rezultacie protestanci postrzegali zaadoptowanie się do współczesnej kultury nie jako następstwo kompromisu moralnego, ale wierności swojemu dziedzictwu.

Można by mnożyć przykłady dla zilustrowania tego, jak protestantyzm utożsamiał się z kulturą powszechną, nawet wtedy, gdy usiłował ją przekształcać. Wydaje się, że takie utożsamianie się jest zagrożone, kiedy etyka chrześcijańska zwraca swoją uwagę raczej na wspólnotę wiary niż na kulturę powszechną. Zwrot taki podejrzewa się o sekciarstwo, zwłaszcza wtedy, gdy zaakcentowane jest odseparowanie chrześcijanina od świata lub gdy przykazanie miłości bliźniego jest rozumiane głównie jako bycie odpowiedzialnym wobec sióstr i braci chrześcijan. Musimy jednak wziąć pod uwagę możliwość, że taki pozornie sekciarski zwrot ku wspólnocie i odwrócenie się od kultury powszechnej, która jest wyobcowana ze swojego chrześcijańskiego dziedzictwa, może się znacząco przyczynić do moralnej odnowy tejże kultury. W Kościele pierwotnym moralność chrześcijan bardzo różniła się od moralności otaczającej ich kultury, a ich odwaga bycia innymi stała się jedną z wielkich sił przyciągania chrześcijaństwa. Ludzie przyznali, że etyka chrześcijańska była ponadprzeciętna i godna naśladowania. Nie powinniśmy lekceważyć możliwości, że coś takiego wydarzy się po raz kolejny.

Trzecie zastrzeżenie co do propozycji, aby etyka chrześcijańska zwróciła się ku wspólnocie wiary, wynika z chrześcijańskiej koncepcji miłości. Czy wezwanie do bezwarunkowej miłości nie wymaga tego, abyśmy akceptowali ludzi takich, jacy są? Bezwarunkowość ta wydaje się przekreślona, jeśli faworyzujemy chrześcijan lub stawiamy ludziom żądania. W imię miłości łatwo lekceważy się apostolskie ostrzeżenia, aby nie bratać się z tymi, którzy nie przestrzegają apostolskiego nauczania. Jednak chrześcijańska miłość ma swoje granice. Nie można jej zrównywać z bezwarunkową akceptacją. Miłość jest gotowa zaakceptować każdego, ale też wzywa wszystkich do tego, aby się zmieniali. W ósmym rozdziale Ewangelii według św. Jana Jezus powiedział cudzołożnicy: Idź i odtąd już nie grzesz. Jeśli opowiadając tę historię, pomijamy to upomnienie, niszczymy związek między przykazaniem miłości naszego sąsiada a pierwszorzędnym przykazaniem miłości Boga. Nie można kochać Boga, nie wykonując Jego woli, a w nauczaniu Jezusa miłość Boga jest zarówno źródłem, jak i kryterium naszego obowiązku kochania innych. Ludzie mają być kochani w świetle przeznaczenia, w świetle zamiarów, które ma względem nich ich Stwórca.

W Starym Testamencie miłość Boga wyraża się poprzez wybranie przez Niego i dla Niego narodu oraz poprzez Jego trwanie przy tym wyborze. To jest źródło i kryterium wszelkich moralnych obowiązków. Bóg pragnie, aby wybrany przez Niego lud rozkwitł, dlatego od każdego człowieka wymaga się, by przestrzegał minimum warunków rozkwitu tej wspólnoty. Wyjaśnia to zgodność między drugą tablicą dekalogu a prawdami prawa naturalnego, które są niezbędne do życia we wspólnocie. Żadna ludzka wspólnota nie jest możliwa tam, gdzie ludzie mordują siebie nawzajem, okradają, rozbijają małżeństwa, okrywają hańbą rodziców lub ranią się oszczerstwami.

Moralne nauczanie Jezusa również wywodzi się bezpośrednio z autorytetu Boga i Jego miłości, a nie z autorytetu tradycji nauk prawnych i moralnych. Na przykład w piątym rozdziale Ewangelii według św. Mateusza miłość Stwórcy do swoich stworzeń jest widoczna w tym, że sprawia On, iż słońce Jego wschodzi nad złymi i nad dobrymi i On zsyła deszcz na sprawiedliwych i niesprawiedliwych. Mamy Go naśladować, kochając nie tylko naszych przyjaciół, lecz również naszych wrogów. Jezus wielokrotnie nauczał, że tak jak miłość Ojca niebieskiego wyraża się w tym, że On nam zawsze wybacza, tak też jesteśmy zobowiązani do tego, aby wybaczać innym! Uczył więc nas, aby modlić się przebacz nam nasze winy, jako i my przebaczamy naszym winowajcom. Boże przebaczenie ma pierwszorzędne znaczenie jako źródło i kryterium naszego przebaczenia. Takie rozumienie miłości jest tym, co chrześcijaństwo wniosło do dyskusji etycznej i do powszechnej moralności. Miłość chrześcijańska wzbogaca i umacnia naturalną skłonność ludzi do życzliwości, która zawsze rozpaczliwie potrzebuje umocnienia. Jest to najważniejszy wkład chrześcijaństwa w życie moralne, również w warunkach współczesnych zsekularyzowanych społeczeństw. Jednak chrześcijanie powinni także zwracać uwagę na to, że życzliwość i płynąca z niej radość są dowodem głębszej tęsknoty ludzkiej natury za dobrem. Dobro, za którym tęskni człowiek, nie ogranicza się do dobra moralnego. Jest to dobro rozumiane w sensie platonicznym, a więc dobro będące źródłem szczęścia. Jest to, krótko mówiąc, tęsknota za Bogiem, źródłem ostatecznej, wiecznej radości. W życzliwości znajduje się przedsmak tego ostatecznego dobra oraz doświadczenie radości. To oznaka nadchodzącego królestwa.

Fakt, że dostrzegamy to królestwo, nie prowadzi jednak do obojętności na zwykłe, codzienne warunki panujące w ludzkiej wspólnocie. Przeciwnie, tam, gdzie panuje wzajemna życzliwość, warunki te są przyjmowane bez zbędnego narzekania. Jak mówi św. Paweł, Jeżeli więc ktoś pozostaje w Chrystusie, jest nowym stworzeniem. To, co dawne, minęło, a oto wszystko stało się nowe. Jeśli etyka chrześcijańska zajmie się urzeczywistnianiem tej nowej drogi  nowej drogi, która od początku jest spełnieniem naszej natury  świat ponownie może to zauważyć. Możemy wtedy wreszcie przezwyciężyć tę uderzającą osobliwość naszej współczesnej sytuacji, w której temat moralności i etyki uważa się za sprawę o znaczeniu społecznym, podczas gdy temat Boga traktuje się jak ezoteryczną kwestię dla teologów i ludzi lubujących się w takich sprawach. Nasza kultura mogłaby wreszcie zostać odnowiona przez zrozumienie tego, że nie musimy wybierać między naturą a religią i że wolność daleka od tego, aby być ograniczona podporządkowaniem moralnemu autorytetowi, jest bez takiego podporządkowania niemożliwa.

tłum. Karol Olszowy

 

WOLFHART PANNENBERG ur. 1928 w Szczecinie, studiował w Berlinie, Getyndze, Bazylei i w Heidelbergu, emerytowany profesor teologii systematycznej na uniwersytetach w Heidelbergu, Moguncji i Monachium, założyciel Instytutu Teologii Ekumenicznej. 

MARCIN CIELECKI

Oburzające prawdy
 

 

Radosławowi Wiśniewskiemu

Dorota Nieznalska za instalację pt. Pasja została skazana przez sąd za obrazę uczuć religijnych. Artystka, jej dzieło, jak również cała sprawa są niezwykle kontrowersyjne. Poruszamy się wszak po bardzo delikatnym gruncie, którym są uczucia. Nie możemy zapomnieć również o tym, że sama sztuka jest także ich wyrazem. Jestem przekonany, że nawet w sprawie tak delikatnej jak nasze odczucia i wrażliwość można spokojnie i rzeczowo porozmawiać. Sąd, skazując Nieznalską, zastrzegł, że nie zna się na sztuce. Ja też się nie znam. Czy to znaczy, że sztuka jest tylko dla starych wyjadaczy bezbłędnie rozumiejących artystów? O naiwny!  myślałem, że sztuka jest dla ludzi z odrobiną wrażliwości. Czy brak dyplomu ukończenia Akademii Sztuk Pięknych dyskwalifikuje mnie? Nie zabieram głosu jako specjalista. Zabieram głos jako potencjalny odbiorca, dla którego ponoć się tworzy sztukę.

Przeciw, a nawet za
Pasja Doroty Nieznalskiej zrobiła więcej zamieszania, niż jest w rzeczywistości tego warta. Instalacja artystki składa się z filmu wideo ukazującego sapiącego, pocącego się mężczyznę w siłowni oraz z równoramiennego krzyża, na którym zostały przedstawione męskie genitalia. Praca Nieznalskiej zyskała sobie rozgłos w związku z gwałtownymi protestami, których agresja i święte oburzenie konkurować mogły jedynie z mierną argumentacją zawartą w liście obrońców dokonań artystki (www.spam.art.pl/nieznalska/list.html). Obrona okazała się niedźwiedzią przysługą  list jeszcze bardziej pogrążył Pasję. Mamy więc do czynienia z dziełem artystycznym, które przerasta zarówno swoich oponentów, jak i zwolenników. Nie wynika jednak z tego, że mamy do czynienia z arcydziełem sztuki współczesnej.

Przeciwnicy instalacji wnieśli oskarżenie do sądu, ale w jego sprawiedliwość chyba niezbyt wierzyli, skoro czuli się zmuszeni pikietować przed nim. Na ich twarzach dostrzegałem jedynie skurcze wściekłości lub bólu. Nie było w ich postawie rzeczowych argumentów, spokojnej rozmowy, atmosfery dialogu, komunikat był jeden: jest tylko jedna racja, i to my ją mamy. Oskarżyciele i oskarżona nie próbowali się zrozumieć. Protesty przeciwników wyrażone w takiej, a nie innej formie przyczyniły się jedynie do tego, że instalacja Nieznalskiej zyskała większy rozgłos. Pokazało to kilka smutnych faktów. Nasza wiara, nasze chrześcijaństwo są tak słabe, nieporadne, zagrożone, że trzeba ich bronić przed każdym wątpliwym nawet dziełem sztuki (które wcześniej czy później i tak przeminie). Nie potrafimy rozmawiać o wierze. Jest to temat tabu.

Zarówno list obrońców Nieznalskiej, jak i słowa artystki, dowodzą, że nie było jej intencją obrażanie uczuć religijnych. Autorka Pasji musiała chyba niedawno przyjechać do Europy i mieszka w Polsce zaledwie od kilku dni, skoro nie dostrzegła, że żyjemy w kulturze judeochrześcijańskiej. W Europie przedstawienie krzyża zawsze będzie nieodparcie kojarzone z chrześcijaństwem i osobą Jezusa. Twierdzenie, że krzyż z instalacji nie odnosi się do narzędzia zbrodni popełnionej na Chrystusie, wykazuje jedynie, że Nieznalska nie jest świadoma, w jakiej kulturze żyjemy. Nie mniej problematyczny jest tytuł. Słowo pasja ma dwa znaczenia: męka i namiętność. Nasza kultura nieodmiennie kojarzy krzyż, twarz męczącego się mężczyzny i słowo pasja ze śmiercią Chrystusa. Łącząc różne elementy instalacji Nieznalskiej, można odnieść wrażenie, że Jezus potraktował swoją śmierć jako potwierdzenie własnej męskości. Masochizm jednak nie zbawił ludzkości.

Co autorka miała na myśli?
O czym jest więc Pasja Doroty Nieznalskiej? O człowieku czasów współczesnych. Współczesny Adam umieszcza na krzyżu swoje kompleksy. To nie są pragnienia życia w jedności z Bogiem, przeżywania wraz z Nim swojej szczęśliwości. Człowiek przed pragnieniem Boga umieszcza realizację swoich dążeń. Film wideo z mężczyzną ćwiczącym swoje ciało i genitalia wpisane w krzyż  ta instalacja pokazuje, że nosimy w sobie pragnienia samozbawienia. Chcemy być męscy, więc oddajemy się temu z pasją, nie bacząc na ból i cierpienie. Samorealizacja, czyli dosięgnięcie kanonu współczesnego wyglądu, usuwa w cień to, co ofiarował nam Jezus. Odrzucamy to, co pokazuje krzyż w chrześcijaństwie  człowieczeństwo i bycie dla innych. Genitalia symbolizują pierwszeństwo w zaspokojeniu potrzeb biologicznych. Chcemy żyć w dostatku materialnym, zabezpieczeni finansowo i uczuciowo. Nie pragniemy jednak życia, które byłoby pasją dla Boga i ludzi.

Tego nie powiedziała nam ani sama artystka, którą dzieło najwyraźniej przerosło, ani zagorzali przeciwnicy. Nie uczynili tego również jej obrońcy. Pasja nie jest arcydziełem artystycznym, choć jej autorka zyskała niesamowitą popularność. Instalacja artystki nie zasługuje na takie zainteresowanie. Każde pisanie o tym, co wywołała Pasja, jest robieniem Nieznalskiej mimowolnej reklamy. Jeśli Nieznalska jest artystką, to za jakiś czas z pewnością zobaczymy jej kolejne dokonania. Obawiam się jednak, że czegokolwiek by nie stworzyła, zawsze pozostanie to w cieniu głośnej instalacji. Nie ma nic gorszego dla twórcy, jak niedostrzeganie jego aktualnych dokonań. Paradoksalnie Pasja może stać się dla Nieznalskiej krzyżem.

Zastanówmy, co jest takiego oburzającego w pracy artystki? Czy chodzi tu o eksponowanie genitaliów, czyli nagość? Być może praca skazanej przez sąd artystki przynosi więcej refleksji, niż jesteśmy skłonni przyznać?

Król jest nagi
Jest taka bajka o niewidzialnych szatach króla. Za siedmioma górami, za siedmioma lasami żył sobie władca. Na jego dworze pojawiło się dwóch oszustów podających się za najlepszych projektantów mody. Udało im się przekonać próżnego monarchę, że ich ubrania są szyte z niezwykłego materiału. Jest on tak delikatny, że zmysły zawodzą: nie można go ani dotknąć, ani zobaczyć. Materiał ten  najwyższej klasy  jest pragnieniem niejednego z władców. Oszuści tną powietrze nożycami, kłują igłami, robią przymiarki i każą sobie drogo płacić. Podczas uroczystości monarcha pokazuje się jedynie w bieliźnie, mniemając jednak, że odziany jest w najpiękniejsze szaty z niezwykłego i drogocennego materiału. Bojąc się gniewu władcy, nikt z jego poddanych nie ma śmiałości powiedzieć, że król jest w rzeczywistości nagi.

Przedstawiona pokrótce historia ma olbrzymie znaczenie dla chrześcijaństwa. Krzyż, znak pokory i zwycięstwa, staje się krucyfiksem, gdy umieszczona zostaje na nim postać Jezusa. Opisy Jego śmierci przedstawione przez ewangelistów nie pozostawiają żadnych wątpliwości. Oprawcy zdarli z Jezusa wszelką odzież. Poniżenie ukazywało Jego całkowitą bezbronność. Widok tego skrwawionego, wyszydzanego człowieka był dla wielu współczesnych znakiem hańby. Ten zmaltretowany mężczyzna, z trudem walczący o oddech, miał być Synem Bożym? Bóg jest przecież samym pięknem. Jak to możliwe, aby tak zbrukać człowieka? Nie tylko współcześni Jezusowi nie mogli sobie poradzić z tą myślą. Podobne problemy przeżywa nieustannie sztuka chrześcijańska. Wyobrażenia męki i śmierci Jezusa pozostają na ogół dalekie od jakiegokolwiek realizmu. Obrazy z drogi krzyżowej, krucyfiksy w kościołach są wszak przedstawieniem artystycznym, nie zaś sprawozdawczym. Chrześcijańscy artyści okazali się bardzo miłosierni dla swego Mistrza. Ukrzyżowany zazwyczaj nie wygląda na pobitego. Jego widok jest znośny, nawet estetyczny, przez co daleki od prawdziwości doświadczonego cierpienia. Artyści, przedstawiając Jezusa na krzyżu, oszczędzili Mu tego wszystkiego, co w rzeczywistości przeszedł. Jego nagość zasłonili przepaską biodrową. Dziś raczej niewielu zdaje sobie sprawę, że nie jest to dokładny obraz. Nasz Król jest nagi.

Ubrani w ciało
Nagość Jezusa miała potęgować Jego wyszydzenie. Jezus był prawdziwym człowiekiem. Gdy przemocą zdarto z Niego ubranie, z pewnością czuł to, co każdy z nas w takiej sytuacji: poniżenie, wstyd, poczucie śmieszności własnej osoby wobec wytykających palcami. Nagość Jezusa nie ma jednak niczego wspólnego ze współczesnym obnażeniem.

Powszechnie uważa się, że żyjemy w epoce, w której olbrzymią rolę odgrywa ciało. Reklamy towarów tak różnorodnych i niemających ze sobą wiele wspólnego, jak telefon komórkowy, ubezpieczenie, samochód, napój, ubranie, mają jednak ten sam mianownik. Jest nim ciało. Nagość jest towarem. Nie jest istotne, co dany produkt lub firma może nam zaoferować, w istocie przecież pamiętamy i kojarzymy je z konkretnym ujęciem modelki lub modela. Słowa nie są już wiarygodne, nie są już potrzebne. Znacznie więcej ma do powiedzenia ciało. Współcześnie zwraca się olbrzymią uwagę na nasze zachowanie podczas spotkań, obserwując tzw. mowę ciała. Mimiką i gestami przekazujemy więcej prawdziwych informacji niż werbalnie. Nasze ciało jest więc bardziej wiarygodne od tego, co mamy do powiedzenia. Sztukę mówienia ciałem przy jednoczesnym wypowiadaniu słów nieistotnych, nieważnych doskonale opanowali politycy, ludzie showbiznesu, ci współcześni liderzy, którzy swoim wizerunkiem mają poruszyć całe społeczeństwo.

Eksponowana nagość nie ma jednak wiele wspólnego z realnością. Prezentowane nam obrazy przedstawiają nagość ubraną w ciało. Nie dostrzegamy starości, blizn, znamion. Prezentuje się nam modelki i modelów ubranych we wspaniale rozwiniętą muskulaturę, mających idealne, niemal nierzeczywiste proporcje, zawsze opaloną skórę, która niezmiennie jest połyskliwa i jędrna. To nie jest nagość naturalna, lecz upozorowana.

Ciało ma szokować. Ma się wryć w pamięć. Gdy nie ma już żadnego przesłania, wtedy nie liczą się słowa, nie liczą się już nawet czyny. Pozostaje epatowanie własną cielesnością. Artyści estrady, ale również ludzie pragnący znaleźć się w kręgu zainteresowania, zniekształcają swoje ciało, aby zwrócić na siebie uwagę. Przekłuwane i tatuowane w niespotykanych miejscach ma nam głęboko zapaść w pamięć. Chcąc zaistnieć dla innych, ludzie wszywają sobie pod skórę drogocenne kamienie lub piłują zęby. Kłamstwem jest, że tego typu modyfikacje ciała są tylko dla jego właściciela, dla siebie. One są dla innych  oni mają patrzeć, pokazywać, omawiać. Dostrzegać.

Jakże bardzo różni się nagość Jezusa od współczesnego kultu ciała.

W klozecie
Sztuka współczesna bardzo często jest niezrozumiała. Problemy z odbiorem dokonań artystów nie są jedynie właściwością epoki nam współczesnej. Ludzie w każdej epoce mieli kłopoty ze zrozumieniem swoich twórców. Sztuce współczesnej zarzuca się jednak, że celowo obraża uczucia religijne. Jest to sąd bardzo lekkomyślny i krzywdzący.

Pamiętam, że podczas oglądania obrazów Jacka Malczewskiego z lwowskich zbiorów zauważyłem jedno płótno, które wywarło na mnie niezapomnianie wrażenie. Obraz nosił tytuł Chrystus i Samarytanka. Uwagę zwracał fakt, że twarz Jezusa była w rzeczywistości autoportretem samego twórcy. Czy już w tym momencie powinienem wnieść oskarżenie o obrazę uczuć religijnych, tylko dlatego że parę osób było zniesmaczonych?

Obawiam się, że pamięć chrześcijan jest dosyć wybiórcza. Zachwycamy się na przykład obrazem Chrystus świętego Jana od Krzyża Salvadora Dali, lecz nie chcemy pamiętać, że w dorobku tego artysty znajdują się również dzieła gorszące. Pamięć chrześcijan szwankuje też w inny sposób. Najczęściej pamiętamy i komentujemy tę twórczość, która sprawia nam przykrość. Bardzo rzadko dzielimy się tymi dziełami, które nas twórczo natchnęły, zainspirowały czy dały nadzieję. Dziś każdy zna nazwisko Nieznalskiej skandalistki, lecz nie jest w stanie podać pozytywnego kontrkandydata.

Nie sposób jednak zaprzeczyć, że niektóre dzieła obrażają uczucia religijne. Najlepszym tego przykładem jest instalacja sprzed kilku lat pt. Pisschrist. Przedstawia pisuar, w którym umieszczono krucyfiks. Dzieło spotkało się z falą krytyki. Pierwsze spotkanie z tym wątpliwym dziełem jest wstrząsające. Jeśli miało poruszyć odbiorcę, to niewątpliwie zamiar ten się udał. Nie chcę bronić pisuaru z krucyfiksem, jednak wydaje mi się, że gwałtowne oburzenie przesłoniło refleksję. W czasie świąt Bożego Narodzenia przeżywamy dramatyczną sytuację. Nikt nie chce przyjąć bliskiej rozwiązania Maryi. Ten opis jest nam bardzo dobrze znany, przesiąkliśmy nim. Słysząc tę historię od tylu już lat, być może przyjmujemy ją jak coś oczywistego, nie zadając pytań. Wzruszający opis, w którym czytamy, że owinęła Go w pieluszki i położyła w żłobie, gdyż nie było dla nich miejsca w gospodzie (Łk 2,7) nie pozostawia wiele wątpliwości. Żłób jako kołyska, stajnia lub obora 1 jako miejsce porodu. Ani śladu cudowności, anielskich fanfar, przepychu, złagodzenia ostrości tego świata. Nikt nie śpiewa kolęd, nie siedzi przy stole z czystym obrusem, nie ma prezentów. Jest realizm: smród zwierząt, ich odchodów, naprędce ubite siano, aby nie raniło niemowlęcej skóry. Na kilka (kilkanaście? ile?) dni bydlęcy żłób zmienia swoje przeznaczenie. Jezus przychodzi na świat w warunkach urągających człowiekowi, a mimo to Bóg godzi się na to. Czymże jest czyjeś wątpliwe dzieło wobec prawdy chrześcijaństwa? Czymże jest pisuar w porównaniu z ludzkim sercem, które potrafi być kloaką, a mimo to Pan chce w nim przebywać?

Spalić wszystkie księgi
Jest w uczniach Jezusa ciągła pokusa przywoływania Go do porządku, bycia poprawniejszym do Niego. Taką postawę dostrzegamy zarówno wśród apostołów, jak i wśród współczesnych. Czytamy w Ewangelii, jak oburzeni uczniowie z Janem na czele skarżą się Jezusowi, że ktoś wyrzucał złe duchy w Jego imię, ale zabronili mu tego, bo nie przebywał razem z nimi. Odpowiedź Mistrza jest prosta: Przestańcie zabraniać; kto bowiem nie jest przeciwko wam, ten jest z wami (Łk 9,50).

Niebezpieczna jest tendencja potępiająca odgórnie to wszystko, co burzy nasz ustalony spokój. Sztuka współczesna prowokuje, wstrząsa, lecz nie usprawiedliwia to całkowitego jej przekreślenia. Odrzucenie rzeczy często niezrozumiałych i brak woli ich zrozumienia jest w rzeczywistości zachowaniem pokazującym wewnętrzną słabość. Człowiek chwiejny, nieumocniony w wierze, będzie uciekał od tego, co może podważyć jego życie duchowe lub nim zachwiać. Jak słabe musi być chrześcijaństwo, jeśli należy je strzec przed zderzeniem ze współczesnością. Istnieje w nim tendencja odgrodzenia się od wszystkiego, co nie mieści się w ogólnie przyjętym kanonie. Przyjmuje ona hasło spalenia wszystkich książek, które mogłyby zaszkodzić naszej wierze. Spalmy więc Nietzschego, Marksa, Freuda. Będzie bezpieczniej. Dorzućmy jeszcze kilku współczesnych, najlepiej tych, z którymi się nie zgadzamy. Zostawmy jedynie Biblię. W rzeczywistości wprowadzenie takiego zamiaru w czyn byłoby najczystszą herezją. Ani pluralizm poglądów, ani zderzenie kultur czy też postmodernizm nie są w stanie zagrozić Ewangelii. Jezus narodził się przecież w prawdziwym tyglu kultur judaistycznej, hellenistycznej i rzymskiej.

Odrzucenie nowego i niepokojącego na rzecz starego i sprawdzonego jest sprzeciwem wobec rozwoju zarówno własnego, jak i drugiej osoby. Jeśli jest to czyimś życzeniem, to może poprzestać na tym, kim jest w tej chwili, ale czy ma prawo zabraniać wzrostu innym ludziom? Umiejętnością jest czerpanie zarówno z tradycji obcej, jak i własnej, będąc otwartym na chwilę obecną oraz przyszłość. Chrześcijaństwo stało już, i jak widać, nieustannie to powtarza, przed problemem kultury. Tworzyć własną od początku, co oznacza mozolne powtarzanie nieraz już znanych prawd i na ich chrzczenie, czy też korzystać z ogólnoludzkiego doświadczenia wyrażonego również w systemach i światopoglądach pogańskich? Zdania były i do tej pory są wciąż podzielone. Rozważając ten problem, św. Augustyn opowiedział się za czerpaniem z innych kultur: Jeśli filozofowie [pogańscy] wypowiedzieli przypadkiem prawdy pożyteczne dla naszej wiary, zwłaszcza filozofowie platońscy, nie tylko nie należy się tych prawd obawiać, ale należy je, ku pożytkowi naszemu, odebrać tym posiadaczom nieprawnym 2. Kościół istnieje w świecie i pośród świata  jego udręk, problemów i nadziei. Zamykając się na świat, stałby się sektą.

Blask prawdy
Jaka jest granica obrazy? Obrazy uczuć religijnych zwłaszcza? I czy nie wycieramy sobie gęby, przywołując religię, aby podtrzymać swój gniewny profil? Uczucia należą do sfery bardzo subiektywnej. Są też uczucia dotyczące wspólnego dobra: wiary, ojczyzny, godności ludzkiej. Temat skandalizującej artystki został sztucznie wywołany przez media, ponieważ społeczeństwo w większości ani nie widziało Pasji, ani się nią zbytnio nie przejęło. Odnoszę wrażenie, że oskarżyciel Nieznalskiej chciał zyskać na popularności w bardzo tani sposób. Spotkała go za to kara: w mediach pojawia się nie jego nazwisko, lecz artystki. I bardzo dobrze, bo gdy ktoś zasłania się uczuciami religijnymi, jestem bardziej niż sceptyczny. Często w przeszłości najwięksi obrońcy religijności okazywali się pieniaczami nawołującymi w konsekwencji do wojny. Tak było w czasie wojny trzydziestoletniej w XVII wieku, w Serbii zaledwie kilkanaście lat temu i ostatnio w czasie zamachów w USA.

Każdy człowiek przeżywał w swoim życiu etap walki z Bogiem. Każdy z nas był Jakubem walczącym w ciemnościach (por. Rdz 32,2532). Być może zmaganiom towarzyszył pewien bluźnierczy okres. Któż z nas nie miał takich chwil w swoim życiu, że wywrzeszczał Bogu w niewybredny sposób całą swoją wściekłość, własną niemoc, poczucie opuszczenia, udręki ponad siły i gorycz? Ilu z nas stanęło na krawędzi bluźnierstwa? Biblia pokazuje wiele takich postaci: Jakuba, Hioba, siostry Łazarza. Dla wielu z nas były to sytuacje kryzysowe, graniczne. W nich coś się zaczynało lub kończyło. Przechowujemy je, nieraz najgłębiej w sobie, jako bardzo ważne dla nas. Jako dowód naszego człowieczeństwa. Wiara, by przypomnieć słowa ks. Józefa Tischnera, nie jest spokojnym, niewzruszonym strumieniem, ale wielkim wewnętrznym sporem człowieka o siebie, o swą miłość, o swego bliźniego i swego Boga 3. Artyści są może o tyle uczciwsi od nas, że dokumentują ten okres poprzez swoją twórczość. Ich szokujące dzieła są lustrami pokazującymi najciemniejsze strony naszego życia wewnętrznego. Sztuka jest zapisem sytuacji duchowej. Język bólu, opuszczenia, sytuacji granicznej człowieka, pozostaje niezrozumiały co do szczegółów, jednak jego wymowa ogólna jest doskonale znana. Najwłaściwszą postawą jest wtedy milczenie i szacunek.

Co począć jednak z dziełami artystów, które jednoznacznie szydzą z chrześcijaństwa? Takich dokonań artystycznych było już wiele. Wiele już kłamstw powiedziano na temat Jezusa, wysługując się bądź to historią, polityką, światopoglądem czy nawet sztuką. Ze wszystkich tych szykan chrześcijaństwo wychodziło bez większego szwanku. Jest zadziwiająca prawidłowość w dziejach człowieka, że im bardziej Jezus jest poniżany, tym bardziej lśni Jego prawda. Nie wydaje mi się, żeby należało bronić chrześcijaństwa. Ono doskonale broni się samo; mało tego  broni również nas (przed nami samymi?). Niejednokrotnie krytyka religii przyczynia się do odkrycia na nowo jej właściwego przesłania. W tym sensie Pasja Doroty Nieznalskiej sprowokowała do pełniejszego, bardziej aktualnego odczytania prawd zawartych w chrześcijaństwie.

Myślę, że każdy ma odmienną wrażliwość w kwestii uczuć religijnych. Nie jesteśmy przecież monolitem. Nie wiem, w czyim imieniu wystąpiono przeciw Nieznalskiej, bo na pewno nie w moim. Mierzi mnie, gdy ktoś próbuje się mną wysługiwać. Być może mam większą granicę, za którą następuje znieważenie mnie i bliskich mi wartości. Nie napawa mnie to jednak niepokojem. Większą szkodę wyrządziła już raczej zapalczywość oskarżycieli, ich butny głos świętego oburzenia, który wyeliminował możliwość wszelkiej rozmowy i refleksji. Nie należy bronić chrześcijaństwa. Prawda obroni się sama.

 

MARCIN CIELECKI ur. 1979, student historii i teologii na Uniwersytecie WarmińskoMazurskim, mieszka w Olsztynie

MARK P. SHEA

Jonasz i Boże wezwanie do miłosierdzia
 

 

Jedną z najbardziej interesujących i budzących przez stulecia największe kontrowersje ksiąg Starego Testamentu jest Księga Jonasza. Ludzie błędnie traktowali ją jako historię. Nie jest nią. Jest to rodzaj literatury żydowskiej zwanej midraszem albo pouczającą opowieścią. Ludzie myśleli, że Jonasz został połknięty przez wieloryba. Nie został. Tekst mówi, że była to wielka ryba. I  co nas tutaj szczególnie interesuje  ludzie przyjmowali, że niechęć Jonasza do głoszenia upomnienia Niniwie była spowodowana tym, że choć łagodnego serca i pragnący nawrócenia Niniwy, zbytnio się bał tam iść, gdyż mogliby go zabić.

Ta ostatnia pomyłka jest na swój sposób zrozumiała. W Piśmie Świętym jest wiele precedensów pokazujących niechętnych proroków i wrogą publiczność. Mojżesz próbuje namówić Wszechmocnego, by posłał kogoś innego  Kimże jestem, bym miał iść do faraona i wyprowadzić Izraelitów z Egiptu? (Wj 3,11)  i w rzeczywistości targuje się z Bogiem, aż Ten godzi się na Aarona jako tego, który zajmie się mówieniem (Wj 4,1016). Także Gedeon i Eliasz w pewnych momentach błagają Boga, by zaoszczędził im zadania prorokowania, gdyż nie nadają się do tej roboty i nie sądzą, by ktoś ich chciał słuchać (Sdz 6,124; 1 Krl 19,114).

Jednak Jonasz nie jest taki, jak oni. Gdyż tam, gdzie oni przynajmniej pragną zbawienia tych, do których posyła ich Bóg (jakkolwiek są niegodni), Jonasz unika powołania prorockiego i pryska przed Bogiem, nie dlatego że boi się, iż mieszkańcy Niniwy odrzucą jego przesłanie, ale dlatego że obawia się, iż je przyjmą. Jonasz chce, by Niniwa spłonęła.

Takie odrzucenie Bożego miłosierdzia jest traktowane przez natchnionego pisarza ze sporą dozą humoru i powinniśmy na to zwrócić uwagę. Karierę Jonasza jako proroka łatwo postrzegać jako rodzaj rubasznej komedii. Sprytny facet próbuje przechytrzyć Boga. Bóg wpędza go w żenujące opały. Można sobie wyobrazić Jonasza na statku, gdy marynarze dochodzą do wniosku, że to on jest przyczyną potężnego sztormu wokół nich. Ich głowy powoli się obracają, a oczy zatrzymują na nim. Znaczy się, Bóg przed którym uciekasz, nie jest lokalnym Baalem ze wzgórz, ale Bogiem ťnieba, który stworzył morze i lądŤ (Jon 1,9)? To jest Bóg, którego obraziłeś? I ty użyłeś naszej łodzi, by tego dokonać?. Jonasz z trudem przełyka ślinę. Małe kropelki potu pojawiają się na jego czole. Oblizuje suche wargi. Poprawia swój krawat jak Rodney Dangerfield i uśmiecha niepewnie: Cóż, panowie. Zawsze możecie wyrzucić mnie za burtę, cha, cha, cha!.

Nikt się nie śmieje.

Chwilę później Jonasz jest już w wodzie. Następnie jak Pinokio w brzuchu Monstra ma mnóstwo czasu, by pomyśleć o tym, jakim jest sprytnym facetem. To materiał na wielką komedię i święty pisarz to wie. Chce, byśmy się śmiali z Jonasza i jeśli nie czujemy się onieśmieleni przez solenne kadencje języka biblijnego, śmiejemy się.

Śmiejemy się nawet bardziej, kiedy uświadomimy sobie, że Jonasz, jak niezniszczalny Wile E. Coyote, pozostaje niezrażony w swoim sprzeciwie wobec Bożego miłosierdzia nawet i po tym. Oczywiście, idzie i prorokuje w Niniwie i, oczywiście, pokutują (niech to drzwi ścisną!), ale Jonasz wciąż nie chce mieć z tym nic wspólnego. Mam powód, by być wściekły!  biadoli. Wystarczająco wściekły, by umrzeć! (Jon 4,9). Wiedział, że Bóg zrobi coś podobnego!

Ta cała jego furia! I z jakiego powodu? Bóg nie unicestwił miasta mężczyzn, kobiet, dzieci i tępych zwierząt, ale ulitował się nad nimi. Ja cię chrzanię!, mówimy, Co za bigot! Tsyk! Tsyk! Całe szczęście, że nim nie jestem.

I w tym momencie święty pisarz (nie tylko tego tekstu, ale i innych) odwraca się do nas, podnosi brwi i pyta: Czy jesteś pewien, że nim nie jesteś?.

My, współcześni, sądzimy, że nim nie jesteśmy. Mamy pewność, że jesteśmy dużo bardziej tolerancyjni i otwarci niż starożytni. Czytamy o wściekłości na Niniwę, której Jonasz dał upust, i gratulujemy sobie samym, że wyrośliśmy lub zrobiliśmy postępy w stosunku do plemiennej mściwości starożytnych Semitów. Czujemy w głębi serca całkowitą pewność, że gdybyśmy to my zostali wezwani, by przebaczyć mieszkańcom Niniwy, zrobilibyśmy to bez potrzeby okrężnej drogi edukacyjnej przez układ trawienny ryby. Mamy tendencję do przypisywania postępowania Jonasza rasistowskiej nietolerancji starożytnego świata, z której my, Niebu niech będą dzięki, wyrośliśmy. Jeśli istnieje cecha, którą my, współcześni, cenimy ponad wszystko inne, to jest nią tolerancja.

Jednak... chociaż, być może, jesteśmy bardziej tolerancyjni (założenie samo w sobie dość wątpliwe), to czy jesteśmy dużo bardziej pełni miłosierdzia niż Jonasz? Wątpię.

Wątpię w to, ponieważ sądzę, że mylimy nasze zblazowane nastawienie do zła z miłosierdziem. Pięćdziesiąt lat temu rozwód i ciąża u nastolatki były ogromną tragedią. Teraz jesteśmy wobec takich sytuacji otępiali, nie miłosierni. Trzydzieści lat temu dla większości ludzi aborcja była przerażającą profanacją. Teraz jesteśmy tolerancyjni (co oznacza, znowu, otępiali i niepomni na przytłaczającą tragedię 1,5 miliona martwych dzieci każdego roku). Piętnaście lat temu bluźnierstwa emitowane przez pewien sektor popularnej rozrywki przeciwko naszemu Panu i Matce Bożej wciąż szokowały. Teraz akceptujemy je jako śmieci w telewizji. Znowu otępienie. Pomysł, który przerażał jeszcze pięć lat temu, że lekarze mogą zabijać swoich pacjentów, wraz z upływem dni jest coraz bardziej akceptowany. Istotnie, nasza hipertolerancyjna kultura jest tak zdezorientowana, że nazywamy taki akt mordu aktem miłosierdzia 1. I tak gratulujemy sobie bycia miłosiernymi, kiedy w rzeczywistości jesteśmy zbyt otępiali, by w większości przypadków nazwać zło po imieniu. Nie prześcigamy Jonasza w wybaczeniu. Wleczemy się kilometry za nim, nawet w umiejętności dostrzegania, że istnieje grzech, który wymaga przebaczenia. Z różnych przyczyn nie zrobiliśmy postępów ku wierze w rzeczywiste miłosierdzie, wprost przeciwnie  cofnęliśmy się do płytkiej odmowy, by stanąć twarzą w twarz ze złem.

Problem jest nawet gorszy. Nawet w tych miejscach, w których rzeczywiście rozpoznajemy obecność prawdziwego zła, nasza kultura nie jest wcale bliższa niż Jonasz temu, by głosić prawdziwe miłosierdzie. Jesteśmy tak samo pozbawieni miłosierdzia i nietolerancyjni, jak Niechętny Prorok, by przebaczyć te rzeczy, których nie potrafimy usprawiedliwić.

Zastanówmy się na przykład nad reakcją naszej kultury wobec takiego potwora, jak Wesley Allen Dodd, który zwabił wiele niewinnych dzieci, by je torturować i zabić. Jaki jest nasz stosunek do takiej osoby jak on? Tolerancja? Jaki jest stosunek naszej kultury wobec pedofila? Śmiała gotowość do zapominania o urazach? Co z ojcem kazirodcą? Nikt nie powie: Kim jestem, by go winić?. Co z osobą, która kręci filmy pornograficzne z udziałem dzieci? Nikt (dotąd w każdym razie) nie uśmiecha się kpiarsko i nie mówi: Nie bądź taki purytański. To lata dziewięćdziesiąte. Podobnie nikt nie myśli o bestiach, które wysadziły w powietrze ośrodek opieki dziennej w Oklahoma City, że nic wielkiego nie zrobiły. We wszystkich tych przypadkach wciąż jesteśmy zdolni czuć wobec tych ludzi coś bardzo podobnego do tego, co czuł Jonasz, kiedy rozważał to, co tak ujął prorok Nahum: Biada miastu krwawemu! Całe kłamliwe i grabieży pełne, a nie ustaje rabunek (Na 3,1).

Czy potrafimy (oprócz łaski) bardziej pragnąć miłosierdzia dla tych ludzi niż Jonasz? Pamiętam, jak czytałem w gazecie relację z egzekucji Wesleya Allena Dodda. Gdy miał być powieszony, ogłosił, że w czasie pobytu w więzieniu przyjął Jezusa Chrystusa jako swojego Pana i Zbawcę i podziękował Bogu, że pójdzie do nieba. Świadkowie egzekucji przyjęli go sykami i gwizdami i na podstawie relacji prasowej można było nabrać wrażenia, że jego słowa odebrano jako ostatnią zniewagę ze strony nieskruszonego i pozbawionego duszy potwora. Jak można mu było przebaczyć? Jakiż Bóg mógłby mu przebaczyć? To zwierzę zabijało dzieci! Podobnie z kompletną odmową spotkała się próba Teda Bundyego, by odpokutować za swoje zbrodnie sfilmowaniem na wideo ostrzeżenia o niebezpieczeństwach pornograficznej przemocy.

Musimy dobrze zrozumieć, na czym polega to instynktowne odczucie moralnego obrzydzenia (i silna pokusa, by odmówić miłosierdzia), które żywimy wobec jakiegoś Dodda lub Bundyego, inaczej nic cudownego nie wyniknie z historii o Jonaszu. Jeśli nie dostrzeżemy powagi zła w Niniwie, jeśli nie zdamy sobie sprawy z tego, że dla Jonasza (i dla pierwszych czytelników Księgi Jonasza) dziedzictwem imperium asyryjskiego i Niniwy było trudne do wytrzymania cierpienie, nie będziemy mogli uchwycić szokującej głębi Bożego miłosierdzia. Dla Jonasza grzechy Niniwy  sterty ludzkich głów, wbite na pal ciała, zgwałcone kobiety, skazani niewolnicy i wyniszczona ludność  nie były czymś, co działo się dawno temu i daleko. Były tak rzeczywiste i niewypowiedziane, jak zbrodnie jakiegoś Dodda dzisiaj. I tak Bóg używa tego ekstremalnego obrazu, by jaskrawo uwydatnić ważną rzecz: jeśli nie dostrzeżemy mieszkańców Niniwy w naszym życiu (i bezkompromisowego wymagania ze strony Boga, byśmy zarówno prorokowali im, jak i przebaczyli im w Jego imieniu), to zupełnie nie zrozumieliśmy historii Chrystusa.

Oczywiście, większość z nas nie musi stawać twarzą w twarz z Doddem lub Bundym. Nasze Niniwy nie są ogromne a ich przejście nie zabiera trzech dni (Jon 3,3). Jednak, jak zauważył Jezus, nasza wierność w rzeczach małych i powszechnych jest tak ważna, jak nasza wierność w rzeczach wielkich i rzadkich (Mt 25,2123). I autor Księgi Jonasza jest również świadom tego powiązania. Jonasz nie jest rozgoryczony ogromem zbrodni w Niniwie. Jonasz miał serce, które było całkiem zgorzkniałe tak w rzeczach małych, jak i dużych. Nie potrafił nawet znieść utraty odrobiny cienia w upalny dzień tak, by nie odczuć śmiertelnego gniewu (Jon 4,59). W ten sam sposób Jezus opowiada przypowieści, które mówią o ludziach rozgoryczonych nie z powodu ogromnego cierpienia w sali tortur, ale z powodu grymaśnych małych sprzeczek o pieniądze i o to, kto wiedzie prym. Nie popełniono żadnej strasznej zbrodni przeciwko starszemu bratu w przypowieści o synu marnotrawnym. Wkurzył się, gdyż jego brat spotkał się z... miłosierdziem (Łk 15,1132). Podobnie pracownicy w winnicy nie cierpieli wyjątkowych katuszy ze strony KGB. Otrzymali taką zapłatę, na jaką się godzili, i byli zdenerwowani, że właściciel postanowił być hojny dla tych, którzy pracowali tylko godzinę, gdy oni robili to cały dzień (Mt 20,115).

Mieszkańcy Niniwy nawróceni w ostatniej minucie jak Dodd, syn marnotrawny i pracownicy jedenastej godziny w winnicy jadą na tym samym wózku. Wszyscy są odbiorcami absurdalnie szczodrej hojności Bożej i miłości  miłości przekraczającej wszelkie proporcje i sens. Wobec tego w takiej samej sytuacji jesteśmy my i również był Jonasz. Jedyna różnica polega na tym, że my i Jonasz, darzeni respektem, płacący podatki, szlachetni członkowie społeczeństwa, możemy czasem o tym zapomnieć. Odrzutki społeczeństwa, najgorsze męty i skazani na karę śmierci są mniej skłonni niż my mrugać do siebie samych porozumiewawczo w lustrze lub paplać o tym, co Bóg jest im dłużny za to, że są takimi świętoszkowatymi dwunogami. Wiedzą, kim są, i wiedzą, na co sobie zasłużyli. Wobec tego nie mają pretensji i mówią wraz z Dobrym Łotrem: Jezu, wspomnij na mnie, gdy przyjdziesz do swego królestwa (Łk 23,42). Ten, który chce raczej miłosierdzia niż ofiary, wysłuchuje tej prośby (Mt 9,13).

Prowadzi nas to do najśmieszniejszej rzeczy ze wszystkich w tej starotestamentowej komedii. Bóg, którego Jonasz uważa za okrutnego kawalarza, śmieje się nie z Jonasza, ale obok niego, nie kpiarsko, ale z radości. Gdyż ten Bóg (który ma na imię Emmanuel lub Bóg z nami) myślał znacznie lepiej o Jonaszu, niż Jonasz podejrzewał. Chcąc tego dowieść, jakiś czas po tej małej kształcącej przygodzie Jonasza ów Bóg narodził się z kobiety, dokładnie tak jak Jonasz. I gdy Jonasz musiał się pogodzić z utratą odrobiny cienia, ów Bóg znosił bezdomność, głód, żal, zdradę, tortury i śmierć  wszystko ze względu na Jonasza. Zszedł do wnętrzności ziemi na trzy dni i trzy noce, tak jak Jonasz spędził trzy dni i noce we wnętrznościach ryby (Mt 12,4041). I powstał, by uczynić absurdalną eskapadę Jonasza znakiem, nie ludzkiej tolerancji dla grzechu lub boskiej żądzy zemsty na grzesznikach, ale znakiem śmierci grzechu i znakiem życia wiecznego dla mieszkańców Niniwy  i dla nas, Jonaszów, jeśli weźmiemy w tym udział.

tłum. Jan J. Franczak

 

MARK P. SHEA katolicki pisarz i rekolekcjonista, najpierw był agnostykiem, potem wolnym ewangelikiem, a w 1987 roku przeszedł na katolicyzm, prowadzi programy telewizyjne i radiowe, redaktor portalu Catholic Exchange, współpracownik Instytutu św. Katarzyny ze Sieny w Kolorado, żonaty, ma czterech synów. 

KS. MAREK JURZYK

O pewnym Kaszubie emigrancie
Mało kto wie o radości, która ogarnęła 95 lat temu Polonię w Chicago i w całych Stanach Zjednoczonych na wieść o wyborze pierwszego polskiego biskupa na ziemi amerykańskiej. Został nim zaledwie 36letni emigrant, proboszcz polskiej parafii św. Michała Archanioła na południu Chicago ks. Paweł P. Rhode. Habemus Episcopum  Mamy biskupa  taki nagłówek umieścił wówczas Dziennik Chicagowski.
 

 

Nominacja ks. Rhode była uwieńczeniem wieloletnich starań polskiego duchowieństwa i wiernych, by kilkumilionową już wówczas amerykańską Polonię mógł wesprzeć biskup, który rozumie jej mentalność, obyczaje i duchowość, jak również jej pragnienie modlenia się i kształcenia dzieci po polsku. Wybór biskupa spośród duchowieństwa polonijnego miał być także znakiem, że Polacy traktowani często jako obywatele drugiej kategorii przynajmniej w Kościele będą mogli poczuć się prawdziwie równi. Ks. Aleksander Syski pisał w 1934 roku:

Zafukany, wystraszony, spracowany, bezdomny, a do tego w kościele nawet w kruchcie tylko trzymany i do nawy nie puszczony robotnik polski po raz pierwszy w Ameryce przez wyniesienie J. E. ks. Biskupa Rhodego do godności biskupiej, poczuł się wolnym i równouprawnionym z innymi narodowościami w Ameryce, które go poniewierały 1.

W takim kontekście łatwiej można zrozumieć niebywałe przyjęcie, które w dzień święceń biskupich 29 lipca 1908 roku zgotowali nowemu biskupowi Polacy z Chicago i z innych skupisk polonijnych Ameryki. W albumie upamiętniającym złoty jubileusz parafii św. Stanisława Kostki w Chicago w 1917 roku wspominano:

Radość Polonii całej z powodu tego wyniesienia rodaka naszego, kapłana polskiego, była nie do opisania! Pamiętają wszyscy owe olbrzymie demonstracye w mieście Chicago, ów niebywale liczny zjazd duchowieństwa polskiego z całych Stanów Zjedn., ów manifestacyjny pochód wspaniały po mieście z rydwanani, pochodniami, muzykami, sztandarami. Największy to był pochód, jaki kiedykolwiek urządziła Polonia chicagowska, uczestniczyły w nim wszystkie parafie, towarzystwa, organizacye, tysiące powozów i automobilów postępowało w milowodługim szeregu; zaczęty po południu trwał ów pochód do wieczora późnego i zapewne należał w ogóle do największych demonstracyi uroczystych, jakie kiedykolwiek widziało milionowe miasto nasze 2.

Reporter Chicago Tribune ocenił liczbę świętujących na prawie 200 tysięcy 3. Na uroczystość przybyło 500 (niektórzy podają 700) polskich księży, około 300 duchownych różnych narodowości (Czesi, Słowacy, Francuzi i inni), miejscowi księża oraz setki sióstr zakonnych. Wagę tego wydarzenia podkreślała ponadto obecność 12 biskupów i 3 arcybiskupów. Wszyscy oni razem z trzydziestotysięcznym tłumem uczestniczyli w paradzie, która przeszła od kościoła św. Jana Kantego do kościoła św. Stanisława Kostki, gdzie pod gołym niebem urządzono wielkie święto ludowe. Duże wrażenie wywarło szczególnie przemówienie Johna Irelanda  hierarchy z St. Paul w Minnesocie. Ujął się on za okupowaną przez zaborców Polską, nazywając rozbiory zbrodnią stuleci, i wyznał, że nigdy nie wątpił w ostateczne zmartwychwstanie Polski. Przyrównał również sytuację Polski do sytuacji ojczyzny jego przodków  Irlandii (pod jarzmem imperium brytyjskiego do 1922 roku), ponieważ oba narody dzieliły podobne cierpienia 4. Przemówienie arcybiskupa zostało owacyjnie przyjęte, chociaż spoza duchowieństwa tylko niewielu pewnie wiedziało, że należał on do jednych z najgorliwszych rzeczników amerykanizacji Kościoła w Stanach Zjednoczonych i był przeciwny nominacji polskiego biskupa.

Na końcu przemawiał Rhode, który nakreślił program swojej pracy biskupiej. Dziękując wszystkim, zaznaczył, że pragnie być ogniwem łączności między Polakami, pragnie zbliżyć organizacje do siebie, koić rany, wyrównać różnice, służyć słowem i uczynkiem, abyśmy się nauczyli miłować jak bracia. Podkreślił, że nie prosi o jakikolwiek inny przywilej poza tym, by mógł pracować dla arcybiskupa i księży, którzy dzieląc z nim siłę wspólnego pochodzenia i mając pieczę nad rodakami, powinni pracować jedynie nad tym, by Polacy w tym kraju podnieśli się do najwyższego poziomu religijnej i społecznej prawości 5.

Rzeczywiście było z kim i dla kogo pracować. Polonia w Stanach Zjednoczonych liczyła już w owym czasie kilka milionów osób, najliczniejsza zaś była w Chicago. Jak grzyby po deszczu w powstawały tutaj polskie parafie, poczynając od utworzonej w 1867 roku parafii św. Stanisława Kostki. Do końca XIX wieku w Chicago i okolicach istniały już 23 polskie kościoły, a w chwili wyboru Rhodego funkcje proboszczów pełniło 32 polskich księży. Dwie największe polskie parafie (św. Stanisława Kostki i św. Trójcy) liczyły wówczas łącznie ponad 60 tys. wiernych; w granicach administracyjnych Chicago, jak oficjalnie podawał burmistrz miasta Carter Harrison II, żyło 250 tys. Polaków. Również w innych stanach Polacy tworzyli spore społeczności, np. w Milwaukee mieszkało ich 65 tys., w Buffalo 70 tys., w Detroit i Pittsburghu po 50 tys., a 30 tys. w Cleveland 6. Z pewnością było ich jeszcze więcej, ponieważ wielu z nich nie było nigdzie zarejestrowanych. Liczni Polacy mieszkali również w mniejszych miastach i osadach rolniczych.

Zabiegi dyplomatyczne
Idea mianowania polskiego biskupa nie spotkała się z przychylnym przyjęciem ówczesnej hierarchii amerykańskiej. Episkopat amerykański, składający się niemal wyłącznie z duchownych pochodzenia irlandzkiego i w kilku przypadkach niemieckiego, bagatelizował problem narodowościowy w Kościele albo wybór etnicznego biskupa postrzegał jako krok wstecz w procesie amerykanizacji Kościoła w Stanach Zjednoczonych. Ponadto przeciwni nominacji Polaka byli nawet niektórzy polscy księża, zadowoleni z dotychczasowego stanu rzeczy. Zdecydowana większość polskich duchownych popierała jednak, i to bardzo silnie, wysiłki na rzecz wyboru polskiego biskupa w Stanach Zjednoczonych. Spośród wielu zaangażowanych w sprawę największe zasługi należy niewątpliwie przypisać ks. Wacławowi Kruszce, niezwykle energicznemu proboszczowi z Milwaukee, znanemu historykowi polonijnemu.

Jako pierwsi potrzebę polskiego biskupstwa lub też wikariatu apostolskiego już w 1870 roku dostrzegli amerykańscy zmartwychwstańcy. Jak pisał ks. Wincenty Barzyński (zmartwychwstaniec, późniejszy proboszcz parafii św. Stanisława Kostki w Chicago) w liście do generała zakonu:

Czy nam wolno deptać to, co Bóg stawia  narodowość, język? Czyż nie Bóg języki pomieszał, aby pokazać moc Ducha Świętego w języku katolickiej miłości? (...) Otóż potrzeba, aby dla missyi Słowiańskiej urząd, Wikaryat Apostolski, jeden na północną Amerykę, drugi na południową, któryby umiał mówić po polsku i pisać, i słuchać, i sądzić, i miał prawo od Boga przez Kościół  inaczej zgubicie tysiące dusz jeszcze niedobitych! Niemcy mają tylu biskupów dla siebie, ba nawet Francuzi ponauczali się, a bez wyjątku mają urzędników duchownych Niemcy i wszystkie inne narodowości. Słowianie nigdzie 7.

Początkowo działania zmierzające do powołania polskiego biskupa skupiały się na przekonywaniu do tej idei członków hierarchii amerykańskiej. Kiedy jednak nie przyniosły one żadnego rezultatu, postanowiono skierować sprawę bezpośrednio do Watykanu. Sytuacja stawała się tym poważniejsza, że znaczna część Polaków (liczona w dziesiątkach tysięcy) już wcześniej odeszła do Kościołów niezależnych od Rzymu i mających swoich własnych polskich biskupów (bp. Antoniego Kozłowskiego z Chicago, bp. Franciszka Hodura w Scranton) i proces ten się nasilał.

Znacznego wsparcia dla sprawy wyboru polskiego biskupa udzielił ordynariusz Milwaukee  abp Frederick Katzer. Choć sam był niemieckiego pochodzenia, widział konieczność powołania hierarchy z narodu, którego wyznawcy stanowili znaczną część wierzących w wielu amerykańskich diecezjach. Zimą 19011902 roku udał się on ze specjalną misją do Rzymu, by wesprzeć starania o polskiego biskupa. Jego śmierć w następnym roku, a także śmierć kard. Mieczysława Ledóchowskiego  prefekta Kongregacji Propagandy Wiary  zniweczyły jednak perspektywy rychłego załatwienia sprawy.

W maju następnego roku do Rzymu udał się więc ks. Wacław Kruszka, ale i on niewiele zdziałał, ponieważ umarł wówczas papież Leon XIII, na którego poparcie tak bardzo liczono. Dopiero 15 kwietnia 1904 roku ks. Kruszce udaje się uzyskać audiencję u nowego papieża  Piusa X. Według relacji ks. Kruszki to historyczne spotkanie trwało bardzo krótko. Papież, przeglądając przedstawione przez niego statystyki, dokumenty i oświadczenia, miał zapytać: Czy teraz zamierza ksiądz wrócić do Ameryki?. Oczywiście  odparł Kruszka  ale co mam powiedzieć Polakom w Ameryce?. Na to papież miał oznajmić: Powiedz Polakom, że ich sprawa będzie rozwiązana zgodnie z ich życzeniami 8.

Proboszczowie wybrali spośród siebie
Trzeba było jednak czekać kolejne trzy lata, by ta obietnica nabrała konkretnych kształtów. Stało się to wówczas, gdy wykazujący dużo zrozumienia dla polskich starań o równouprawnienie arcybiskup James E. Quigley, od czterech lat kierujący Kościołem w Chicago, udał się do Rzymu, gdzie raz jeszcze przedstawił papieżowi prośbę o polskiego biskupa. Sam Quigley wyjawił w czasie bankietu w dzień święceń Rhodego, że ojciec święty bardzo życzliwie zareagował na przedstawioną przez niego prośbę o powołanie polskiego sufragana dla Chicago. Potwierdza to, że obietnicę daną księdzu Kruszce cztery lata wcześniej papież potraktował bardzo poważnie. W 1905 roku wysłał nawet abp. Simona z Płocka, by ten dokładnie zbadał sytuację Polonii w Stanach Zjednoczonych.

Wybór nowego biskupa dla Chicago z polecenia papieża Piusa X miał się dokonać w niezwykły sposób. Sufragana Polaka dla Chicago mieli wyznaczyć spośród siebie miejscowi polscy proboszczowie. Przybyli oni na bezprecedensowe spotkanie do katedry w wyznaczonym przez Quigleya terminie  16 sierpnia 1907 roku. Większość (26 na 32 obecnych) oddała głos na proboszcza z parafii św. Michała Archanioła  ks. Pawła Rhode. Papież przyjął wynik głosowania i 7 maja 1908 roku Rhode otrzymał dekret nominacyjny 9.

Bardzo szybko miało się okazać, jak trafny był to wybór. Sakra biskupia i osobiste przymioty ducha uczyniły wkrótce z biskupa Rhodego niekwestionowanego duchowego przywódcę nie tylko Kościoła chicagowskiego, ale również całej Polonii amerykańskiej.

Z Wejherowa do Chicago
Paweł Rhode urodził się na ziemi kaszubskiej w Wejherowie 16 września 1870 roku. W dziewiątym roku życia, po śmierci ojca, wraz z matką przybył do Chicago i zamieszkał na Stanisławowie, czyli w okolicach parafii św. Stanisława Kostki. Jak podaje album jubileuszowy parafii, uczęszczał on do szkoły stanisławowskiej i w [tym] kościele przystępował do pierwszej Komunii św., co dla najstarszej polskiej parafii jest prawdziwym zaszczytem i chlubą niemałą 10. Uczył się następnie w St. Mary College w Kentucky, kolegium jezuickim w Chicago i w seminarium św. Franciszka w Wisconsin. W 1894 roku otrzymał święcenia kapłańskie i został mianowany wikariuszem w polskiej parafii św. Wojciecha w Chicago. Rok później otrzymał zlecenie zorganizowania nowej parafii św. Piotra i Pawła, a po dwóch latach mianowano go proboszczem parafii św. Michała w południowej części miasta, którą to funkcję pełnił nieprzerwanie przez 18 lat.

Biskup Rhode, zgodnie obietnicą daną w dniu świeceń biskupich, starał się pracować na rzecz załagodzenia konfliktów i rozbieżności między różnymi grupami i organizacjami polonijnymi. W 1909 roku pomyślnie połączył trzy organizacje zrzeszające kapłanów i utworzył z nich Stowarzyszenia Kapłanów Polskich. Stało się ono później zawiązkiem Zjednoczenia Kapłanów Polskich w Ameryce, które odegrało niezwykle ważną rolę w historii duszpasterstwa polonijnego. Było dla niego oczywiste, że pierwszym nieodzownym krokiem w celu konsolidacji obozu katolickiego musi być związek jedności w samym duchowieństwie polskim 11.

Koncyliarne nastawienie i rozsądek Rhodego ujawniło się także podczas kontrowersji odnośnie do wyboru polskiego biskupa w sąsiedniej archidiecezji Milwaukee. Usiłował on załagodzić wówczas konflikt powstały w tej sprawie między ks. Kruszką a następcą abp. Katzera  abp. Sebastianem Messmerem 12. Ostatecznie, w 1914 roku pomocniczym biskupem został tam ks. Edward Kozłowski z Bay City w stanie Michigan, który jednakże po kilkunastu miesiącach posługiwania niespodziewanie zmarł. Abp Messmer, który nigdy nie był przekonany do idei powołania polskiego biskupa, nie starał się już o nowego polskiego sufragana, zezwolił jednak księżom archidiecezji, by zapraszali Rhodego do sprawowania sakramentu bierzmowania lub na inne uroczystości.

Jak prymas
Rhode już wcześniej, będąc sufraganem w Chicago, odwiedzał różne polskie ośrodki religijne w Stanach Zjednoczonych, tak że przez wiele lat pełnił on faktycznie funkcję prymasa dla Polonii. Był do tego niejako zmuszony, gdyż do jego śmierci w 1945 roku w amerykańskim episkopacie, nie licząc biskupa Edwarda Kozłowskiego, znalazło się zaledwie trzech innych Polaków (bp Józef K. Plagens  od 1924 roku sufragan w Detroit, bp Stanisław V. Bona  od 1932 roku ordynariusz w Grand Island w Nebrasce oraz bp Stefan S. Woźnicki  od 1938 roku sufragan w Detroit).

Sprawa odpowiedniej reprezentacji dla Polaków wśród amerykańskiego episkopatu była przedmiotem stałej troski Rhodego. I tak, w 1921 roku, przybywając do Rzymu z wizytą ad limina, interweniował u papieża Benedykta XV w tej sprawie, ponieważ wśród 100 biskupów w Stanach Zjednoczonych nadal tylko on jeden był Polakiem. Prośba ta miała głębokie uzasadnienie: Polacy w Stanach Zjednoczonych ogromnym wysiłkiem stworzyli potężną sieć parafialną z niemałym zapleczem pozwalającym na działalność religijną, społeczną, kulturową i charytatywną. W roku 1921 istniały tu już aż 762 polskie parafie oraz 511 szkół z liczącą prawie 220 tysięcy rzeszą uczniów. W parafiach tych pracowało 1084 polskich księży i 3658 sióstr zakonnych.

Posługa Rhodego dla Kościoła w Chicago nie trwała jednak długo. Kiedy w 1915 roku przedwcześnie umiera arcybiskup Quigley (miał zaledwie 60 lat), wśród Polonii rodzi się cicha nadzieja, że jego następcą zostanie właśnie Rhode. Niestety, otrzymuje on wprawdzie nominację na ordynariusza, ale do diecezji Green Bay, na północy Wisconsin. Był więc pierwszym polskim biskupem, który samodzielnie zarządzał diecezją amerykańską. Diecezja była nieduża, ale Polacy stanowili w niej aż 30% wiernych. Można sądzić, że część duchowieństwa polskiego nominacji tej nie odczytała jako wyróżnienie, skoro jeszcze pięć lat później w specjalnym memoriale do Stolicy Apostolskiej postulowano między innymi przeniesienie Rhodego do diecezji mającej większą niż Green Bay liczbę Polaków (np. do Detroit czy Buffalo) 13.

W taki oto sposób Polonia chicagowska w jednym roku straciła dwóch wielkich orędowników: Rhodego i Quigleya. Szybko też dane jej było odczuć różnicę między podejściem, jakie do spraw polskich miał zmarły arcybiskup, a tym, które reprezentował jego następca kard. George W. Mundelein 14.

Przywitanie Rhodego w Green Bay było niemal tak samo okazałe jak w dniu jego święceń biskupich. Jak podawał Dziennik Chicagowski, w uroczystościach powitalnych jesienią 1915 roku w Green Bay uczestniczyło 50 tys. wiernych i 375 księży, a korowód podążający ze stacji kolejowej do katedry rozciągał się na ponad trzy kilometry. Ponadto, na trasie z Chicago do Green Bay pociąg, w którym jechał Rhode, zatrzymywał się wielokrotnie, witany przez tłumy Polaków.

W Green Bay
Biskup Paweł Rhode sprawował pieczę nad powierzoną mu diecezją Green Bay aż do swojej śmierci w 1945 roku. Jego następcą został Stanisław Bona, biskup diecezji Grand Island w Nebrasce, który podobnie jak Rhode, wywodził się z Chicago. Interesujące, że wraz z przyjściem biskupa Rhode do diecezji Green Bay rozpoczął się tam niezwykle długi okres rządów polskich biskupów, który trwał nieprzerwanie przez 75 lat. Ich poczet zamknął bp Adam Majda, który po kilku zaledwie latach pracy w Green Bay w 1990 roku otrzymał nominację na stolicę arcybiskupią w Detroit, a wkrótce potem kapelusz kardynalski.

Mimo oddalenia od Chicago i innych głównych ośrodków skupiających Polaków Rhode nadal aktywnie uczestniczył w życiu Polonii amerykańskiej. Był częstym gościem na zjazdach różnych organizacji polonijnych i działał na rzecz ich zbliżenia. Stanisław Osada  historyk ZNP, tak wspomina sposób działania Rhodego:

Widziałem go na Sejmie Zjednoczenia [Polskiego RzymskoKatolickiego]. Budził zapał już samym ukazaniem się, porywał  słowem, mógł nakazywać przeprowadzenie jednomyślnych uchwał, jakie chciał, ale ani razu nie skorzystał z tej swojej przewagi; pozwalał w obecności swej na burzliwe, długie dyskusje, czekając, aż z izby wyłoni się samo 15.

Rhode przez wiele lat był duszpasterzem, co sprawiło, że nie bał się codziennej, zwykłej pracy. W 1915 roku wyznał:

Ja nigdy nie pojmowałem kapłaństwa jako stanu wywyższenia albo jako wygodną synekurę, ale zapatrywałem się na kapłaństwo jako na znojną i pełną poświęcenia żołnierkę Chrystusową... Jako duszpasterz nie wiem, com zdziałał, ale wiem, com starał się zdziałać. I z ręką na sercu mogę powiedzieć, żem chleba waszego darmo nie jadł 16.

Aktywność podczas wojny
Wybuch I wojny światowej postawił przed Polonią nowe wyzwanie. Rhode wraz z licznymi organizacjami polonijnymi niezwykle aktywnie włączył się w dzieło pomocy ojczyźnie zarówno przez organizowanie finansowego wsparcia polskich oddziałów wojskowych i akcji charytatywnych (oprócz zbiórek wiele organizacji polonijnych uchwaliło specjalny podatek na ten cel), jak i przez rozmaite działania natury politycznej. Nie było też zaskoczeniem, że Ignacy Paderewski  niestrudzony i najbardziej wpływowy orędownik odzyskania przez Polskę niepodległości  znalazł w biskupie wiernego asystenta. Rhode stanął na czele Polskiego Centralnego Komitetu Ratunkowego oraz Polskiej Rady Narodowej mających za zadanie pomoc dla Ojczyzny.

O zasługach Rhodego dla Polski nie zapomniały władze Rzeczpospolitej, przyznając mu order Polonia Restituta. Nie zapomnieli o nim również Kaszubi z Wejherowa, którzy w kościele Trójcy Przenajświętszej  w rodzinnej parafii Rhodego  ufundowali mu tablicę pamiątkową.

Biskup Rhode brał także aktywny udział w zjazdach i kongresach organizacji polonijnych, a szczególnie w sejmach tak bardzo bliskiej mu organizacji  ZPRK. W mowie na sejmie ZPRK w 1935 roku w Springfield  ostatnim, w którym uczestniczył osobiście  podsumował on dotychczasową działalność Zrzeszenia i własną. Odnosząc się do częstych waśni między organizacjami polonijnymi, przypomniał:

Różnice w zasadach zawsze były i będą, ale przekonaliśmy się, iż pomimo różnej przynależności organizacyjnej Polak może być Polakowi bratem. Możemy tu żyć w zgodzie i na honorowej stopie towarzyskiej.

Rhode nie żył jednak przeszłością, bardzo realistycznie patrząc na Polonię. Jak przyznał w wystąpieniu na wspomnianym wyżej sejmie:

Weszliśmy w nową fazę naszego bytowania w Ameryce, głównie dlatego, że napływ świeżej emigracji jest zamknięty. Rozwój nasz w Ameryce stanął poniekąd w martwym punkcie. Jakie obowiązki niesie nam przyszłość? My, którzy przyjęliśmy obywatelstwo amerykańskie, przede wszystkiem nie powinniśmy zapominać o ziemi ojczystej, o jej świetnej historji, o jej wodzach i świętych, o jej wielkich mężach... Jako katolicy musimy stać przy parafiach, szkołach, organizacjach i wszelkich naszych instytucjach. Ale mamy do czynienia z nową generacją, tu zrodzoną i tu dojrzewającą... Nie zdołamy przeszkodzić pewnej asymilacji 17.

Biskup Paweł Rhode zmarł 3 marca 1945 roku. Pięć dni później odbył się jego pogrzeb, na którym homilię żałobną wygłosił jego następca na stolicy biskupiej w Green Bay, Polak, biskup Stanisław V. Bona.

 

MAREK JURZYK ur. 1966, święcenia kapłańskie otrzymał w 1991 roku, absolwent filozofii na KULu, doktorant, zajmuje się etyką prawniczą i filozofią prawa, mieszka w Chicago. 
 

* Pragnę serdecznie podziękować Muzeum Polskiemu w Ameryce, Archiwum Archidiecezji Chicago oraz Chicago Historical Society za udostępnienie niektórych zdjęć i archiwaliów.

WOJCIECH KUDYBA

Wszystko zaczyna się w piątek
 

 

Wszystko zaczyna się w piątek. Wieczorem, zaraz po Teleexpresie kręte rury odkurzaczy przysysają się do dywanów i blok zaczyna mruczeć niczym gigantyczna pszczoła, która na chwilę przysiadła na trawniku w samym środku wielkiej, płaskiej wioski. Ściany i sufity, podłogi i okna wibrują i kiedy przystaję, by ominąć jukę przy drzwiach balkonowych, mam wrażenie, jakbyśmy mieszkali we wnętrzu ospałego owada, który lada moment rozprostuje ukryte pod warstwami lepiku skrzydła i wzleci, unosząc nas do nieznanego ula któregoś z gwiazdozbiorów. Jeśli jest akurat wiosna, otwieram wszystkie okna i zamykam oczy. Wydaje mi się wtedy, że lecimy na Karaiby. Tak, na Karaiby. Fruniemy pod opieką ciemnoskórych kobiet i zagranicznych towarzystw ubezpieczeniowych, suniemy nad obłokami, przeglądając czasopisma obrazkowe. Przesuwamy się nad oceanem i smakujemy ostre kolory wakacji. Unosimy się nad rzeczywistością, smakując barwy lata i dżin z tonikiem. Mkniemy w przestworza, sącząc lemoniadę na wódce i smugę pejzażu. Czarne, angielskie litery, trochę podobne do rządowych mercedesów, na chwilę zatrzymują nasze ożywione spojrzenia, w rzeczywistości jednak patrzymy tylko przed siebie, w istocie jesteśmy nieustannie wychyleni w przyszłość, optymistycznie ukierunkowani w stronę lądu. Tak naprawdę patrzymy tylko w roztaczające się przed nami krajobrazy urlopu. Lądujemy na plaży ocienionej grzywami palm i natychmiast otacza nas zapach kokosowych batoników i dezodorantu Fa. Panie siadają na ratanowych krzesełkach i zamawiają lody Koral, a panowie patrzą w zamyśleniu, jak Murzyn przy barze nalewa im do wielkich szklanic złotą strugę Żywca. Żadnych pytań, żadnego what? i wytrzeszczania oczu. Jasny, chłodny potok, który sunie przez mroczne i duszne zakamarki jelit, wibruje w splątanych arteriach, jak lekka, czarna melodia wyspy, jak rytm wysokich bębnów w głębi dżungli, jak daleka, taneczna pieśń autochtonów, jak rzeka.

Zimą prześladuje mnie jednak to, co mówi Mrówa.

 Może i pszczoła. Wielka Maja, która w niedzielne popołudnie na chwilę usiadła na czapce sołtysa. Jeden ruch ręki i śmierć. Kruchy, chitynowy pancerzyk, który skrywa czarną przepaść nieistnienia. Mizerne skrzydełka niezdolne do ochrony przed losem. Niewielki cmentarzyk ukryty w szarym betonie miasta. Złota, latająca trumienka  Mrówa spluwa filozoficznie między dwa bałwanki przed blokiem i rusza przed siebie, naciskając czapkę na uszy. Jego plastikowa torba dzwoni po osiedlu niczym osiołek zagubiony w szarozielonych górach Peloponezu. Mrówa  poszukiwacz kolorowych metali  zaczyna nowy dzień.

Mrówa jest Diogenesem Ursynowa.

 

Około 18oo schodzę na dół do Pani Janeczki, pytam, czy w dzień nikt się nie kręcił i zabieram dwa czarnoskóre worki śmieci. Pani Janeczka, uśmiechając się mądrze i głęboko, częstuje mnie herbatnikami Leibniz i próbuje namówić na lampkę koniaku. Odmawiam, dlatego pyta, czy na horyzoncie mojej egzystencji nie pojawiła się na stałe jakaś kobieta, po czym wolno osuwa się w cienistą dolinę kuchni. Robi się ciemno.

 Do widzenia...  mówię ściemnionym, wieczornym głosem i odwracam się w stronę mroku. Kiedy znika za framugą, przyspieszam: prędko łapię poręcz, zbiegam na dół, wrzucam worki do rozdziawionej paszczy zielonego, wawelskiego smoka, a potem coraz szybciej, po dwa stopnie  wracam do siebie. W nerwowym pośpiechu zatrzaskuję drzwi, gwałtownie przekręcam zamek, spiesznie przemierzam przedpokój. Tak. Można chyba w ten sposób powiedzieć: zamykam drzwi tak, jakbym zamykał czas. Zamykam codzienność. Pospiesznie zamykam bank, zasuwam szuflady, wyłączam komputer. Jednym gwałtownym ruchem przecinam pępowinę, która łączy mnie ze światem. Niespokojnie otwieram nowy dzień. Wigilię nowego czasu. W pośpiechu otwieram szafki, gorączkowo wyjmuję niezbędne atrybuty święta: dwie paczki chipsów, popcorn, piwo, cztery wielkie, dwużaglowe gazety, jaskrawożółty marker. Gotowe. Włączam zieloną lampę w rogu i z oczekiwaną ulgą zapadam się w fotelu. Rzeka pospiesznych, wyszarzałych, byle jakich osiedlowych godzin zwalnia i zaczyna płynąć leniwą, wąską strugą, kluczy zakolami, raz w przód, raz w tył. Okrąża wydmy i wierzby pochylone nad wodą. Kołysze się, uderza drobnymi falami o trawiaste, lekko pochylone brzegi łąk.

 Usiądźmy...

Wprawdzie nikt tego nie mówi, ale wszyscy czujemy, że polecenie brzmi właśnie tak. Wszyscy opadamy, posłuszni niewypowiedzianej frazie, tajemniczemu zaklęciu, które wypowiada ktoś inny, bezmownej frazie zrodzonej daleko stąd. Blok nagle milknie. Prawie nikt nie wychodzi. W oknach błyszczą wieloramienne świeczniki żyrandoli. Szczupłe panie na szklanych ekranach oznajmiają dobrą nowinę o leczniczych właściwościach margaryny, po czym spokojnie odlatują do nieba. Z obłoków majestatycznie zstępuje nowa kolekcja bielizny. W mieszkaniach coraz mniej ruchu, coraz więcej zapadania się i przegryzania. Wolno rozwijam papirus i zaczynam się wpatrywać w majestatyczne hieroglify ogłoszeń. Święto ustala się na dobre. Spokojne święto pięćdziesięciolatków. Szabat niekochanych.

 

Tak, to prawda, czytam wyłącznie drobne ogłoszenia. Cała reszta gazety wydaje mi się pozbawiona znaczeń. Nieznośna lekkość wiadomości. Pustka tytułów. Nicość interlinii. Tak, jakby świat, który próbują opisać, był iluzją. Nieustanne wrażenie, że żadne ze zjawisk, o których mówią, nie dzieje się naprawdę. Czarny popiół liter. Kolorowe konfetti nadruków. Nic trwałego pod spodem. Nic z rzeczy, które byłyby odporne na działanie czasu. Żadnych wiadomości o tym, co zdarza się naprawdę. O czymś, co dotyka wnętrza i zmienia nasze życie, o czymś, co schodzi w głąb i dotyka nas osobiście. Mowa, która nie jest adresowana do mnie. Język, który mnie pomija. Nowiny, w których nic o mnie nie ma. Informacje, które mnie nie dotyczą. Erozja sensu.

Czym innym naturalnie są owe niewielkie notki zapełniające cztery przedostatnie strony. W ich drobnych kształtach przegląda się świat i tętni niewyczerpana energia życia. Sprzedam BIG BAGI, worki, Garaże ocynkowane 900 zł, Cierpliwy pozna blondynkę. Żadnej dekadencji, zwątpienia w sens słów, żadnego poczucia komunikacji pozbawionej wymiarów personalnych. Hala 21/65/6m  sprzedam. Dom spokojnej starości położony w Roztoczańskim Parku Narodowym przyjmuje zapisy; Nerwice, stres, impotencja i inne. Specjalista z Wietnamu, Tresura sów .

Czy nie są to słowa adresowane właśnie do nas, dotykające naszego życia? Czy nie odkrywamy, że za każdym z nich ukryte są dotykalne konkrety, soczyste szczegóły, a nawet zarysy fabuł? Czy nie czujemy, że wypowiada je ktoś, dla kogo jesteśmy ważni i komu jesteśmy potrzebni? Czy nie czujemy się dzięki nim wybrani, wyrwani z anonimowości  przygarnięci i wezwani? Jakie były pierwsze słowa, które wypowiedział człowiek? Co mówią malowidła skalne? Czy nie są rodzajem apelu? Jak brzmiało pierwsze napisane po polsku zdanie w kronice klasztoru cystersów w Henrykowie? Daj ać ja pobruczę, a ty poczywaj. Czy nie wypowiedziano go w podobnej stylistyce, z tą samą intencją i intonacją, jak zdania: Usługi młynarskie  bardzo tanio? Czy nie jest tak, że właśnie ogłoszenia są prajęzykiem, którym od wielu milionów lat porozumiewa się ludzkość?

Kiedy wyciągam nogi i sięgam po piwo, myślę też o literaturze. Kto wie, czy jej przyszłością nie są właśnie ogłoszenia i czy nie dożyję chwili, w której połowę książek w księgarni będą stanowiły publikacje z różnego rodzaju anonsami. Szlaki są już przetarte. Litwo, ojczyzno moja, ty jesteś jak zdrowie. Czy nie brzmi to jak tekst reklamowy?

Można zatem powiedzieć, że tamtego wieczoru powtarzałem dobrze znany, ustalony rytuał. Wszystko było tak, jak trzeba. Chrupał popcorn, jaskrawożółty marker posuwał się w dół kolumny, nad stolikiem unosił się gorzki zapach chmielu, skrzypiał fotel. Niebieskie światła ulicy przesuwały się bezszelestnie po szybach i mogłem sobie wyobrazić, że miasto się oddala od naszych mieszkań, znika za daleką chmurą, a wraz z nim droga do banku, biurko, sterta papierów, szef i rada nadzorcza. Żadnych cyfr, żadnych przewidywań, kręcenia się w pośpiechu, żadnego załatwiania. Wreszcie sam na sam ze sobą. Żaglowiec gazety przede mną i niebo gwiaździste nade mną. Fotel i ja. Początek i koniec. Wieczór i wieczność.

Sprawdziłem jeszcze raz, czy na pewno mam przed sobą chipsy o smaku paprykowym, i rozpocząłem uważną lekturę kolejnej kolumny. Doszedłem mniej więcej do połowy, potem powoli przeczytałem jeszcze raz to samo i zmierzałem właśnie do notatki folie termokurczliwe, kiedy nieco niżej zauważyłem ogłoszenie, które sprawiło, że na chwilę straciłem poczucie duchowej równowagi: Nazywam się Jerzy. Jestem człowiekiem sukcesu. Proszę o modlitwę. Spojrzałem raz i drugi, ale litery nie znikały. Odłożyłem gazetę, wypiłem duszkiem dwa piwa i podszedłem do okna. Ulice były puste. Jedynie na parkingu kilku zakapturzonych blokersów skakało po dachu granatowej mazdy. Drzewa wokół stacji benzynowej migotały niebieskimi cieniami. Nadjeżdżał radiowóz.

Niestosowność. Tak, była w tym przede wszystkim jakaś niestosowność. Zaskakujące i niczym nieumotywowane złamanie zasady trzech jedności i bardziej od nich podstawowej zasady dekorum. Niepożądane zestawienie dwóch różnych porządków. Zakłócenie harmonii bytu. Niepokojąca rysa na jednolitej powierzchni codziennych i niepodważalnych faktów. Naturalnie, stały za tym duże pieniądze. Tylko ktoś, kto nie liczy się z pieniędzmi, zdolny jest do lekkomyślnego przełamywania obowiązujących zasad. To on zgłosił ogłoszenie, płacąc o wiele więcej, niż przewidują normalne taryfy. Jedynie spore pieniądze mogły skłonić redaktora stron reklamowych do zamieszczenia notki, która stawiała pod znakiem zapytania powagę i sensowność wszystkich innych ogłoszeń, a może i całej gazety. Odszedłem od okna i wyciągnąłem się na kanapie. Pokój zaczął obracać się wolno wokół osi wyznaczonej przez żyrandol, ponieważ jednak sufit nie miał jeszcze kolorowych wzorów, zjadłem trochę popcornu i sięgnąłem po kolejną butelkę, mamrocząc o ludzkiej uległości wobec potęgi mamony.

Pieniądze bowiem czynią ludzi całkowicie ślepymi na niebezpieczeństwo. Niepozorne ogłoszenie tylko na pierwszy rzut oka ginęło pośród innych. W istocie stanowiło groźny wyłom, szczelinę otwierającą drogę dzikiemu, niekontrolowanemu sacrum, które  raz dopuszczone do głosu  zacznie wdzierać się coraz dalej, anektując kolejne strony pisma, przeciągając na swoją stronę kolejnych czytelników, a z czasem, być może, także słabszych, mniej odpornych redaktorów. Kto zaręczy, że w następnych wydaniach dziennika nie poproszą o modlitwę prostytutki, sutenerzy, politycy, żołnierze, celnicy, gwałciciele i cudzołożnicy? Kto zagwarantuje, że nie zaczną się zwracać z prośbami typu: już dłużej nie mogę, chciałabym/chciałbym, żeby ktoś pomógł mi zmienić życie, albo, co gorsza: chciałabym/chciałbym znaleźć Jezusa, kto mi pomoże Go szukać. Będą płacili za ogłoszenia tyle samo, ile inni, albo i więcej. Nakład gazety wzrośnie, ponieważ będą to notki sensacyjne i z podtekstem. Każdy będzie chciał wiedzieć, kto kryje się pod takim czy innym ogłoszeniem. Kiedy maszyna ruszy, nie da się jej zatrzymać. Jest takie przysłowie: podaj Panu Bogu palec, a weźmie Ci całą rękę. Przysłowia są mądrością narodów.

Czyżby telefon?  podniosłem się, ale po chwili opadłem na poduszkę. Coś musiało mi się wydawać. Na suficie, podobnie jak w dziecięcym kalejdoskopie zaczęły się układać wirujące, wielobarwne wzory. Nie dopiłem ostatniej butelki i położyłem się spać. Tej nocy nie poleciałem na Karaiby. Nie śniło mi się też, że jestem prezydentem lub Batmanem. Śniła mi się zima. Szedłem boso po śniegu w procesji. Wszyscy trzymali świece płomieniem na dół. Zapytałem, dokąd zmierzamy, i ktoś mi powiedział, że idziemy nad Jordan.         

II

Być może prędko zapomniałbym o śnie i o ogłoszeniu. W dzień wszystko wyglądało inaczej. Rzeczywistość znów była twarda. Chmury szczelnie okrywały miasto  żadnego prześwitu, żadnych wątpliwości. Usiadłem przy stoliku i wypiłem kawę, nie zauważając żadnej rysy pomiędzy nią i sączącymi się z radia wiadomościami. Była sobota. Zamknąłem drzwi łazienki, nie przypuszczając, że między nimi i progiem mogłaby powstać jakaś luka. Robiłem listę zakupów i zastanawiałem się, co jeszcze należałoby wywieźć na wózku z centrum zakupów Eden. Nie sądziłem, że także w moich myślach może nagle pojawić się szczelina, niespodziewana, wolna przestrzeń, znamienna, metafizyczna pauza. Wtedy właśnie ktoś zadzwonił do drzwi. Wstałem, zerknąłem przez wizjer i niespiesznie odryglowałem cztery zamki, pozostawiając zaciągnięty gruby łańcuch. Na klatce stało dwóch chłopców. Jeden starszy, drugi młodszy. Młodszy trzymał kartonik owinięty w folię.

Znowu czegoś chcą...  pomyślałem zrzędliwie, po czym odruchowo odblokowałem łańcuch i wyjąłem z portfela 10 zł.

 Trzymaj i więcej się tu nie pokazuj!

 Nie chcę pieniędzy!  głos dziecka zabrzmiał dziwnie, więc zamiast pójść do kuchni po kanapkę z szynką i ciasto  co zwykle robię w podobnych przypadkach  stanąłem w drzwiach i uważnie przeczytałem napis na kartonie: Jesteśmy dziećmi Boga. Czy możemy się za Pana/Panią pomodlić?.

To jakiś absurd...  prędko zamknąłem drzwi i pobiegłem do łazienki. Stanie nad zlewem, trzy szybkie przysiady, cztery pompki i dwadzieścia głębokich oddechów zwykle mnie uspokajają, tym razem jednak nic nie pomagało. Czyżby namierzyła mnie jakaś sekta?. Wróciłem i rozejrzałem się po klatce. Chłopcy schodzili akurat z góry, więc zapytałem:

 Gdzie chcecie się modlić? Na korytarzu? W bloku tak brzydkim, że na pewno nie ma w nim żadnego Boga?

 Nie, nie tu... Chcemy tylko zapytać, czy Pan się zgadza i czy ma Pan problemy, które chciałby Pan powierzyć Jezusowi...

 Wejdziecie na chwilę?

Chłopcy zmierzyli mnie wzrokiem od stóp do głów. Trwało to krótką chwilę, po czym młodszy wyjął lewą rękę z kieszeni, popatrzył na starszego, uśmiechnął się i powiedział:

 Na dziesięć minut.

 Nie boicie się?  odsunąłem krzesło i dałem do zrozumienia, żeby usiedli.

 Czego mielibyśmy się bać?

 No, wiecie...  zmieszałem się  różnie to bywa. Być może jestem złym człowiekiem... Krzywdzę sieroty i wdowy, molestuję sąsiadów, znęcam się nad dziećmi...  nastawiłem wodę na herbatę, a wtedy starszy zmierzył mnie długim, lekceważącym spojrzeniem i odparł:

 Pan? To zupełnie niemożliwe... Znam się na ludziach. Fanta mówi, że jego mama potrafi czytać w ludzkim sercu. Mnie też czasami zdarza się coś podobnego. Patrzę człowiekowi w oczy i przeczuwam wszystko. Trzeba mieć czyste spojrzenie. To jest podstawa.

 Kim jest Fanta?

 Fanta to gość. Jeszcze niedawno był blokersem, ale jakiś czas temu się nawrócił. Być może go Pan kojarzy, bo był wschodzącą gwiazdą rapu. Czterysta tysięcy sprzedanych płyt. Dziewczyny, narkotyki, dwa wyroki w zawieszeniu, własne sportowe auto. Szesnaście miesięcy na listach przebojów. Niektóre teksty może Pan pamiętać, bo był czas, że puszczali je na okrągło: uchu, chuchu, zawsze jesteś w moim uchu albo inne, w których co drugie słowo to przekleństwo. Gang wciąż istnieje, ale teraz zajmujemy się czym innym.

 Skaczecie po samochodach?

 Nie, to nie my. My chodzimy po domach, a potem w kościele modlimy się za ludzi. Fanta ma u siebie listę tych, którzy są najbardziej potrzebujący. Nagrywamy też płyty, ale inne niż dawniej. Zaśpiewam Panu nasz najnowszy przebój. Tekst jest może trochę szokujący, ale Fanta mówi, że prawdziwa sztuka musi dziś prowokować, bo inaczej nikt nie zwróci na nią uwagi. Szkoda, że nie mam bębenka albo przynajmniej gitary. Dwa razy w tygodniu spotykamy się u księdza na plebanii. Staramy się też raz w miesiącu przystępować do sakramentu spowiedzi. Przed lekcjami wielu z nas chodzi do kościoła na Mszę lub choćby na samą krótką modlitwę przed obrazem Miłosierdzia. Ci, którzy już pracują, idą na szóstą. Naprawdę szkoda, że nie mam sprzętu. Z gitarą brzmi całkiem inaczej:

ciemnia, ciemnia,
   ciemne gówno,
   to jest życie
   bez Chrystusa.

Nie wszyscy to rozumieją. Tak mówi Fanta. Pan jest trzeci na liście.

Mam przywidzenia  uszczypnąłem się pod stołem w prawą łydkę, a potem w lewą, po czym zacząłem dyskretnie masować skronie  Drobne omamy, które są skutkiem przepracowania. Wczoraj, kiedy wracałem z pracy, dałem żebrakowi pod kościołem złotówkę i widocznie niechcący rozbudziłem w sobie pseudoreligijne, chaotyczne fantazmaty, w których to, co brzydkie, miesza się z tym, co wyniosłe. Jakieś niezrozumiałe, koszmarne obrazy, które w niedopuszczalny sposób jednoczą w sobie górę i dół, to, co wysokie, i to, co niskie, świętość i grzech, sacrum i profanum. Chłopiec tak naprawdę nie istnieje. Ani on, ani cała reszta. Rzeczywistość podobnie pomieszana, zupełnie nieuporządkowana, las rzeczy, w którym w sposób nieuprawniony i bezzasadny mieszają się tak różne porządki  to wszystko jest niemożliwe. To, co jest niemożliwe, nie istnieje. To, co nie istnieje, nie może jawić się zmysłom. Wypiję herbatę i wszystko przejdzie. Wypiję herbatę, zjem dwa batoniki i okaże się, że się zamyśliłem. Prawdopodobnie się starzeję.

Wierzycie więc w Boga?  nie wypowiedziałem tego na głos, wstałem jednak i zacząłem bezwiednie nalewać herbatę do szklanek. Była już ósma i osiedle zaczynało się z wolna poruszać miarowym, mrówczym rytmem. Nawrócony gangster. Odmieniony król rapu. Gang, który spotyka się na nabożeństwach. Zamknąłem oczy i natychmiast zobaczyłem wielkie, czerwone litery na pierwszej stronie Super Expressu: Gang, który się modli. Zaraz po nim płynęła w powietrzu tytułowa strona Nie: Modlitewne komando Ursynowa. Sami są sobie winni. Niechby się i modlili, ale po co to ujawniają innym? Żadnego wyczucia, żadnych zabezpieczeń. Tak samo jak facet od ogłoszenia nie wiedzą, że otwierają drogę nieokiełznanemu, żywiołowemu Bogu, który zagarnie całe ich życie. Być może wciąż jeszcze wierzą, że uda się im zakreślić Mu jakieś granice, tak naprawdę jednak gołym okiem widać, że już dali się Mu uwieść. Już pozwolili, żeby nimi kierował, wpływał na ich plany życiowe, decyzje, sny i marzenia. Tylko na pozór będą mieli teraz własne drogi, własne myśli i własne uczucia. Tak naprawdę ich życiem będzie teraz Chrystus. To On będzie teraz ich drogą, ich miłością, wypełni ich myśli i rozmowy. Jeszcze tego nie wiedzą, ale prędzej czy później ktoś znajdzie na nich haka. Za grosz dyplomacji. Dziwne, że ktokolwiek wpuszcza ich do kościoła...

 Myślicie, że potrzebuję czyjegoś miłosierdzia? Że nie daję sobie rady?  odwróciłem się i o mało nie rozlałem herbaty.

 Nie wiem. Fanta mówi, że im bardziej człowiek myśli o swojej samowystarczalności, tym bardziej powinniśmy się za niego modlić. Powiem, żeby przesunął Pana na drugie miejsce...

 Kto jest na pierwszym?

 Pan Emil. To co, możemy?

 Nie, nie możecie. Jak zechcę, to sam się pomodlę!  zerwałem się, chcąc coś jeszcze powiedzieć, ale chłopcy byli już na dole. Nerwowo założyłem płaszcz, zatrzasnąłem mieszkanie, wybiegłem na podwórko i odśnieżyłem auto. Ruszyłem z piskiem opon i w drodze do sklepu wyprzedziłem szesnaście samochodów osobowych i cztery ciężarówki. Wysiadając, kopnąłem z całej siły w zaspę, przemocą wcisnąłem w pyszczek wózka monetę i wszedłem do sklepu, czując, że powoli opadają ze mnie krople wody i emocje. Przed bankomatem stała długa kolejka i o mało kogoś nie potrąciłem. Emil był wiceprezydentem miasta.

III

Niedzielne popołudnie zawsze spędzałem ze Zdzichem w kawiarni Pod ślepowronem. Obaj lubiliśmy ten zaciszny kąt pełen aromatycznych kobiet i dymu. Wysłałem SMS, żeby przyszedł tam, gdzie zawsze, i otrzymałem odpowiedź, że wszystko jest w porządku. Starałem się zapomnieć o Fancie i o ogłoszeniach, ale nie potrafiłem. Włączyłem nawet przy obiedzie film sensacyjny, żeby trochę oczyścić wyobraźnię, niestety, niesforny umysł wciąż powracał do motywów religijnych. Jedyną nadzieją była kawa z adwokatem. Jedyną nadzieją był Zdzich. Wyszedłem godzinę wcześniej niż zwykle i posuwałem się bardzo wolno. Nie bez satysfakcji skonstatowałem, że kawiarnia znajduje się na swoim miejscu. Świerszcz tkwił jak zwykle w drzwiach, zamiast jednak gapić się bezmyślnie na panienki, zmrużył oczy i coś szeptał pod nosem  miarowo i w kółko to samo, jakby odmawiał litanię. Na tylnej ścianie wisiał odwieczny plakat dziewczyny z dymkiem przy ustach. W dymku były słowa: Czy kiedykolwiek modliłeś się za mnie?. Na początku udałem, że go nie dostrzegam, ale potem, stopniowo moje włosy nieco uniosły się do góry. Najpierw nad uszami, potem zaś z tyłu. Jedynie grzywka była tam, gdzie trzeba. Nie starczyło mi odwagi, żeby zapytać Świerszcza, co jest grane. Zamówiłem setkę i pomyślałem z ulgą, że jeśli to omamy, to za chwilę miną, a poza tym, niebawem pojawi się Zdzicho. Oprócz mnie przy kontuarze nie było nikogo.

 Cześć!  Zdzich był jak zwykle elegancki i gładki. Jedynie prawa klapa płaszcza nieco odstawała. Pomyślałem, że coś w tym musi być i że lepiej to sprawdzić.

 Co tam masz?  rzuciłem tonem zdradzającym niepokój i prędko złapałem za kieszeń.

 Spadaj...  Zdzich szarpnął się i odskoczył. Płaszcz wyślizgnął mi się z ręki, więc prędko rzuciłem:

 Nadajnik?

 Zwariowałeś?  ręka Zdzicha powędrowała w górę i ukazała przedmiot mojego niepokoju.

 To różaniec. Szedłem piechotą, więc przez drogę mogłem się chwilę pomodlić...        

Zapadła cisza. Kawiarnia wolno obróciła się o sto osiemdziesiąt stopni i stanęła na głowie. Przestały obowiązywać reguły. Fizyka na chwilę zrezygnowała ze swych prerogatyw i to, co widziałem, jawiło się być może wyłącznie oczom mojej duszy. Kieliszki zawisły nad barem, a ich zawartość przybrała kształt wielobarwnych kul, które zaczęły się obracać i poruszać niczym nieważkie, akwariowe ryby. Granice pomiędzy przedmiotami i zjawiskami stały się nieostre, jak w bardzo dawnym filmie. Świece paliły się teraz płomieniem na dół, zupełnie tak, jak w moim przedwczorajszym śnie. Całująca się para oderwała się z ciemnego zakamarka i frunęła w powietrzu lekka, pachnąca Hiszpanią. Powietrze stało się tak czyste, że przez uchylone drzwi mogłem zobaczyć wielką rzekę, po której płynęła kra. Świerszcz, który miał ręce jak przedwojenne miny morskie, ni stąd ni zowąd wyjął skrzypce i zaczął grać tęskną, żydowską melodię. Dziewczyna zeszła z plakatu, założyła długą purpurową suknię i zaczęła tańczyć, wystukując rytm spiczastymi obcasami. Niebawem wszyscy goście utworzyli zgodny, rytmiczny krąg, powierzyli się melodii.

 Zdzich  powiedziałem szeptem.  Zdzich, nie możesz mi tego zrobić. Nic już nie pamiętasz? Nie pamiętasz, co mówiłeś: że liczą się tylko trzy k? Że tylko to powinno nas obchodzić: koledzy, kobiety i kariera? Nie pamiętasz naszych ulubionych stron internetowych? Zapomniałeś o http://www.tylkomy.pl, www.ciumkanie.org, www.godziwa.com? Co się z tobą dzieje? Przecież to ty mówiłeś, że trzeba się przepychać, że trzeba iść do góry, nie dać się zepchnąć. Że interesuje nas tylko władza. Władza i pieniądze. Że zmiażdżymy każdego, kto zechce nam przeszkodzić. Że jesteśmy dziećmi sukcesu. Potomkami Minerwy. Dziedzicami chwały. Królami życia. Rasą panów wyniesioną ponad zjadaczy gnoju. Chcesz to wszystko zniszczyć? Nie wiesz, że przez te wszystkie lata chciałem być taki jak ty: przebojowy, szybki, elokwentny? Nie wiesz, że poruszałem niebo i ziemię, żebyś się dostał do rady nadzorczej? Że roznosiłem po nocach paszkwile przeciwko twoim konkurentom i o mało nie wywalili mnie z banku, gdy raz zasnąłem przy kasie? Nie wiesz, że musisz się teraz mocno trzymać, bo młode szczury depczą ci po piętach?

Igrasz z ogniem. Nie wiesz tak naprawdę, na czym polega nawrócenie. Myślisz, że przesuwając paciorki różańca, ustawiasz sobie Boga. Wierzysz, że teraz, kiedy jesteś taki pobożny, będzie spełniał wszystkie twoje zachcianki. Mylisz się. Nie będziesz Nim rządził. To On będzie rządził tobą. To On będzie ci mówił, dokąd masz iść i co masz komu powiedzieć. Wpuściłeś Go do swojego życia i teraz już musisz się z Nim liczyć. Nie możesz już żyć tak, jak chcesz. Ty jeszcze tego nie wiesz, ale ja już wiem. Przedwczoraj był piątek. Wszystko zaczyna się w piątek. W piątek wieczorem nadmierny, niekontrolowany przez nikogo Bóg rozdziera zasłonę i zaczyna przemawiać w miejscach, w których nigdy byś się Go nie spodziewał. Przebija promieniem chmury i zostawia ślad na twojej drodze. Jeśli tylko spojrzysz w Jego stronę, zaczyna Cię wołać po imieniu, przyciąga do siebie. Zakładaj płaszcz. Musimy stąd prędko uciekać. Wiejmy, póki nie jest jeszcze za późno.

Wstałem i zacząłem się gwałtownie ubierać, ale Świerszcz przechylił się nagle i do ciemnej, namiętnej melodii skrzypiec dołożył głęboki, mistyczny bas wokalu.

 Spróbuj...  Zdzich uniósł się w milczeniu ponad krzesło i wbrew jakimkolwiek prawom, przefrunął łagodnie nad kontuarem, rozprostował, wziął mnie za rękę i pokazał kilka podstawowych ruchów.

 Spróbuj. Nie musimy już chodzić. Nie musimy się przed nikim płaszczyć. Nie musimy o nic się martwić. Teraz możemy fruwać. Już teraz możemy się unosić, możemy roztrącać ramionami powietrze i spocząć na obłokach. Już teraz kwitną ogrody i do prowincji niskich łąk wjeżdża spokojny orszak. Musisz się podnieść. Musisz się trochę rozprostować. Jesteś zaproszony przed oblicze króla. Jesteś jego ulubionym giermkiem. Tak naprawdę tylko to się liczy: żeby nie być niewolnikiem. Żeby nie być uzależniony. Żeby być dzieckiem...

 Zdzich  jęknąłem  Zdzich... Przecież widzisz, że nie mogę, popatrz tylko, nie jestem taki jak ty... Jestem zaniedbany, bracia bili mnie w dzieciństwie, ojciec opuścił nas, gdy miałem cztery lata, matki nigdy nie było w domu. Nie jestem młody. Mam dwadzieścia cztery lata. Ocalałem prowadzony na rzeź. Nie wierzę od początku do końca, od rana do wieczora. Nie wierzę w nic, drwię z wszystkich zapałów. Nie wierzę w przemianę wody w wino, nie wierzę w grzechów odpuszczenie, nie wierzę w ciała zmartwychwstanie, nie wierzę w życie wieczne. Życie bez Boga jest możliwe. Życie bez Boga jest niemożliwe. Jestem zupełnie zmarnowany, jestem zbyt ciężki... Zdzich...  chciałem się wyrwać, ale podeszła do nas dziewczyna z plakatu.

 Zatańczysz?

 Nie  odpowiedziałem. Ruszyłem gwałtownie ku drzwiom, a potem w dół, przed siebie, skarpą w stronę Wisły. Biegłem co tchu, słysząc za sobą czyjś szarpany, niespokojny oddech. Bałem się obejrzeć, bo mogło się okazać, że potężnymi susami biegnie za mną wielki, żydowski Bóg  w rozwianym, czarnym chałacie, z długimi włosami falującymi na wietrze i oczami płonącymi jak pochodnie. I że chce mi coś powiedzieć w swym dziwnym, zapomnianym języku, który szumi jak trawa i szeleści jak ogień.

 

WOJCIECH KUDYBA ur. 1965, poeta, norwidolog, doktor nauk humanistycznych KUL, żonaty, mieszka w Nowym Sączu. 
 

ZDZISŁAW NOWICKI

Pustelnia Optyńska
 

 

W 1852 roku wydano w Rosji jedyną w swoim rodzaju encyklopedię. Nosiła tytuł Połnoje sobranije istoriczieskich swiedieniji o wsiech bywszych w driewnosti i nynije suszcziestwujuszczich monastyrach i primieczatielnych cierkwach w Rossiji. Gdyby przetłumaczyć ten tytuł na polski, to jego sens byłby w przybliżeniu następujący: Pełny zbiór historycznych świadectw o wszystkich byłych i istniejących obecnie monastyrach i interesujących cerkwiach w Rosji.

Książkę zredagowaną na nowo przez Aleksandra Ratiszina wznowiono parę lat temu, nie tylko zachowując jej pierwotną, przedrewolucyjną pisownię, ale i nie ingerując w jej treść.

Do dziś stoi i trwa Pustelnia Optyńska albo inaczej  bardziej z rosyjska  OptinaPustosz. Autorzy encyklopedii z 1852 roku poświęcili temu świętemu miejscu rosyjskiego prawosławia zaledwie kilka zdań:

OptyńskaWwiedieńska pustelnia męska, oddalona o trzy wiorsty od powiatowego miasta Kozielska nad rzeką Żyzdrą. Są tu trzy kamienne cerkwie: 1) sobór Wprowadzenia Bogarodzicy do Świątyni zbudowany według kanonów starej, gotyckiej architektury; 2) świątynia Matki Bożej Kazańskiej  ogrzewana; 3) świątynia Matki Bożej Włodzimierskiej  nowo zbudowana. Brak świadectw, kiedy ta pustelnia powstała. W nieco oddalonym od niej lesie znajduje się erem.

I to wszystko, autorzy rozpisują się o innych monastyrach, innych świątyniach, starszych, zdałoby się  ważniejszych. O Pustelni Optyńskiej tylko tyle. Czyżby jej wielki czas miał dopiero nadejść? Nie, on już trwał, nie wszyscy jednak o tym wiedzieli. To nie był jeszcze czas informacyjnego zgiełku, ten miał nadejść z górą sto lat później. Nie wszystkim też w rosyjskim prawosławiu była bliska tradycja starcziestwa organicznie związana z tą pustelnią.

O nawróconym zbójniku
Spróbujmy sprostować zawartą w przytaczanym tekście istotną nieścisłość. Otóż świadectw dotyczących powstania monastyru, które historyk uznałby za w pełni wiarygodne, a przynajmniej za naukowo akceptowalne, może i nie ma. Są jednak legendy, podania przekazywane z ust do ust, z pokolenia na pokolenie. Z zasady  ta zasada Rosji dotyczy w sposób szczególny  strzegą ich matki, strażniczki domowych ognisk, tradycji, wszystkiego, co w ludzkim życiu dobre i piękne.

Pierwsza z tych legend głosi, że nawrócony zbójnik Opta, prawdopodobnie na przełomie XIV i XV wieku, wybrał najpierw życie mnisze, potem zaś, opuściwszy monastyrską brać, już jako mnich Makary żył w pobliskich, kałużskich lasach życiem pustelnikaascety. To on miał wybrać na nowy monastyr znane mu z rozbójniczych wypraw miejsce między brzegami rzeki Żyzdry i jej lewego dopływu  Kliutomy. On, za pieniądze z grabieży, miał wybudować klasztor i jego pierwszą świątynię.

Jest jeszcze inna interpretacja nazwy optina; filologowie mają jednak w stosunku do niej niemało wątpliwości. Otóż ponoć w średniowiecznym staroruskim słowo optina znaczyło także wspólna, ogólna. Do decyzji soboru (miejscowego, ruskiego soboru) z 1504 roku, stanowczo zakazującej tego typu organizacji życia klasztornego, mniszki i mnisi mieli w Pustelni Optyńskiej mieszkać i modlić się razem, pod jednym, wspólnym kierownictwem, żyjąc w dwóch oddzielonych od siebie skrzydłach monastyru. To znaczy żyli tu wspólnie  stąd i Optina. Po soborowym zakazie mniszki wyprowadziły się do pobliskiego Kozielska, gdzie utworzyły monastyr pod wezwaniem Wniebowstąpienia Pańskiego.

Gdzie prawda, gdzie zaś mit i legenda, nie wiadomo. I w gruncie rzeczy po cóż nam to wiedzieć?

Jak rosły mury
Różne były losy klasztoru optyńskiego. W latach 16101617 grabili go wielokrotnie żołnierze z wojsk naszej Najjaśniejszej Rzeczypospolitej, dlatego opustoszał. Odrodził się w 1629 roku. Sześćdziesiąt lat później rozpoczęto tu budowę pierwszej murowanej świątyni. W 1724 roku władze duchowne zlikwidowały klasztor, ale już dwa lata później środki zebrane przez mieszkańców okolicznych wiosek wystarczyły, by go odtworzyć. W latach 17411768  a były to czasy przedziwnej carycy Jelizawiety, brzydkiej i grubej córki pięknej i rozpustnej Jekateriny I (czyli naszej polskiej Marty Skowrońskiej), carycy Jelizawiety, która nie chciała wojować i grabić, chciała zaś budować i tworzyć  przebudowano sobór Wprowadzenia Bogarodzicy do Świątyni. Monastyr odżył w pełni za czasów Płatona, który w końcu XVIII wieku służył Rosyjskiej Cerkwi Prawosławnej jako metropolita moskiewski i kałużski. Prawdziwy rozkwit życia mniszego i monastyru rozpoczął się w Optinie przy archimandrycie (w Kościele prawosławnym: przełożony kilku klasztorów  przyp. red.) ojcu Awraamim. W ciągu 10 lat (między rokiem 1801 a 1811) zbudował on w Pustelni Optyńskiej dzwonnicę świątynię Matki Bożej Kazańskiej oraz świątynię szpitalną. W latach 18321839 budynki klasztorne okolił wysoki, kamienny mur, zgodnie z ówczesnym kanonem prostokątny, z czterema wieżami. W tym czasie  wbrew opinii autorów przytoczonej na wstępie encyklopedii  Pustelnia Optyńska była już w Rosji sławna. To w niej odrodziło się ruskie starcziestwo. OptinaPustosz stała się sławna po 1821 roku, kiedy to niedaleko monastyru, w eremie, nad którym opiekę powierzono świętemu Janowi Chrzcicielowi, osiedli starcy. To wtedy do Optina z całej Rusi ruszyły tłumy.

Instytucja starcziestwa
Szukałem polskich odpowiedników słów stariec, starcziestwo i nie potrafiłem ich odnaleźć. Ojciec duchowny, kierownik duchowy, nawet przewodnik duchowy  nie, to wszystko nie to... Pamiętam najkrótszą definicję tego słowa znalezioną przed laty w rosyjskiej publikacji: stariec  prawdziwy lekarz człowieczego ducha. Co znaczy lekarz ducha?

Niemal natychmiast za tą najkrótszą z definicji postępowały jakże głębokie i ważne uzupełnienia: stariec powinien przenikać do najbardziej odległych głębin człowieczej duszy, powinien widzieć sam proces rodzenia się zła, przyczyny jego narodzin, powinien postawić dokładną diagnozę choroby ducha i ukazać dokładny sposób jej leczenia. Integralnie postrzega swojego ucznia  pacjenta, zna go lepiej, niż on sam siebie zna, zna charakter jego duszy i stopień jego duchowego rozwoju. Jest jak lekarz: musi mieć dar oceny i rozpoznawania duchów, w każdej chwili bowiem i na każdym miejscu może mieć do czynienia ze złem i ze złym, który wciąż, tak samo dziś, jak na początku wieków, próbuje odgrywać rolę anioła światłości. Jednakże z zasady stariec  który żyje i działa w Duchu Świętym, który działa i służy w wolności (to nie on żyje, to żyje w nim Chrystus; Gal 2,20), który działa zawsze w harmonii z Kościołem  dysponuje i innymi darami Ducha Świętego, takimi jak dar czynienia cudów, dar proroctwa, nade wszystko zaś dar przenikliwości. On przenika tajemnice ludzkich serc, tajemnice ludzkiego ducha.

Starcziestwo nie jest żadnym stopniem w duchownej hierarchii Kościoła. W tradycji Kościoła wschodniego stanowi jedną ze szczególnych dróg do świętości, jest Bożym darem, jest łaską i tak jak wszelki dar, wszelka łaska, może być udzielone każdemu. Starcami w Kościele wschodnim byli mnisi, pustelnicy, biskupi i zwyczajni księża, byli jurediwi, były i kobiety. Starcziestwo to charyzmat, to bezpośrednie kierownictwo Ducha Świętego, to wielka, trudna droga świętości. Świętości, która od początku do końca jest służbą. Stariec nigdy nikomu się nie narzuca, nikogo nie przymusza. On jest, służy, czeka, wędruje, odnajduje. We wschodniej tradycji trwa przekonanie: kiedy już poprosiłeś starca, by ukazał ci drogę, tą drogą idź, każda inna, którą sam sobie wybierzesz, będzie zgubna.

Dzwoneczek ci jestem
Pustelnia Optyńska niemal w całej swojej XIXwiecznej historii sławna była starcami. Starcziestwo odrodzili w niej Mojsiej i Anton, bracia Putiłowy, błogosławił ich na służbę ten, który wskrzesił starcziestwo na Rusi, wielki święty mistyk, Ukrainiec, połtawianin, wychowanek mołdawskich eremów Paisij Wełyczkowśkij. Pierwszym z powszechnie znanych i otaczanych czcią optyńskich starcow był Leonid (Nagołkin), który odszedł do Pana w 1841 roku. Za życia miejscowy władyka kałużski niejeden raz zabraniał mu przyjmować pielgrzymów, zabraniał nastawać w porę i nie w porę. Leonid był uparty i mówił o sobie: Choćbyście mnie i na Sybir pognali, choćbyście stos rozpalili, choćbyście w ogień wstawili, będę wciąż tym samym Leonidem. Śpiewam mojemu Bogu, dzwoneczek ci jestem.

Po nim przyszedł jego uczeń Makary (Iwanow), który z braćmi Kiriejewskimi, wybitnymi naukowcami i żoną sławniejszego z nich  Iwana, Natalią, założył bibliotekę i wydawnictwo optyńskie. To Makary postanowił wydać w Optino pisma Ojców Kościoła przetłumaczone z greckiego na ruski (nie rosyjski) przez wspomnianego wyżej wielkiego ojca Paisija Wełyczkowśkiego. Bracia Kiriejewscy sfinansowali to przedsięwzięcie. Był to prawdziwy powrót do wielkiej tradycji wydawniczej monastyrów starej Rusi. Pierwsza książka ukazała się w Optino w 1847 roku, do końca stulecia opublikowano około 130 prac wymagających ogromnego wysiłku naukowego. Makary umarł w 1860 roku.

U ojca Amwrosija
Zastąpił go największy i najbardziej znany z optyńskich starcow, w 1988 roku wyniesiony przez Rosyjską Cerkiew Prawosławną do chwały ołtarzy, Amwrosij (Grienkow). To on był prawzorem starca Zosimy z Braci Karamazow Fiodora Dostojewskiego. To do niego wędrowali po naukę i lekarstwo duszy Dostojewski i Władimir Sołowiow, Konstantin Leontiew, który w tajemnicy przyjął śluby zakonne, i jakże pogmatwany, tragiczny Wasilij Rozanow. Przed nimi odwiedzał Optino Gogol, człowiek tak samo zakochany w prawosławiu, jak w Kościele zachodnim. Zapisał on kiedyś w dzienniku jakże znamienne zdanie: na każdym miejscu mojego pielgrzymowania być w Pustelni Optyńskiej. Być w Pustelni Optyńskiej, nie w Kijowskiej Ławrze, nie w Troickiej Ławrze, nie w innych sławnych miejscach prawosławia, nie w Rzymie, który tak bardzo ukochał.

Bywali tu jeszcze Turgieniew i Żukowskij, wojujący z Kościołem i z Bogiem Lew Tołstoj. Owszem, ten wieki sceptyk, krytykujący niemal przez całe swoje życie starcziestwo, bywał w Optyńskiej Pustoszy niejeden raz. Pierwszy raz przybył tam w 1877 roku, przybył i długo rozmawiał z ojcem Amwrosijem. Zauważył jego czystość i świętość. Jednakże ojciec Amwrosij też zauważył coś i to coś było to dla niego powodem ogromnego bólu: On bardzo pyszny.... Tołstoj wrócił do Optina rok później, a po czterech latach wybrał się z Jasnej Polany do pustelni drogą prawdziwego pielgrzyma, przebrawszy się w odzież prostego chłopa, w łapciach i z torbą podróżną na ramieniu. Rozmawiał wtedy znów całe dwie godziny z ojcem Amwrosijem. Starał się ocenić jego ubóstwo, jego doskonałość... On nie słuchał, on oceniał. Spotkali się potem raz jeszcze, w 1890 roku, niedługo przed śmiercią starca.

Kiedy po latach przyjdzie geniuszowi pióra, skłóconemu z rodziną i z Kościołem uciekać z Jasnej Polany, jakże niepojęta okaże się ta jego ostatnia droga: ucieczka z domu, Pustelnia Optyńska, monastyr w Szamordino, maleńka stacja w Astapowo, śmierć... Wspominający tę drogę lekarz pisarza, doktor Duszan Makowiecki, pisze, że ten do końca uparty wróg Kościoła bardzo chciał przed swoją śmiercią porozmawiać ze starcami. Opuściwszy dom, natychmiast wyruszył do Optyńskiej Pustelni. Dlaczego tam? Dlaczego tak właśnie? Dlaczego tą drogą wędrował do śmierci?

Aż przyszli bolszewicy
OptinaPustosz to nie tylko starcy, to również wydawnictwo, wspaniała biblioteka, to wybitni uczeni wśród zakonnej braci. Ot, choćby dziś szczególnie mi bliski wybitny orientalista, znawca Chin, profesor Winogradow. Do dziś pozostaje jednym z największych autorytetów w środowisku orientalistów, a jednak lata bolszewizmu sprawiły, że całe pokolenia jego naukowych dzieci nie wiedziały i wciąż nie wiedzą, iż profesor Winogradow był równocześnie optyńskim mnichem.

Optino to także doskonały szpital dla współbraci i prostych, świeckich mieszkańców okolicznych wsi i miasteczek. Wśród zakonnej braci byli i wybitni lekarze. Pustelnia kwitła, aż przyszedł straszny 1917 rok.

Kiedy tylko bolszewicy rozpoczęli swoją wojnę z Bogiem  rozgrabili i optyński monastyr. Jego ostatni archimandryta Isaakij został w 1938 roku rozstrzelany w Tule. Los pozostałych optyńskich braci był tak samo straszny, jak większości rosyjskich chrześcijan, którzy dochowali wierności Bogu. Przyszło im, idącym po śladach Mistrza, wypić kielich cierpienia aż do dna. W 1918 roku klasztor optyński rozpędzono, z ruchomych dóbr, to czego nie zdołano zniszczyć  wywieziono w nieznanym kierunku. W budynkach klasztornych utworzono rolniczy kartel, kiedy zaś ten zbankrutował, przyszła kolej na muzeum, potem był tam ośrodek wypoczynkowy OGPUNKWD.

Jesienią 1939 roku do zamienionych w łagier budynków sławnego monastyru pod Kozielskiem przywieziono polskich oficerów, więźniów niewypowiedzianej wojny, którą Stalin rozpoczął 17 września 1939 roku. Z nadejściem wiosny 1940 roku zapakowali ich niemal wszystkich w bydlęce wagony i powieźli znów na zachód, przez Witebsk do podsmoleńskiego, katyńskiego lasu. Tam pomordowali ich strzałami w tył głowy.

* * *

Zło nie jest wieczne, zło nie zwycięża. W 1987 roku podczas gorbaczowowskiej pierestrojki rozpoczęło się odrodzenie Pustelni nad brzegami Żyzdry, obok starego ruskiego grodu, którego nazwa tak bardzo do dziś rani polską pamięć. Czy wraz z nią odrodzi się ruskie starcziestwo? Nie nam to wiedzieć. Nam  wierzyć i mieć nadzieję.

Duch Święty wieje mocą, dokąd chce i jak chce. On Jest Wierny.

 

ZDZISŁAW NOWICKI ur. 1951, ekonomista, w latach 19921998 przebywał na placówkach dyplomatycznych w Sankt Petersburgu i Charkowie, od września 2000 roku ambasador RP w Kazachstanie, publikował po polsku i rosyjsku, żonaty

MICHAŁ ZIOŁO OCSO

O lectio divina
Najbardziej podstawowym prawem obcowania ze słowem Bożym jest wytrwałość. Między mną a Nim ma zaistnieć owocny związek przyjaźni, a ta zawsze potrzebuje czasu i pielęgnacji.
 

 

Któż z nas chociaż raz w życiu nie pragnął spotkać Jezusa i wdać się z Nim w rozmowę? Jakże czasami zazdrościmy św. Andrzejowi tego radosnego okrzyku: Znaleźliśmy Mesjasza, jakże chcielibyśmy się znaleźć pośród tajemniczej grupy Greków, o których mówi Ewangelia według św. Jana i którzy chcieli widzieć Jezusa. Nie sądzę, by nasze pragnienie powodowane było tylko ludzką ciekawością, głodem sensacji. Pragnieniem tym kieruje inny głód, głód odpowiedzi na pytanie o sens naszego życia, potrzeba znalezienia stosownych środków, aby tego życia nie zmarnować. Pragnienie to się nie wyczerpuje w tak ważnych pytaniach. Odczuwamy przecież w sobie tajemnicze przyciąganie osoby Jezusa, pragniemy w Jego obecności wyrazić naszą miłość do Niego.

Czy jesteś wolny i prawdziwy
Jednak z dużą dozą pewności można powiedzieć, że w początkach naszej duchowej drogi szukamy Jezusa nade wszystko ze względu na pytania, które pragniemy Mu zadać. Często zagubieni w codzienności, przytłoczeni problemami, niepewni swoich wyborów, skrzywdzeni, ale i zło czyniący  poszukujemy Mistrza: kochającego, doświadczonego i mądrego, który jak nikt inny zna naszą ludzką naturę, nasze oczekiwania, pragnienia, z których najważniejszym, lecz i często skrywanym nawet przed sobą samym, jest pragnienie kochania i bycia kochanym.

Pytania te można ułożyć w pewnej hierarchii  od najbardziej podstawowego: Co mam czynić?, przez pytanie: Co mam czynić, aby zdobyć życie?, aż do pytania rzeczywiście ostatecznego, wyrażającego pragnienie stałego przebywania w obecności Chrystusa: Co mam czynić, aby zdobyć życie wieczne?.

To prawda  istniejemy, lecz niekiedy unosi nas prąd okoliczności, przyzwyczajeń, mód, rządzi nami strach i niezdecydowanie, poddajemy się różnym obsesjom i tkwimy w świecie najbardziej fantastycznych marzeń; często odnosimy wrażenie, że ktoś lub coś decyduje za nas, niemożliwe staje się dla nas ustalenie kierunku w życiu. Uciekamy więc w tanią rozrywkę, próbujemy zagłuszyć bezsens tak prowadzonego życia pożerającą siły nadaktywnością lub biernością, która nie chce chcieć. Bierzemy leki, szukamy porady psychologa, czas dzielimy na okresy od depresji do depresji.

Przeczuwamy jednak w sobie  i to może stać się przyczyną naszego twórczego niepokoju  pulsujące centrum przepełnione niewykorzystaną wolnością, które domaga się od nas jasnej odpowiedzi. Czy naprawdę jesteś podobny do siebie? Czy jesteś wolny i prawdziwy? Dlaczego porzuciłeś na swojej drodze szczęście  trudne i wymagające  lecz możliwe przecież do osiągnięcia? To prawda, można zagłuszyć te delikatne sygnały, lecz można także z uwagą je przyjąć i w chwili ciszy rozważyć. Są to dźwięki naszego zaniedbanego i rzuconego na boczny tor życia. Nie wszystko jest stracone.

Głód większego szczęścia
Jeśli nawet odzyskamy sens życia, zaangażujemy się w pomoc innym, przebaczymy wrogom, poprosimy o przebaczenie skrzywdzonych przez nasze postępowanie i niedbalstwo, spróbujemy być wolni i odmawiać współpracy ze złem, zaznamy rodzinnego szczęścia i powodzenia w życiu zawodowym, a także nauczymy się wykorzystywać nasze porażki, oddalając od siebie rozpacz i zniechęcenie  to jednak zawsze pozostanie w nas głód szczęścia większego  które objawia się w postanowieniu, że trzeba z naszym życiem coś zrobić.

Większe szczęście nie oznacza przy tym wcale pomnożenia dóbr, znajomości, ofiar, zwycięskich walk z naszym lenistwem i lękiem, raczej myślimy o intensywnej trwałości tego stanu, o czymś, co nie jest błogim wypoczynkiem, ale fascynującym i ciągle nowym, pogłębiającym się za każdym razem spotkaniem z poznającą mnie i dającą się poznać Miłością. Chcę być ogarnięty, przeniknięty jej światłem, pragnę oddać wszystkie moje myśli i pragnienia tej wszechogarniającej sile, której nie można z niczym porównać, a która promieniuje z Osoby. Osoby, o której wiem, że mnie kocha, która jest moim jedynym pragnieniem. Głód stałego szczęścia jest zawsze głodem Osoby.

Pytania, co mam robić, aby odzyskać życie, co mam czynić, aby zyskać życie wieczne, tkwią w sercu każdego z nas. Próbujemy zadać je Jezusowi, lecz wydaje się, że On milczy, jest nieobecny. Szukamy więc osób, które mogłyby nam o Nim opowiedzieć, przepełnieni niecierpliwością próbujemy powrócić do uczestnictwa w świętych sakramentach  jak spowiedź czy komunia św.

Bardziej skupieni na wysiłku i jego efektach zapominamy często o bezinteresowności w naszych poszukiwaniach, staramy się coś na Nim wymóc, nasze dawne duchowe lenistwo powoli przemienia się w chaotyczną duchową drapieżność i łapczywość, które zawsze sprowadzają na człowieka smutek, a często i agresję wobec otaczających nas osób, które wydają się nam niedostatecznie uduchowione, aby zrozumieć nasz problem, i które wreszcie zaczynamy dość brutalnie pouczać. Stąd tak wielu ludzi po pierwszych owocnych wysiłkach w drodze do Chrystusa popada w dawne przyzwyczajenia i nałogi i staje się jeszcze gorszymi. Stara fraszka Stanisława Leca dobrze opisuje ten stan: mistyk wystygł, wynik  cynik.

Kontemplacja Słowa
Chrystus przez swoje milczenie pragnie zaprosić nas do bardziej systematycznego i radosnego działania, w którym nadzieja na spotkanie z Nim nie będzie już odseparowana od wytrwałości.

Nasze spotkanie z Jezusem powinno być mocno zakorzenione w Piśmie Świętym. Bóg na różne sposoby przemawiał do swojego ludu, aby na koniec przemówić do nas przez swojego Syna  Słowo Wcielone. Jest więc Pismo Święte księgą danej i spełnionej Bożej obietnicy, świadectwem Jego wierności. Słowo Boże, które spotykamy na kartach Biblii, jest wciąż żywe i skuteczne, przenikające do głębi człowieka, jest to słowo ustawicznej pracy  raz dane, nigdy nie zostanie cofnięte, aż obudzi we wszystkich ludziach gorącą miłość Boga. Słowo Boże jest wytrwałe  adresowane w każdej epoce do człowieka, pieczołowicie przechowywane w żywej tradycji Kościoła  umie zdobywać ludzkie serca za sprawą Ducha Świętego, ukazując Boga jako miłosiernego Ojca, a Jego Syna jako Zbawiciela świata, który pragnie być z nami aż do skończenia świata.

Mamy stać się wytrwałymi kontemplatykami tego Słowa. Jednak czy nie zagłuszy go nasz głód informacji, nasze życzenia i oczekiwania? Poszukując gorliwie w Piśmie Świętym informacji zdolnych przemienić nasze życie, zapominamy, że księga ta jest nade wszystko księgą formacji  nawet najbardziej wzniosłe prawdy zostaną przez nas w końcu zbagatelizowane, jeśli nie włączymy ich w nasz duchowy krwioobieg przez codzienną i wytrwałą medytację Słowa, które w pierwszym momencie spotkania z Nim wydaje się czasem niezrozumiałe, niedostosowane do moich życiowych problemów, dziwne. Innym razem odzywa się we mnie głośnym echem, zdaje się, że opowiada właśnie o moim życiu, lecz stan tak wzniosłego przeżycia ma swój kres i możemy poczuć się oszukani. Powtórzmy  najbardziej podstawowym prawem obcowania ze słowem Bożym jest wytrwałość. Między mną a Nim ma zaistnieć owocny związek przyjaźni, a ta zawsze potrzebuje czasu i pielęgnacji. Pismo Święte jest listem Boga do ludzi, wyrazem Bożego głodu, który zawsze jest pragnieniem głębokiej komunii z człowiekiem.

Powtarzamy niekiedy, że człowiek i Bóg są podobni do pary zakochanych, którzy umówili się na spotkanie w dwóch różnych miejscach. To bardzo poetycki obraz, ale niezbyt prawdziwy. Jeśli do umówionego spotkania nie dochodzi, to tylko z powodu naszych poważnych zaniedbań w życiu moralnym i w chrześcijańskiej formacji. Pismo Święte jako dana nam przez Boga księga formacji może nauczyć nas, jak ludzkie serce oczyścić, poszerzyć, przygotować na ustawiczne trwanie w obecności Boga. Reguła św. Benedykta, która jest naszą przewodniczką w życiu wspólnotowym, stanowi zapis świadectwa doskonale zrealizowanej biblijnej formacji serca i spotkania z oczekującym na nas Bogiem.

Księgi, które nas formują
Możemy więc zadać pytanie, w jaki sposób Bóg będzie formował tych wszystkich, którzy zdecydowali się na otwarcie Biblii?

Księgi Pisma Świętego różnią się oczywiście formą literackiego przekazu. Może to stanowić pewną trudność podczas lektury, ale trudność ta zazwyczaj jest rekompensowana ogromnym bogactwem doświadczeń Bożej prawdy. Lektura Pisma angażuje rzeczywiście całego człowieka  Słowo działa na intelekt, który zadaje sobie pytanie o prawdę odsłaniającego się z wolna Bożego świadectwa, porusza uczucia  takie jak gniew, radość, wstyd lub lęk, które wskazują z dużą precyzją na nasz obecny stan ducha i związane z nim oczekiwania, pobudza naszą wolę do działania i realizacji podjętych podczas medytacji Słowa decyzji. Słowo wzywa także do odnawiania naszej pamięci  tak, aby mogła dokonać anamnezy: kreatywnego wspomnienia, w którym moja przeszłość zostanie prześwietlona Bożym światłem ukazującym Bożą moc zdolną nawet z czynionego przeze mnie zła wyprowadzić dobro. Anamneza uzdrawia pamięć, oczyszczając ją z trujących wspomnień i skłania człowieka do przebaczenia sobie i drugiemu.

Tak więc księgi Pisma Świętego formują nas, gdyż zdolne są poruszyć nasze serce, dodać nam odwagi  również przywołując historie doświadczanych przez Boga na różne sposoby ludzi, ostrzec przed niebezpieczeństwem zejścia z dróg Pańskich, bałwochwalstwa i zatraty pamięci o Bogu. Formują nas, gdyż są mądrze wymagające, a zarazem pobudzają naszą wyobraźnię miłosierdzia. Uczą ludzkiej solidarności, pokazując, że nasze osobiste wybory nigdy nie są oddzielone od losów żyjących z nami ludzi.

Nade wszystko jednak Księgi opowiadają o życiu Boga samego. W przypowieściach, alegoriach, przysłowiach i proroctwach, posługując się talentem biblijnych pisarzy i poetów, respektując klimat i język epoki, Bóg odsłania siebie i zarazem zaprasza do wejścia w komunię z Nim! Bóg pragnie przyciągać człowieka ku sobie, bo jest miłością. Medytujący księgi Pisma Świętego wiedzą, jak bardzo Bóg przez swoje słowo potrafi rozpalić w sercu ogromne pragnienie spotkania z Nim. Jak skłonny jest  by pobudzić serce do jeszcze większego pragnienia  zakryć na pewien czas sens medytowanych słów.

Trzy pytania
Skoro Bóg odsłania w księgach Pisma Świętego swoje życie, warto przemyśleć nasze postawy i nastawienia podczas medytacji Jego słów, tak aby spotkanie z Nim odbywało się w klimacie pełnego radości szacunku i pokory. Medytacyjna lektura Pisma Świętego zwana w tradycji Kościoła lectio divina  czyli Boże czytanie, niesie w sobie przekazywane z pokolenia na pokolenie wymagania. Zanim przypomnimy niektóre z nich, warto przywołać trzy fundamentalne pytania, które należy nieustannie ponawiać, zabierając się do lektur Ksiąg. Po pierwsze: czy wiem, co czytam? Po drugie: czy wiem, kogo szukam? Po trzecie: czy wiem, jakie to będzie miało skutki?

Co czytam?  warto zadać sobie trud zrozumienia, jaki cel przyświecał natchnionemu autorowi, jakiego gatunku literackiego używa, w jakiej epoce powstał tekst i na jakie potrzeby ludu Bożego odpowiadał. Wszystko to wydać się może bardzo techniczne, lecz wysiłek ten zabezpieczy nas przed fundamentalistycznym odczytaniem treści, które zawsze znieważa słowo Boże i skutecznie niszczy pragnienie Boga, aby człowiek, używając wszystkich swoich zdolności i nabytej wiedzy, dotarł do sedna Jego orędzia, nie pozostając tylko na poziomie warstwy literackiej.

Kogo szukam?  przystępując do medytacyjnej lektury Ksiąg często owładnięci jesteśmy pragnieniem znalezienia odpowiedzi na dotykający nas właśnie problem, często też szukamy potwierdzenia naszych nie zawsze słusznych przekonań lub nawet złych uczynków czy też (choć ukrywamy to przed innymi) opinii o własnej świętości i szczególnym powołaniu we wspólnocie. Możemy temu zaprzeczyć, mówiąc, że szukamy Boga i spotkania z Nim, oczywiście  ale czy przypadkiem nie posługujemy się odpowiadającym mi i dobrze spreparowanym na mój własny obraz i podobieństwo Jego wizerunkiem? Ta prawiedza, z którą przystępujemy do lektury, niewiele ma wspólnego z prawdą o Bogu, któremu zdolni jesteśmy przypisać najbardziej dziwaczne i bluźniercze atrybuty, zgodne jednak z logiką naszego egocentryzmu i duchowej niedojrzałości.

Jakie to będzie miało skutki?  Pismo Święte nie jest zbiorem magicznych formuł, które by pozwoliły zapanować nam nad Bogiem i naturą. Nie jest też mistycznym monologiem Pana Boga, lecz ma dialogiczną strukturę  to znaczy słowo Boże zawsze domaga się przemyślanej i dojrzałej odpowiedzi, nie jest też w tym dialogu wykluczony spór z nami czy nawet nasza odmowa prowadzenia go dalej. Słowo Boże jest żywe, to znaczy nie tylko należy je przyjąć do wiadomości, ale również być gotowym do poddania się egzystencjalnej próbie naszego tak wobec niego. To doświadczanie medytującego słowo Boże nosi niekiedy znamiona prawdziwej walki o zachowanie wierności Bogu. Często człowiek pozostający w komunii ze Słowem narażony jest na prawdziwą pogardę ze strony innych. Oni jednak nie mogą tak naprawdę zabić w nas Słowa, to raczej my sami próbujemy je oswoić i przytępić.

Spotkanie
Kontakt ze słowem Bożym jest spotkaniem, dlatego należy przestrzegać zasad spotkania. Zapewne pierwszą i podstawową jest pokora, która objawia się pełnym zainteresowania szacunkiem wobec tekstu i zgodą na wolność Boga, który przez tekst nawiązuje z nami rozmowę. Pokora wobec słowa Bożego wypływa z tego radosnego przeświadczenia, że to Bóg pierwszy mnie umiłował i że miłość ta jest nieskończona jak sam Bóg, który jak nikt inny poznał mnie i pragnie już do końca mówić mi o tej miłości. Muszę zaufać Bogu, powierzyć się Jego prowadzeniu w chwili zmęczenia, roztargnienia, smutku. Bóg kocha mnie właśnie takim w tej chwili, jestem Jego dzieckiem, cóż więc może mnie odłączyć od Niego?

Czasami, gdy wydaje się nam, że spędziliśmy nad Biblią bardzo owocne chwile, zachowaliśmy w pamięci wiele cytatów, zrozumieliśmy kilka trudnych fragmentów  warto pomyśleć, czy rzeczywiście wtedy rozmawialiśmy z Bogiem. Jak to sprawdzić? Zadając sobie proste pytanie, czy rzeczywiście potrafię kochać jeszcze bardziej moich bliskich, podzielić się przez prosty, pełen delikatności gest moją znajomością Boga. Nie czekaj, aby być kochanym przez drugiego, ale sam zacznij go kochać  zaleca św. Jan Chryzostom.

Mogę również objawić to przez pełną cierpliwości postawę wobec trudnej teraźniejszości, z której uciekam w nieokreśloną przyszłość, mogę w prostej modlitwie prosić za tych wszystkich, którzy uważają się za przeklętych, przekreślonych przez los, Boga i społeczność, którym zdaje się, że nikt nie odpowiada na ich krzyk rozpaczy. Każde spotkanie ze słowem Bożym należy rozdzielić wśród innych ludzi, słowo Boże ma taką samą strukturę jak Eucharystia  pragnie być rozłamane na najmniejsze cząstki, ofiarowane głodnym, obojętnym, spragnionym  bez pytania o skutki, owoce takiego wydania się ludziom. Zdarza się jednak, że zazdrośnie strzeżemy ofiarowanego nam przez Boga spotkania, a nawet pod pozorem pokory udajemy, że nie doszło do niego, ogarnia nas wstyd, gdyż nie chcemy być podobni do ludzi uprawiających wszędzie i zawsze propagandę słowa Bożego. Myślimy również, że nie nadszedł odpowiedni moment do rozdzielenia Słowa. To błąd. Wietnamski biskup Thuan, który 13 lat spędził w komunistycznym więzieniu, tak pisał:

To właśnie w teraźniejszości rozpoczyna się przygoda nadziei. Jest to jedyny czas, który naprawdę mamy w swoim ręku. (...) Jezus sam bada nas w każdym momencie. I równocześnie darowuje nam wszystko w każdej chwili.

Jak manna na pustyni
Czy warto jeszcze dodawać, że właśnie taka postawa przymusza nas do przebaczenia w każdym momencie? Spotykając Słowo żywe, skuteczne, pełne miłości, nie mogę równocześnie żyć urazami przeszłości czy karmić się lękiem przed nadchodzącym czasem. Słowo Boże podobne jest do manny na pustyni  to właśnie dziś, w chwili obecnej mam się nim nakarmić, to właśnie dziś mam uczynić spotkanie z drugim człowiekiem prawdziwym świętem. Nie martwmy się o jutro, nie próbujmy rozpaczliwie zachować słowa Bożego w magazynie naszej pamięci, bo jutro będzie na pewno potrzebowało nowych rozwiązań i zaskoczy nas zarówno obfitością darów, jak i ciężarem wymagań. To sam Bóg wyprowadzi z naszej pamięci stosowne słowo Ewangelii.

Każdy z nas ma stać się człowiekiem Słowa. Cóż może oznaczać to określenie? Posłużmy się bardzo wzruszającym zdaniem św. Ambrożego: Pijemy krew Chrystusa, przez którą zostaliśmy odkupieni tak, jak pije się słowa Pisma Świętego: przepływają one przez nasze żyły i przyswojone, wchodzą w nasze życie. Słowo przemienia mnie, a ja staję się podobny do Słowa. Odważnie przemieniam moje spojrzenie na świat i ludzi  staram się patrzeć na wszystko wzrokiem Jezusa, a jest to spojrzenie miłości! Być człowiekiem Słowa to poznać zamysł Chrystusa. Czy tak trudno wniknąć w Jego myśl? Czyż nie pragnie On, aby i inni mieli z Nim współuczestnictwo?! Jak ludzie mogą stać się współuczestnikami tej wielkiej miłości, skoro nawet jeśli słyszeli o Chrystusie, to jednak nie spotkali w swoim życiu prawdziwych świadków Ewangelii?

Nie myślmy jednak, że chodzi o spełnianie wielkich dzieł Bożych. Głodni miłości ludzie pragną zobaczyć w naszych twarzach odbicie Boga, który nikogo nie przekreśla i który w nasze ręce składa obietnicę dla wszystkich ubogich i porzuconych. Jak wielka to odpowiedzialność!

Być człowiekiem Słowa to mówić codziennie Bogu: zaufam Ci, wytrwam, poświęcę się wzorem Twojego Syna. Wszystkie te słowa należy wypowiadać w radości ducha. Jak wielką to czasem stanowi trudność! Duch Święty za każdym razem rozpala w nas na nowo miłość do Stwórcy i napełnia nas potrzebną odwagą.

Człowiek Słowa ponawia codziennie pytanie: Jakie orędzie chciałbym przekazać ludziom?. Każdy z nas jest inny i w sercu każdego Bóg złożył ten jedynym niepowtarzalny dar miłości, który wyrażam przez mój charakter, temperament, osobistą historię życia, związki z innymi ludźmi. Słowo Boże nie tylko przemienia mnie, ale ja również zabarwiam je tym jedynym i niepowtarzalnym kolorem mojej jedyności, zabarwiam je moją osobowością. Właśnie podczas medytacyjnej, uważnej lektury Pisma Świętego dowiaduję się o moim posłaniu i staję się listem żyjącym Boga do ludzi.

Będziemy wszyscy doświadczać zniechęcenia. Będziemy dopuszczać się zaniedbań w lekturze i słuchaniu słowa Bożego z bardzo różnych powodów. Przyjdą momenty, że księga Pisma Świętego będzie jawić nam się jako niedosiężna góra przytłaczająca nas swoim cieniem. Nasze myśli będą ulatywać we wszystkich kierunkach i z niecierpliwością będę przebiegał oczyma tekst, który wyda mi się zamknięty. Rzecz charakterystyczna  nie doświadczaliśmy tego w tak intensywny sposób przed wstąpieniem do wspólnoty. Takie stany często są powodem naszych zmartwień i wyrzutów sumienia.

I taki czas posuchy może stać się czasem bardzo płodnym. Wystarczy, że pomyślę, iż moi bracia i siostry ze wspólnoty pozostają w komunii ze mną i że to oni zanoszą moje prośby i błagania przed oblicze Jezusa. Nie poddajmy się zmartwieniom, Bóg pragnie w ten sposób wyzwolić nas z egocentryzmu i nauczyć przyjmować pomoc ze strony innych, uczy nas prostej zależności od drugiego. Być może w takim właśnie czasie posłucham kogoś z prawdziwym zainteresowaniem. Być może Bóg pragnie, abym zadowolił się jednym jedynym słowem i wcielił je natychmiast w życie? Być może pragnie, abym stał się rzeczywiście bezbronny i poczuł się kochany nie za coś, ale ze względu na samego siebie? Taki stan przypomina leżącą odłogiem ziemię. Dla pośpiesznego obserwatora jest ona tylko nieużytkiem, ale dla człowieka wsłuchanego w przyrodę ziemia ta żyje, zachodzą w niej ważne procesy, toczy się w niej życie, gromadzą się niewidoczne gołym okiem płodne siły. Przyjdzie czas, że słowo Boże znów zapuści w nią swój pług.

Na zakończenie pragnę raz jeszcze przywołać słowa biskupa Thuana:

Zawsze modliłem się do św. Józefa, aby pomagał mi wprowadzać Ewangelię w czyn. Mimo że był on przybranym ojcem Jezusa, w ciągu całego swojego życia nie otrzymał żadnego sakramentu  nie były jeszcze wtedy ustanowione  ale przeżył je wyłącznie Słowem: słuchał go i przyjmował je, wprowadzał w życie, głosił i dzielił się nim z innymi, tak że jego warsztat ciesielski stawał się szkołą Ewangelii. Uznaję go dlatego za patrona tych wszystkich, którzy żyją Słowem.

 

MICHAŁ ZIOŁO ur. 1961, drogę zakonną rozpoczął, wstępując w 1980 roku do dominikanów, święcenia kapłańskie przyjął w roku 1987, od 1995 roku w zakonie trapistów, obecnie jest mistrzem nowicjatu opactwa Notre Dame dAiguebelle we Francji. 

z procy
Czego się boją misjonarze
 

 

Ostatnio na zlecenie pewnej międzynarodowej organizacji katolickiej przygotowywałem raport na temat stosunku Kościoła w Europie do mniejszości muzułmańskiej. Według różnych szacunków na naszym kontynencie żyje obecnie od 20 do 25 milionów wyznawców islamu. Przebywając w kilku krajach, w których żyje sporo mahometan, miałem okazję zorientować się, jak tamtejsze episkopaty ustosunkowują się do tego problemu; o ile w ogóle widzą one w tym problem.

W Niemczech okazało się, że episkopat w stosunkach z muzułmanami postawił na dialog, całkowicie rezygnując z misji. We Francji duchowny odpowiedzialny z ramienia tamtejszego episkopatu za kontakty z islamem przekonywał mnie, że nieważne, czy ktoś jest chrześcijaninem, żydem czy muzułmaninem, najważniejsze, by dawać ludziom radość. Podobnie rzecz się miała w innych krajach Europy.

Podczas swoich kilkumiesięcznych poszukiwań natrafiłem tylko na jedną wspólnotę katolicką, która prowadziła działalność ewangelizacyjną wśród mahometan  ze względów, o których poniżej, pominę jej nazwę i kraj pochodzenia.

Na początku rozmowy zakonnicy prowadzący ową wspólnotę opowiadali o swej działalności, której charakter miał być charytatywny. Gdy nabrali do mnie większego zaufania, zdradzili mi, że ich instytucja dzieli się na dwie części  pierwsza pomaga ludziom materialnie, druga duchowo. Pierwsza zajmuje się dobroczynnością, druga ewangelizacją  wśród muzułmanów oczywiście. Zakonnicy bardzo dbali o to, aby te dwie części były od siebie wyraźnie oddzielone  nie można bowiem wykorzystywać działalności charytatywnej do prowadzenia misji. Ich zdaniem, to nie byłaby czysta metoda pozyskiwania dusz dla Chrystusa.

Zaczynali od pomocy materialnej uchodźcom z Bliskiego Wschodu. Z czasem jednak odkryli u swoich podopiecznych ogromny głód Boga. Ich z kolei rozpalało pragnienie podzielenia się swoim świadectwem o Jezusie. Dziś dzięki nim ochrzciło się ponad siedemdziesięciu muzułmanów  każdy z nich po kilkuletnim okresie katechumenatu. Kilkudziesięciu kolejnych katechumenów oczekuje na chrzest, przechodząc wtajemniczenie w prawdy wiary. Rozpoczęli też kurs dla misjonarzy, których specjalizacją ma być głoszenie Ewangelii wśród przedstawicieli islamu. Nie ma drugiej tego typu instytucji w Europie.

Po naradzie ze swoimi wiernymi, w większości nawróconymi muzułmanami, kapłani poprosili nas, by ich wspólnoty, broń Boże, nie uwzględniać w przygotowywanym przeze mnie raporcie, a już w żadnym wypadku nie wspominać ani słowem o ich działalności misyjnej. Zarówno księża, jak i świeccy oznajmili, że byłoby to zbyt duże zagrożenie dla ich wspólnoty.

Swego czasu realizowałem film dokumentalny o muzułmanach nawróconych na chrześcijaństwo, na których byli współwyznawcy wydali z tego powodu wyrok śmierci, dlatego oświadczyłem, że doskonale rozumiem ich obawy. Wtedy wyprowadzili mnie z błędu. Powiedzieli, że nie boją się klątwy ze strony wyznawców islamu, lecz katolickiej hierarchii, która może zniszczyć ich dzieło.

Postaram się odtworzyć ich tok rozumowania: episkopaty postawiły na dialog z muzułmanami, a nie na misję. W związku z tym działalność ich wspólnoty jest przez wiele organizacji kościelnych postrzegana jako sprzeczna z oficjalną linią Kościoła. Podawali wiele przykładów utrudniania im życia i piętrzenia przed nimi przeszkód. Od żadnego z biskupów, mimo wielokrotnych próśb, nie otrzymali wsparcia.

Nie mówili tego z niechęcią czy pretensją wobec hierarchii. Raczej starali się usprawiedliwić, dlaczego nie chcą figurować w raporcie. Wolą robić swoje, ale po cichu. Nagłośnienie rzeczywistej działalności mogłoby ich  jak mówili  wystawić na strzał. Zbyt wiele takich gorzkich doświadczeń mieli w przeszłości.

Do tej pory otrzymali tylko jeden list z błogosławieństwem dla swej aktywności. Kiedy Jan Paweł II zupełnie przypadkowo dowiedział się, że przygotowują oni do chrztu muzułmanów, mocą papieską udzielił wszystkim nowo ochrzczonym odpustu zupełnego, a ich wspólnotę zachęcił do wytrwania w powołaniu. Teraz ów list od Ojca Świętego jest papierem, który otwiera im niektóre drzwi u ludzi Kościoła. Oczywiście u tych, dla których podpis Papieża coś jeszcze znaczy.

Grzegorz Górny
jezuita i kwita
Widokówka z Blackpool
 

 

Od trzech tygodni jestem w Blackpool, w Anglii. To 150tysięczne miasto rozpościera się nad brzegiem Morza Irlandzkiego i choć lata świetności ma za sobą, to wciąż jest bardzo znanym kurortem. Świadczy o tym około 12 milionów wizyt rocznie. Goszczę w tutejszej wspólnocie jezuitów, którzy prowadzą jeden z ośmiu kościołów katolickich w mieście. Znajduje się on w samym centrum Blackpool, 200 metrów od morza, otoczony pubami i lokalami z różnymi automatami do gry. Niestety, za rok jezuitów już tutaj nie będzie. Z powodu braku powołań zostawiają dom i kościół diecezji, aby skoncentrować się na pracach uznanych za priorytetowe. Raz po raz spotykam się z nie do końca żartobliwą sugestią, że może by tak polscy jezuici objęli placówkę w Blackpool.

Przemawiałoby za tym kilka historycznych pretekstów. Na pobliskim cmentarzu znajdują się groby polskich żołnierzy. Napis na wspólnym kamieniu nagrobkowym brzmi: Tutaj spoczywają polscy lotnicy, którzy duszę oddali Bogu, ciała brytyjskiej ziemi, a serca Polsce. Ponadto w jezuickim kościele znajduje się płyta pamiątkowa ku czci polskich żołnierzy. Wielu z tych, którzy przeżyli, zostało właśnie w okolicach Blackpool. Był tu nawet Klub Polski. Lata mijają. Po polskich żołnierzach zostają wdowy i dzieci. Dziewczyna gotująca w jezuickiej kuchni nazywa się Kozlowska. Wie, że powinno być Kozłowska, ale skąd w Anglii wziąć ł?! Niekiedy po Mszy podchodzi do mnie jakaś kobieta i mówi, że jest wdową po Polaku. Tym spotkaniom sprzyja zwyczaj, zgodnie z którym kapłan, który odprawiał Mszę, nie wraca zaraz do zakrystii, ale idzie do drzwi kościoła, aby tam wymienić grzecznościowe uwagi z wiernymi. Jest to możliwe, bo kościoły katolickie w Anglii nie są tak tłumnie nawiedzane jak w Polsce. Na każdej z dwóch codziennych Mszy bywa w tutejszym kościele około 50 osób. Na pięciu niedzielnych Mszach jest w sumie około 700 wiernych. Tak jest w sezonie, kiedy nie brakuje turystów, wśród których zawsze są katolicy z Irlandii lub Szkocji.

Kiedyś udałem się do małej miejscowości koło Blackpool, by zastąpić w niedzielę księdza, który wyjechał na urlop. Po Mszy podszedł do mnie dziarski staruszek i po polsku powiedział: Ja jestem Tad, Tadeusz, z Polski. Zaprosił mnie do siebie na obiad. W domu skonstatował, że jego żona, Adeline, pochodząca z Republiki Południowej Afryki, jeszcze nie wróciła z anglikańskiego kościoła. Często chodziła na katolicką Mszę, ale jej anglikański proboszcz  widząc, że i tak ma niewiele owieczek w kościele  poprosił ją, by jednak uczęszczała na anglikańskie nabożeństwa. Tad nalał po szklaneczce whisky, a następnie włączył telewizję satelitarną, by znaleźć transmisję Mszy polskiej na Polonii. Wróciła Adeline. Przywitaliśmy się. Zerknęła na telewizor i oświadczyła, że bardzo lubi oglądać te Msze z Polski, bo ludzie są tak zaangażowani, śpiewają i głośno odpowiadają, i że takie właśnie Msze powinny być w Anglii, zarówno w katolickim, jak i anglikańskim kościele. Rzadko kiedy byłem tak dumny z polskiego katolicyzmu.

We wspólnocie zakonnej w Blackpool był 90letni jezuita, niejaki Len. Poznałem go rok temu, podczas mojej pierwszej wizyty w tym mieście. Po kilku dniach Len zaprosił mnie do swego pokoju. Powiedział, że wie, iż wykładam teologię dogmatyczną, i że w związku z tym ma do mnie pytanie: Jakie poznanie jest dostępne człowiekowi w niebie, a konkretnie, czy od razu spotka tam drogą mu osobę?. Na tak sformułowane pytanie trudno byłoby mi odpowiedzieć po polsku, a cóż dopiero po angielsku. Znacznie więc ciekawsze od mojego teologicznego bełkotu było wyjaśnienie Lena, dlaczego takie właśnie pytania chodzą mu po głowie. Otóż okazało się, że Len wychował się w rodzinie anglikańskiej, został inżynierem, dobrze zarabiał, a najważniejsze  poznał kobietę, którą bardzo pokochał. Planowali małżeństwo. Niestety, narzeczona zachorowała na raka. Choroba okazała się śmiertelna. Po kilku latach od śmierci ukochanej Len uznał, że powinien przejść do Kościoła katolickiego. Co więcej, postanowił zostać kapłanem jezuitą. Tak też się stało. Pracował duszpastersko przez wiele lat. Na jego biurku zawsze jednak stało zdjęcie zmarłej narzeczonej. I teraz w wieku lat 90 był ciekaw, czy spotka ją zaraz po swej śmierci. Dwa dni po naszej rozmowie Len poczuł się słabo. Zabrano go do szpitala. Odwiedziłem go nazajutrz. Leżał w łóżku, ale twierdził, że czuje się całkiem dobrze. Kiedy następnego dnia wraz z miejscowym przełożonym jezuitów znów pojechałem do szpitala, powiedziano nam, że ojciec Len umarł. Znałem go dopiero od tygodnia, ale bardzo przeżyłem tę śmierć; nie jako stratę bliskiej osoby, ale w sensie metafizycznego doświadczenia rzeczywistości spraw ostatecznych. W tym roku, stojąc nad grobem Lena, pomyślałem, że na pewno spotkał już swoją ukochaną narzeczoną.

Czas już kończyć ten felieton. Za chwilę wychodzę bowiem ze współbratem do miejscowego, bardzo znanego cyrku. Nie musimy płacić za bilety, bo ów jezuita od lat jest cyrkowym kapelanem. Oby nas tylko klaun nie zaczepiał!

Dariusz Kowalczyk SI

Szuszwol ze Swarzyndza
Miłość Cię uszlachetni
 

 

Opowiadał mi frater Adalbertus:

Czyż można się oprzeć urokowi kobiecego gestu? Łagodnego ruchu ręki, miękkiego skinienia głowy? Oczywiście, że można, a czasem nawet trzeba, szczególnie dotyczy to nas, mnichów. W zasadzie dla nas uleganie temu urokowi to strata czasu, niemniej jednak odczuwałem coś w rodzaju ciepła, gdy dostrzegłem zbliżającą się do mnie piękną kobietę, której łagodny wiatr rozwiewał falujące długie włosy. Siedziałem akurat, popijając kawę, na otoczonym kwietnikiem tarasie przydrożnej kawiarenki. Kobieta ubrana była w barwną suknię, we włosy miała wplecione kwiaty, a gdy się zbliżyła, zapachniało wokół wonnym olejkiem. Miała też żywe i wielkie oczy, w których płonął ogień. Podeszła do mnie i powiedziała:

 Ojcze dobrodzieju, może ojciec będzie mi w stanie pomóc, bo już wiele wycierpiałam.

 I cóż ci tak doskwiera, moja córko?

 Miłość, wielebny ojcze, miłość mi doskwiera. Pokochałam bowiem kogoś, kto jest żonaty i w dodatku ma gromadkę dzieci. On jest taki dobry, ale przecież gdyby dla mnie porzucił rodzinę, to już by nie był dobry i nawet nie wiem, czy bym go wtedy kochała. Co mam zrobić? Taka miłość to przecież strata czasu! Poradź mi coś, proszę, dobrodzieju.

Nieszczęsna ta kobieta upadła na kolana u moich stóp i chwyciła mnie oburącz za rękę. Poczułem się trochę nieswojo. Tymczasem obok kelner przepasany długim czarnym fartuchem ścierał stoły. Chciałem właśnie powiedzieć, że taka miłość jest nie tylko stratą czasu, ale też grzechem przeciw piątemu przykazaniu, już otwierałem usta, kiedy uprzedził mnie ów kelner, mówiąc:

 Nieprawda, nieodwzajemniona miłość wcale nie jest stratą czasu, jeśli tylko jest również miłością bezinteresowną  taką, która nie szuka swego. Słowo ťmiłośćŤ oznacza wiele różnych rzeczy, czasem przeciwstawnych. Jeśli będziesz robić wszystko, by on był w swym małżeństwie szczęśliwy, to ta miłość cię uszlachetni, będzie jak ogień alchemika zamieniający zwykły kamień w cenny kruszec. To nie jest strata czasu, to jest dar od Najwyższego. To ona właśnie jest drogowskazem, pierwszym krokiem na ścieżce wiodącej przed Jego oblicze. Również dla was, mnichów, nie jest to strata czasu, a wręcz przeciwnie, każdy powinien kochać z oddali jakąś kobietę, jak średniowieczni rycerze. Czy sądzisz, że będziesz umiał kochać Najwyższego ze wszystkich sił swoich i całym swoim umysłem, jeśli człowieka potrafisz tylko pożądać?

Zuchwałość tego kelnera w pierwszej chwili odebrała mi mowę. Kiedy ją odzyskałem, zawołałem:

 Któż ciebie prosił o zdanie? Czyż nie widzisz, że ta nieszczęsna kobieta przyszła po poradę do osoby duchownej? Kim ty jesteś, że masz czelność się wtrącać?

 Och, ja jestem tylko Szuszwolem ze Swarzyndza, tak naprawdę to nie musicie tracić czasu na słuchanie moich komentarzy.

To powiedziawszy, zajął się energicznie ścieraniem kolejnych stołów. Jego długi, czarny fartuch sięgał do ziemi, ale kiedy się tak zamaszyście krzątał, chwilami odsłaniały się czarne buty związane zielonymi sznurowadłami.

Włodzimierz Fenrych

niepoprawne politycznie
Czym jeździłby Jezus?
 

 

Nawiedzeni ekolodzy odnoszą się z chorobliwą wrogością do wszystkiego, co pachnie techniką. To znaczy: są zwykle gorącymi propagatorami rozwiązań technicznych, które akurat teraz nie są stosowane. Gdy jednak jakaś technologia się upowszechni, staje się celem ataków.

Na przykład, gdy chodziłem do szkoły, uczono mnie, że energia wodna to biały węgiel. Czysta, nie zatruwa powietrza, nieszkodliwa dla środowiska. Dlaczego Polska nie rozwija energetyki wodnej!?  grzmieli w tamtych czasach działacze. Potem się zmieniło, Zieloni w swoich broszurkach dostali instrukcje, że zapory wodne zmieniają klimat, zabijają ryby i coś tam jeszcze i dlatego są be. Przyszła moda na elektrownie wiatrowe. Wiatraki nagle stały się technologią przyszłości. Pod naciskiem ekologów zaczęto budować siłownie wiatrowe  i zaczynamy obserwować to, co nastąpić musi  powoli siłownie wiatrowe zaczynają wypadać z łask. Buduje się je bowiem na tam, gdzie wieje wiatr, czyli na brzegu morza, szczytach gór i nadmorskich klifach. Czytałem artykuł z The Wall Street Journal o perypetiach związanych z budową elektrowni wiatrowych w Nantucket Sound w Nowej Anglii. Zieloni zwalczają projekt, bo szpeci krajobraz. W dodatku o siłownie wiatrowe będą się rozbijać się ptaki albo samoloty. Zaraz też znaleźli się uczeni eksperci, którzy udowodnili naukowo, że generatory będą wibrować i te wibracje będą powodować wibracje gruntu, co będzie przeszkadzać fokom i delfinom w rozmnażaniu się. Nie mówiąc już o tym, że śmigło takiego wiatraka może się urwać i uderzyć ekologa w łeb. Elektrownie wiatrowe to katastrofa, która tylko czeka!  wołają dzisiaj działacze z International Wildlife Coalition, Ocean Conservancy, Humane Society i innych podobnych grup.

Dzisiaj modne są baterie słoneczne, w których ekolodzy widzą przyszłość. Pewnie mają rację  ale wiem o czymś, o czym Zieloni nie wiedzą. Słońce świeci w dzień, a nie w nocy. Oznacza to, że energię słoneczną trzeba magazynować. Oczywiście, wiem też, że ludzie sobie z tym poradzą  wynajdą jakieś superekonomiczne akumulatory, które będą się ładować w ciągu dnia, aby można było z nich korzystać w nocy. Tylko, że okaże się, iż akumulatory te będą zawierały bardzo dużo bardzo nieprzyjemnych substancji  rtęć, kadm, ołów, elektrolity i nie wiadomo, co jeszcze. Gdy okaże się, że każdy dom musi mieć w piwnicy sporą baterię, to nagle pojawi się problem, którego dziś nie ma  co robić ze starymi akumulatorami. Albo okaże się, że na skutek awarii do gleby przenikają chemikalia. I zobaczymy wtedy Zielonych przykuwających się łańcuchami do ogrodzenia na placach budowy elektrowni słonecznych: Po naszym trupie!, Żadnej zatruwającej środowisko elektrowni słonecznej na naszym osiedlu!. Tak będzie. Proszę wspomnieć moje słowa.

Na razie to przyszłość, tak jak na razie przyszłością są samochody napędzane wodorem. Tak, tak, przyjdzie dzień, gdy dzisiejszy silnik spalinowy zostanie zastąpiony silnikiem napędzanym wodorem wytwarzającym elektryczność w procesie odwrotnej elektrolizy, wydzielającym zamiast spalin parę wodną. Dzisiaj Zieloni są gorącymi zwolennikami samochodów wodorowych, nie przejmując się tym, że technika ciągle jeszcze nie nadaje się do zastosowania komercyjnego. Proszę się nie martwić. Dożyjemy dnia, w którym samochody wodorowe będą normą. Wtedy Zieloni zaczną je zwalczać.

Na razie Zieloni ograniczają się do zwalczania zwykłych samochodów, specjalną zaciekłość kierując przeciwko wozom sportowoterenowym  SUV. Z pozoru chodzi im o to, że te samochody palą więcej benzyny, przez co szkodzą środowisku. Jest to jednak zawracanie głowy. Naprawdę chodzi o zawiść: SUV są droższe i stanowią dla wielu właścicieli swoisty symbol statusu.

Ludzie dzielą się na dwie klasy: takich, których na SUV stać, i takich, których nie stać. Właściciel SUV to przedstawiciel amerykańskiej klasy ciut powyżej średniej, człowiek, który się już czegoś w życiu dorobił i dlatego ceni sobie trochę luksusu, który daje posiadanie dobrego wozu.

Z kolei ludzie, których na SUV nie stać, dzielą się na trzy podgrupy: na takich, którzy zaczynają pracować na trzech etatach, aby przejść do klasy ludzi, których na SUV stać. Na takich, którym SUV jest niepotrzebny. Te dwie grupy stanowią większość tych, którzy SUV nie posiadają. Jest jeszcze jedna, niewielka, ale hałaśliwa grupa złożona z gołodupców, których nie stać i którzy z tego powodu chętnie zakazaliby posiadania SUV wszystkim innym, aby było sprawiedliwie. Zieloni na ogół należą do tej właśnie grupy.

Kampania przeciwko SUV osiągnęła ostatnio nowe dno, gdy ekolodzy  zazwyczaj w sprawach religijnych albo obojętni, albo wręcz wobec religii wrodzy  rzucili hasło: Czym jeździłby Jezus?. Chodzi im o to, że SUV zatruwają środowisko, a to jest w zielonej biblii grzech śmiertelny.

Czym jeździłby Jezus to dobre pytanie, więc warto się nad nim zastanowić. Po krótkim namyśle musimy dojść do wniosku, że odpowiedź może być tylko jedna: Jezus jeździłby SUV. I to z kilku powodów.

Po pierwsze, Jezus urodził się w Palestynie, kraju raczej pustynnym. Dobrych dróg tam nie było, więc gdyby miał używać samochodu, to raczej nie byłby to fiat czy volkswagen ani nawet rollsroyce, bo daleko by nimi nie ujechał. Musiałby to być wóz terenowy z napędem na cztery koła.

Po drugie, klimat Palestyny sprawia, że Jego wóz musiałby mieć klimatyzację i przyciemnione szyby. Otwierana klapa w dachu też by się przydała.

Po trzecie, jako cieśla Jezus pewnie musiałby wozić czasem deski czy belki. Nie powinien to więc być samochód osobowy, lecz wagon.

Po czwarte, żydzi w Palestynie musieli kilka razu do roku udawać się na pielgrzymkę do Jerozolimy. Oczywiście było to uciążliwe, dobrze więc byłoby mieć samochód, w którym zamieściłoby się jak najwięcej osób. Z tego powodu Jezus na pewno nie jeździłby maluchem, tylko czymś większym, by móc dokonywać uczynków miłosierdzia, podwożąc sąsiadów.

Po piąte, Bliski Wschód obfituje w ropę. Wprawdzie w samej Palestynie jej nie ma, ale w okolicznych krajach jest. Oszczędność paliwa nie byłaby czymś istotnym przy wyborze samochodu. Natomiast duże zużycie paliwa sprawia, że właściciel SUV płaci stosunkowo dużo podatków wliczonych w cenę benzyny. Trzeba pamiętać, że cena benzyny to w zasadzie tylko podatek  koszty produkcji są znikome! To oznacza, że państwo na właścicielach SUV zarabia więcej niż na rowerzystach, dzięki czemu ma więcej pieniędzy na opiekę społeczną. Pamiętajmy: szeroko rozumiana opieka społeczna, emerytury, zdrowie itp. pochłania większość budżetu! Jeżdżąc SUV, Jezus łączyłby przyjemne z pożytecznym.

I wreszcie ostatnie i najważniejsze, dekalog mówi: Nie będziesz używał imienia Boga do czczych celów, czyli między innymi: nie będziesz używał argumentów religijnych do osiągnięcia celów niemających nic wspólnego z religią. Walka z SUV stanowi przejaw zawiści względem ludzi trochę bogatszych, dlatego nie będziesz używał argumentu: Czym jeździłby Jezus, aby podjudzać ludzi do walki klasowej. Tym bardziej że napisano: Nie będziesz pożądał wielbłąda sąsiada swego ani żadnej rzeczy, która jego jest, w tym jego SUV.

Z tego powodu Jezus ostentacyjnie jeździłby SUV, aby zademonstrować nawiedzonym ekologom, co sądzi o wycieraniu sobie gęby Jego imieniem.

Tomasz Włodek

 

MONIKA KAMIEŃCZYK

Quo vadis, trzecie tysiąclecie?
 

 

Biblioteka Frondy i Apostolicum zdecydowały się na wydanie książki Martina Abrama Quo vadis. Trzecie tysiąclecie  powieści odwołującej się do Sienkiewiczowskiego Quo vadis. Dzieło noblisty i książkę Abrama dzieli jednak czas akcji. Mamy rok 2112. W stolicy Stanów Zjednoczonych Świata (jedynego państwa na globie)  Nowym Jorku prezydent John Garison obmyśla, jak mógłby się zapisać w historii. Jedyna ideologia, która przetrwała zwycięsko próbę czasu, to konsumizm, dlatego Garison i jego świta (właściciele światowych megakarteli) decydują się wywołać kryzys gospodarczy, winą zaś obarczyć działający w podziemiu opierający się władzy Kościół Chrześcijański. Notable przewidują, że impas na tyle poruszy konsumentów, iż nie tylko pomogą w pozbyciu się ostatnich świadków Chrystusa, ale też ożywią gospodarkę.

Publikacja ta jest warta uwagi z dwóch względów. Przede wszystkim na kartach powieści toczą się niemal bezustannie dysputy, w których rozważane są wszystkie najistotniejsze pytania i wątpliwości dotyczące istnienia Boga. Padają tu głosy, że chrześcijanie to nieudacznicy, a zmartwychwstanie zostało zmyślone przez uczniów Jezusa. Autor nie waha się także podjąć dyskusji z samymi wierzącymi, pokazuje wypaczenia. Jedna z ciekawszych scen to ta, w której brat Krzysztof potępia Angel za jej uczucie do Szymona, mówiąc: Myślałem, że jesteś silna. Liczyłem na ciebie. A ty okazałaś się niegodna łask, którymi obdarował cię Bóg. Zakochałaś się w człowieku, który nie tak dawno wbrew twojej woli chciał cię uczynić swoją kochanką. Zaraz jednak w sukurs Angel przychodzi Papież  brat Roger. Cytuje św. Pawła: Kim jesteś ty, który odważasz się sądzić cudzego sługę? To, czy on stoi, czy upada, jest rzeczą jego Pana.

Ponadto Quo vadis przynosi wiele spostrzeżeń dotyczących naszych czasów. Autor, wyolbrzymiając zjawiska z dziedziny polityki czy kultury, które mają potwierdzać rzekomą wolność człowieka, wskazuje na grożące nam niebezpieczeństwa. Sceny zabijania chrześcijan w imię wyższej sprawiedliwości wcale nie wydają się czymś odległym, termin narcyzm wyzwolony odnoszący się do sztuki mógłby śmiało znaleźć dziś swoje zastosowanie, a perwersyjne uczty u Garisona niczym nowym nas nie szokują.

Quo vadis. Trzecie tysiąclecie to ciekawe studium naszych czasów. To ponowiona propozycja drogi dla współczesnego człowieka, który pytany: Quo vadis?, odpowiada: Nie wiem.

Monika Kamieńczyk

Martin Abram, Quo vadis. Trzecie tysiąclecie, Biblioteka Frondy. Apostolicum, Warszawa 2002.

MARCIN CIELECKI

Żadnych okoliczności łagodzących
 

 

Książka przykuwa uwagę już od pierwszego zdania: W dziewięćsetlecie pierwszej krucjaty wyruszyłem jej szlakiem, by w końcu zderzyć się ze sprzecznościami współczesnego świata. Gad Lerner, lewicujący Żyd, jak sam siebie określa, przemierzył szlak krzyżowców nie jako pielgrzym, lecz jako współczesny człowiek, który nie tyle próbuje zrozumieć i usprawiedliwić, ile zobaczyć i wydać sąd.

Podróż zaczyna się od fascynacji, której nie można wytłumaczyć. Pisanie zaczyna się od pytań, na które brakuje odpowiedzi. Przyczyn wypraw krzyżowych jest tyle, ilu autorów zajmujących się nimi. Lerner pokornie, niemal z obowiązku, podaje większość hipotez, ale czyni to tylko po to, aby wykazać, że żadna z nich nie jest ostatecznie przekonująca. Autor nie śpieszy z własnym wyjaśnieniem, podaje jedynie, że odpowiednik krucjat występuje również w innej religii, w islamie. W niczym jednak nie umniejsza to ich tragicznego wymiaru. Wyprawy krzyżowe, z ich szczytnym celem, przyniosły jedynie wielostronną nienawiść, która trwa nieprzerwanie od tysiąca lat. Zmierzając do Ziemi Świętej, krzyżowcy urządzali pogromy Żydów i dokonywali samosądów na osobach podejrzanych o czary. Katolicy złupili należący do prawosławnych Konstantynopol, w samej zaś Palestynie dokonywali rzezi wśród ludności arabskiej. Wyznawcy prawosławia do tego stopnia obawiali się katolików, że woleli poddać się Turkom, wyznawcom Mahometa, byleby tylko nie wpaść w ręce swych braci odłączonych. Jedna Ziemia Święta, na niej wyznawcy trzech religii monoteistycznych, skłóceni wewnętrznie i wzajemnie wobec siebie podejrzliwi, obawiający się jedni drugich.

Lerner w swoich reportażach, w których przeszłość staje w szranki z teraźniejszością, ma imponujące wyczucie miejsca, w którym przebywa. Bez względu na to, czy na jego szlaku pojawia się Cluny, Antiochia, Konstantynopol czy Jerozolima, autor konfrontuje opisy miast dokonane przez średniowiecznych kronikarzy, zarówno chrześcijańskich, jak i muzułmańskich, z ich współczesną sytuacją społeczną, gospodarczą i polityczną. Jest to fascynująca propozycja do rozważań o zmienności historii. I tak np. średniowieczny klasztor Cluny, z którego rozlegało się nawoływanie do krucjat, został częściowo zburzony, Napoleon urządził w nim stajnię, a obecnie wśród ruin znajduje się muzeum.

Tym, co zaskakuje, jest łatwość ocen wysuwanych w Krucjatach. Lerner nie stara się wytłumaczyć postępowania krzyżowców ani też ich usprawiedliwić. W jego oczach wyprawy krzyżowe nie znajdują żadnych okoliczności łagodzących. Początkowo subiektywność oceny razi, ale i prowokuje: czy zbytnio nie tłumaczymy postępowania krzyżowców, zamiast nazywać rzeczy po imieniu?

Książkę zamyka zapis długiej rozmowy autora z Frankiem Cardinim, włoskim mediewistą. Obydwaj krążą wokół wyznania win Kościoła, w tym prośby o przebaczenie za krucjaty. Modlący się przy Ścianie Płaczu Jan Paweł II jest dla Lernera znakiem tyle długo oczekiwanym, co i profetycznym. Św. Bernard z Clairvaux nawołujący do wypraw krzyżowych musi się teraz przewracać w grobie.

Marcin Cielecki

Gad Lerner, Krucjaty. Tysiąc lat nienawiści, przeł. Barbara Rzepka, Wydawnictwo WAM, Kraków 2003, s. 149.

JAN PAWEŁ II

O Maryjo
 

 

O Maryjo,
Matko Miłosierdzia, czuwaj nad wszystkimi,
aby nie był daremny Krzyż Chrystusa,
aby człowiek nie zagubił drogi dobra,
nie utracił świadomości grzechu
i umiał głębiej ufać Bogu
bogatemu w miłosierdzie (Ef 2,4),
by z własnej woli spełniał dobre czyny,
które Bóg z góry przygotował (por. Ef 2,10)
i w ten sposób żył
ku chwale Jego majestatu (Ef 1,12).

szukającym drogi
Maryja zawsze Dziewica
 

 

Mam dwa związane ze sobą pytania, ale przedtem napiszę, do którego punktu pomocy chyba nie potrzebuję. Otóż nie sprawia mi trudności prawda wiary, że Pan Jezus urodził się z Dziewicy. Rzeczywiście byłoby to dziwne, gdyby Syn Ojca Przedwiecznego miał jeszcze ludzkiego ojca. Zresztą o tym, że urodził się On z Dziewicy, wyraźnie mówią Ewangelie (Mt 1,1825; Łk 1,2638).

Ponadto mam już rozwiązany problem braci Jezusa (Mk 6,3). Od momentu, kiedy zorientowałem się, że Jakub i Józef, czyli dwaj pierwsi Jego bracia wymienieni z imienia  jako synowie siostry Matki Jego, Marii, żony Kleofasa (J 19,25; por. Mt 27,56; Mk 15,47; 16,1)  nie byli Jego braćmi rodzonymi, nie mam wątpliwości, że Maryja nie miała innych dzieci poza Jezusem. Zresztą tylko tak można wyjaśnić, dlaczego umierający Jezus oddał ją w opiekę komuś spoza rodziny (J 19,27).

Pozostały jednak dwie wątpliwości. Po pierwsze, podobno Kościół naucza, że Maryja, rodząc Jezusa, nie utraciła zewnętrznych znamion dziewictwa. Jak to możliwe, skoro urodziła Go jak każda kobieta? Dlaczego Kościół przywiązuje wagę do tego szczegółu?

Po drugie, owszem, Maryja nie miała więcej dzieci, to jest pewne. Była jednak żoną Józefa. O ile wiem, Pismo Święte nie mówi nic o tym, że Józef złożył ślub czystości. Nie ma też nic zdrożnego w normalnym współżyciu małżeńskim, przecież sam Pan Bóg tak stworzył człowieka. Zatem skąd wiemy, że Maryja była dziewicą aż do śmierci? 

 

Ma Pan rację: jest coś bardzo intrygującego w tym, że Kościół przywiązuje taką wagę do prawdy o dziewictwie Matki Najświętszej. Po raz pierwszy uświadomiłem to sobie, kiedy zorientowałem się, jak mocno drwili sobie z tej prawdy starożytni przeciwnicy chrześcijaństwa. Gdyby dziewictwo Maryi było dla orędzia ewangelicznego tylko drugorzędnym szczegółem, prawda ta roztopiłaby się w czyśćcowym ogniu kpin i szyderstw, które na jej temat wypowiadano. Tymczasem chrześcijanie, odpierając te zarzuty, tym bardziej uświadamiali sobie, że wiara w dziewiczość Maryi jest sprawdzianem autentyczności naszej wiary w Chrystusa.

Zarzuty szły w dwóch kierunkach. Jedni, dopatrując się podobieństwa do pogańskich opowieści o dziewiczych narodzinach takiej czy innej postaci mitycznej, szydzili sobie: Czym Maryja, zwyczajna i uboga dziewczyna, mogła zachwycić Boga, że chciał mieć z nią dziecko? 1 Kiedyś znów święty Justyn (166) usłyszał dobrą radę pod adresem chrześcijan: opowieść o dziewiczym urodzeniu Jezusa przypomina mit o dziewicy Danae, która miała dziecko z Zeusem, zrobicie zatem mądrze, jeśli uznacie, że wasz Jezus miał rodziców jak każdy człowiek i przestańcie zmyślać cudowne opowieści, bo się narażacie na zarzut, że błaznujecie tak jak Grecy 2.

Drugi zarzut sprowadzał się do oszczerczego wyjaśnienia, że chrześcijanie wierzą w dziewicze narodzenie Jezusa, ponieważ próbują w ten sposób zatuszować cudzołóstwo, którego miała się dopuścić Maryja, a którego owocem byłby Jezus. Mąż jej, cieśla  z największą przykrością powtarzam ten zarzut, sformułowany w ewidentnie złej woli  wypędził ją, gdy jej dowiódł cudzołóstwa, a ona, wygnana przez męża i zhańbiona, tułała się po świecie, aż potajemnie urodziła Jezusa 3.

W odpowiedzi na pierwszy zarzut chrześcijanie zwracali uwagę na radykalne niepodobieństwo pogańskich mitów o dziewiczych narodzinach w stosunku do prawdy ewangelicznej o przyjściu na ten świat naszego Zbawiciela. W przekazie ewangelicznym nie ma nawet śladu bluźnierczych pomysłów o seksualnym pożądaniu kobiety przez boga ani o seksualnym złączeniu boga z dziewicą. Dziewicze narodziny Zbawiciela wyrażają natomiast prawdę, której nawet przeczucia nie znajdziemy w mitach pogańskich: że Jezus, prawdziwy człowiek, nie jest zwyczajnym człowiekiem, ale jest Synem samego Boga, a Jego przyjście do nas jest dziełem miłosiernego pochylenia się Boga nad nami, aby nas ratować na życie wieczne.

Z kolei drugi zarzut był szyty tak grubymi nićmi, że wystarczyło zwrócić uwagę na to, iż wszystkie bez wyjątku ewangeliczne wzmianki o małżonkach Maryi i Józefie, wskazują na idealną wręcz między nimi harmonię (por. Mt 1,1825; 2,1315.1923; Łk 2,47.16.33.3951). Ponadto autorzy tego oszczerstwa albo nie wiedzieli, albo z nienawiści o tym zapomnieli, że przed Sanhedryn nigdy nie dopuszczano osób z nieprawego łoża (por. Pwt 23,3), Jezus zaś został osądzony również przez ten religijny trybunał, nie tylko przez Piłata.

Pyta Pan, czy Kościół rzeczywiście naucza, że Maryja Jezusa nie tylko poczęła dziewiczo, ale również dziewiczo urodziła i nigdy nie przestała być dziewicą  a jeśli tak, to jakie są podstawy biblijne tej wiary. Otóż faktycznie, tak właśnie Kościół wierzy. Potwierdzamy w ten sposób naszą absolutną pewność, że przez Maryję stała się rzecz jedyna w dziejach, której do końca nie pojmą nawet aniołowie: oto Syn Boży, Bóg prawdziwy, stał się człowiekiem! I to nie jest żaden symboliczny przekaz ani szyfr transcendentalny. Naprawdę Bóg prawdziwy przyjął ludzką naturę, naprawdę stał się jednym z nas! Stało się to w Maryi i przez Maryję!

Przynajmniej od czasu do czasu warto odnowić w sobie zdumienie, że wejście Syna Bożego do naszej ludzkiej rodziny to coś poniekąd niemożliwego, a przecież stało się to naprawdę! Poetycki wyraz temu zdumieniu dał kiedyś święty Efrem Syryjczyk (373): Ogień był w łonie Panny, a nie spłonęła od Jego płomienia. Obejmowała rozpalony Ogień, nosiła Go bez szwanku. Płomień stał się ciałem i dał się Jej pieścić w rękach 4.

Już prawie dwieście lat przed Efremem dawał wyraz temu zdumieniu święty Ireneusz (202), zwracając uwagę na to, że nie ludzie, ale sam Bóg tak chciał, żeby macierzyństwo Maryi było dziewicze: Miało przyjść do ludzi zbawienie, jakiego się nie spodziewali, dlatego za sprawą Boga stało się to przez narodzenie z Dziewicy, jakiego się nie spodziewano. Bóg znak dał w ten sposób i nie człowiek to sprawił 5.

Żyjący więcej niż tysiąc lat po Ireneuszu święty Tomasz z Akwinu (1274)  jakby podsumowując naukę setek i tysięcy nauczycieli Kościoła, którzy żyli przed nim  napisze: Chrystus Pan chciał w taki sposób się narodzić, aby ujawnić zarówno prawdę swego ciała, jak i swoją boskość. Aby prawdę swego ciała ujawnić, rodzi się z kobiety. Lecz aby ujawnić swoją boskość, rodzi się z dziewicy 6.

Czy są teksty biblijne, które by sugerowały, że Maryja, rodząc Jezusa, pozostała dziewicą? Ojcowie Kościoła odwoływali się tu do słów: Oto Dziewica pocznie i porodzi Syna (Mt 1,23). Zgodnie z porządkiem natury, jeżeli poczęła, to znaczy, że nie jest już dziewicą; tym bardziej nie jest dziewicą ta, która urodziła. Tylko w macierzyństwie Maryi miał miejsce ten cud, że jako Dziewica poczęła i jako Dziewica urodziła.

Jeszcze co najmniej trzy inne teksty biblijne dawały Ojcom okazję do kontemplowania tej prawdy, że rodząc się z Maryi, Syn Boży nie naruszył w niej nawet cielesnych znamion dziewictwa. Bardzo tylko Pana proszę o powstrzymanie się od reakcji typu to mnie przekonuje, to mnie nie przekonuje. Wypowiedzi Ojców, które teraz przytoczę, są przecież owocem kontemplowania przez nich tej niepojętej prawdy, że Syn Boży raczył stać się jednym z nas.

Pierwszym z tych tekstów jest proroctwo Izajasza:

Zanim odczuła skurcze porodu, powiła dziecię,
   zanim nadeszły jej bóle, urodziła chłopca.
   Kto słyszał coś podobnego? (Iz 66,7).

Jak wiadomo, duchowe znaczenie tego typu wypowiedzi jest zazwyczaj wielopiętrowe. Fakt faktem, że już święty Ireneusz widzi w tym proroctwie zapowiedź niezwykłych narodzin Emmanuela 7. Nawet sposobem swojego narodzenia zapowiedział On początek świata nowego, świata wolnego od grzechu i jego następstw (por. Rdz 3,16).

Drugim tekstem (a raczej całym biblijnym tematem), który dawał Ojcom okazję do kontemplowania dziewiczego macierzyństwa Maryi, było postrzeganie w Chrystusie nowego Adama, założyciela nowej ludzkości (m.in. Rz 5,1221; 1 Kor 15,21n.4549). Otóż już narodziny tego nowego Adama  powie święty Grzegorz z Nyssy (394)  powinny się istotnie różnić od narodzin zwyczajnych grzeszników: Ponieważ ta, która przez grzech wprowadziła do natury śmierć, została skazana na rodzenie w smutku i boleściach, zupełnie słuszną było rzeczą, żeby Matka Życia w radości poczęła i w radości wydała na świat 8.

Natomiast zupełnie niezwykłą medytację zostawił nam święty Hieronim (419), który proroctwo z Ez 44,13 o skierowanej na Wschód bramie Świątyni, zamkniętej, bo przeznaczonej dla jednego tylko Pana, odnosi zarówno do Maryi, jak i do Grobu, z którego On zmartwychwstał, nie naruszając jego pieczęci:

Słowa: Oto Dziewica pocznie i porodzi, wskazują na to, co się stało. Natomiast słowa: Urodzenie Jego któż wypowie? (Iz 53,8 LXX), podkreślają, że nie pojmiemy sposobu Jego urodzenia. Święta Maryja, Matka i Dziewica  Dziewica przed urodzeniem i Dziewica po urodzeniu. Zdumiewam się, jak to możliwe, że Dziewiczy urodził się z Dziewicy, a po urodzeniu Dziewiczego Matka pozostała Dziewicą. Chcecie wiedzieć, jak to możliwe? Zamknięta była brama (Ez 44,2), a wszedł przez nią Jezus. Nie ma wątpliwości, dlaczego była zamknięta. Ten, który przeszedł przez zamkniętą bramę, nie był zjawą, nie był duchem, prawdziwie był ciałem. Sam powiedział: Dotknijcie i przekonajcie się, bo duch nie ma ciała ani kości, jak widzicie, że Ja mam (Łk 24,39). Miał ciało, miał kości, a brama była zamknięta. Jak przez drzwi zamknięte przeszły kości i ciało? Jak wszedł Ten, którego nie widzimy, ani że wchodzi, ani skąd wszedł? Nie wiesz, jak się to stało, przypisz zatem to mocy Bożej. Mocy Bożej to przypisz, że urodził się z Dziewicy, która również po porodzie pozostała Dziewicą 9.

Myślę, że w świetle tej medytacji nietaktem wobec Matki Najświętszej byłoby przekonywanie kogokolwiek, że wytrwała ona w dziewictwie aż do końca życia. W dramacie zbawienia nie jest tak  napisał kiedyś kard. Ratzinger  że Maryja miałaby rolę do odegrania, aby potem zejść ze sceny, jak ktoś, czyj występ się skończył. Właśnie tak widział rolę Maryi zwalczający jej kult cesarz Konstantyn V (740775), znany niszczyciel świętych obrazów. Porównywał on wulgarnie Matkę Bożą do mieszka, który jest cenny tylko wtedy, kiedy jest w nim złoto. Jej znaczenie  zdaniem tego bluźniercy  skończyło się z chwilą urodzenia Syna i podobnie jak mieszek, w którym nie ma złota, stała się bezwartościowa. Jak Pan widzi, niczego ten człowiek nie rozumiał z miłości Boga do człowieka.

Zatem to nie przypadek, że prawdę o wiecznym dziewictwie Maryi Kościół musiał przypominać zwłaszcza w okresach zagrożenia prawdy o Chrystusie  w czasach zmagań z nestorianizmem, monofizytyzmem, monoteletyzmem oraz ikonoklazmem. Święty papież Leon Wielki takie oto zdanie umieścił w swoim liście chrystologicznym do patriarchy Konstantynopola Flawiana, który napisał w roku 449 w obliczu zagrożenia monofizyckiego: Poczęty zaś został [Pan nasz Jezus Chrystus] z Ducha Świętego w łonie Dziewicy Matki, która tak Go wydała na świat bez naruszenia swego dziewictwa, jak Go w nienaruszonym dziewictwie niegdyś poczęła. Warto wiedzieć, że sobór chalcedoński uznał ten list za swój własny dokument 10.

W historii upominania się Stolicy Apostolskiej o prawdę maryjną nie zabrakło nawet polskiego akcentu. Mianowicie papież Paweł IV w bulli dogmatycznej z 7 sierpnia 1555 roku przestrzega wiernych przed nauką szerzącego się w Polsce i Czechach socynianizmu: [W trosce o wiernych upominamy] tych, którzy twierdzą, że nasz Zbawiciel nie został poczęty według ciała za sprawą Ducha Świętego w łonie świętej i zawsze Dziewicy Maryi, lecz jak inni ludzie i z nasienia Józefa, albo że Najświętsza Maryja Panna nie jest prawdziwą matką Boga i nie pozostała w nienaruszonym dziewictwie przed narodzeniem, przy narodzeniu i po narodzeniu.

Trudno zaś się dziwić, że socynianie odrzucali kult Maryi, skoro zwątpili w boskość Chrystusa Pana. Przy okazji warto przypomnieć, że gorąca dyskusja o Skład Apostolski, która miała miejsce w protestanckiej teologii niemieckiej w roku 1892, a która dotyczyła pytania, czy można być chrześcijaninem, nie wierząc w dziewictwo Matki Najświętszej, ogromnie wzmocniła tzw. teologię liberalną, która już wkrótce zaczęła szerzyć w tamtym środowisku zwątpienie w samego Chrystusa.

Zmierzajmy do końca. Podana przez Pana argumentacja, że przecież współżycie małżeńskie zostało pomyślane przez samego Stwórcę jako znak i sposób okazywania wzajemnej miłości, dotyczy każdego zwyczajnego małżeństwa. Jednak związek Maryi i Józefa nie był zwyczajnym małżeństwem. Tym dwojgu sam Ojciec Przedwieczny powierzył swojego Syna. Nie podrzucił, tylko powierzył, tzn. i Maryja, i Józef świadomie podjęli posługę rodzicielską wobec Syna Bożego, kiedy raczył stać się dla nas wszystkich Synem Człowieczym. Nie da się nawet wyobrazić, że tak niepojęte powołanie było tylko jednym z wielu ich obowiązków małżeńskich. Posługa rodzicielska wobec Jezusa stała się niewątpliwie całym sensem małżeństwa Maryi i Józefa. Znakiem tego była dozgonna dziewiczość ich związku.

Święty Tomasz z Akwinu podaje cztery wielkie argumenty, dlaczego powinniśmy odrzucić wszelkie pomysły, że po urodzeniu Syna Maryja podjęła współżycie małżeńskie:

1. Uwłaczałoby to Chrystusowi, gdyby On, Jednorodzony Syn Ojca, nie był jedynym Synem Maryi jako najdoskonalszy jej Owoc.

2. Błąd ten wyrządza krzywdę Duchowi Świętemu, którego przybytkiem było to dziewicze łono, w którym ukształtowało się ciało Chrystusa; nie godziło się, żeby później zostało ono znieważone przez współżycie z mężem.

3. Uwłaczałoby to godności i świętości Matki Bożej. Okazałaby się ona największą niewdzięcznicą, gdyby nie zadowoliła się takim Synem i gdyby zdecydowała się utracić przez współżycie małżeńskie to dziewictwo, które zostało w niej cudownie zachowane.

4. Byłoby to przypisywaniem Józefowi wielkiej zuchwałości, gdyby usiłował sprofanować tę, o której od anioła wiedział, że z Ducha Świętego poczęła Boga 11.

Jacek Salij OP

Zawierzyć życie
Wj 16,24.1215  Ef 4,17.2024  J 6,2435
 

 

Dzisiejsza Ewangelia stanowi ciąg dalszy opisu cudownego rozmnożenia chleba przez Jezusa dla kilku tysięcy osób. Po tym wydarzeniu Chrystus usunął się w cień, jednak tłumy wciąż Go poszukiwały. Dlaczego? Ewangelista zauważa, że tłumy przybyły za Chrystusem, aby Go obwołać królem, bo oto znalazły kogoś, kto za darmo dał im chleb. Pokusa darmowego chleba towarzyszy ludziom od zawsze.

Chrystus wzywa tych, którzy za Nim podążyli, aby uwierzyli w Niego. Tłum jednak domaga się znaku. Może się to wydać dziwne: zaledwie kilka godzin wcześniej był świadkiem cudu  kilka tysięcy osób nakarmiło się do syta kilkoma chlebami. Nikt już o tym nie pamięta?

Z podobną sytuacją spotykamy w pierwszym czytaniu z Księgi Wyjścia. Izraelici na pustyni szemrzą przeciw Bogu, bo nie ma chleba, a oni są głodni. Żaden jednak nie pamięta, że zostali wyrwani przez Pana z niewoli w Egipcie, że przeprowadził ich przez Morze Czerwone, że to sam Bóg pokonał wojsko nieprzyjaciół i zawarł z Izraelem przymierze. W pamięci Żydów utrwalił się za to obraz garnków pełnych mięsa i chleba, ale bez skojarzenia, że spożywali ten pokarm jako niewolnicy w obcej ziemi.

Te czytania pokazują krótką pamięć człowieka o obecności Boga w jego historii. Ludzie domagają się od Boga nowych znaków i cudów, jakby to miał być sposób na życie, na rozwiązanie wszystkich problemów. To nie człowiek ma pełnić wolę Bożą, ale Bóg wolę człowieka.

Grożą nam te same pokusy. Jakże często codzienność potrafi nam przysłonić Bożą obecność w życiu, jakże często nie pamiętamy wielkich dzieł, których Bóg dokonał w naszej osobistej historii. Stawiamy Mu za to coraz to nowe wymagania, oczekujemy, że zmieni ludzi z naszego otoczenia, wydarzenia i sprawy, których sami nie potrafimy zmienić.

Jezus wzywa nas do uwierzenia w Niego. Oznacza to nie tylko to, że przyjmuję za prawdę Jego moc i potęgę, ale przede wszystkim, że przez wiarę oddaję Mu swoje życie. Przyjmuję trudne fakty w życiu, krzyż, cierpienie, brak pracy czy chleba. Historia zbawienia pokazuje wyraźnie, że Bóg potrafi się zatroszczyć o tych, którzy zawierzyli Mu swoje życie.

Wzywając do wiary, Chrystus chce nam dzisiaj dać pokarm. Jest nim Jego ciało, chleb eucharystyczny. Głód chleba ma to do siebie, że po zaspokojeniu i tak powraca. Jednak nie jest to jedyne pragnienie, które człowiek odczuwa. Są w nas pragnienia dużo głębsze: pragnienie miłości, szczęścia, Boga. Chrystus ma moc zaspokoić je w każdym z nas. 

Sławomir Brzozecki OP

 

Bierzcie, Ja wam daję
1 Krl 19,48  Ef 4,305,2  J 6,4151
 

 

Wstań, jedz, bo przed tobą długa droga  mówi Bóg do Eliasza (1 Krl 19,7). Prorok je i pije, a następnie mocą tego pożywienia idzie przez czterdzieści dni i czterdzieści nocy. Celem jego wędrówki jest góra Horeb, na której Pan niegdyś ukazał się Mojżeszowi, a teraz objawi się Eliaszowi w szmerze łagodnego powiewu.

Życie chrześcijanina często porównuje się do drogi. Żyjemy w świecie, ale nasza ojczyzna jest w niebie. Wędrujemy do domu Ojca. Jezus przeszedł już tę drogę, a teraz jest Tym, który nam pomaga. Trudna i daleka droga wymaga przewodnika, ale także odpowiedniego pożywienia, które pozwala radzić sobie z trudem i wysiłkiem. Rodzaje posiłków mogą być różne. Anioł przyniósł Eliaszowi podpłomyk i dzban z wodą. Izraelici podczas wędrówki przez pustynię jedli mannę zesłaną z nieba przez Boga. Dziś w kręgu naszej kultury najczęstszym pożywieniem jest chleb.

Jezus mówi o sobie: Ja jestem chlebem żywym, który zstąpił z nieba (por. J 6,51). Jest On prawdziwym chlebem  kto Go spożywa, ten ma w sobie życie. Jezus ostrzega: Jeżeli nie będziecie jedli Ciała Syna Człowieczego ani pili Krwi Jego, nie będziecie mieli życia w sobie (J 6,53) i dodaje: Kto spożywa moje Ciało i Krew moją pije, trwa we Mnie, a Ja w nim (J 6,56).

W chrześcijaństwie niezwykłe jest to, że do Boga idziemy z pomocą Boga. Bóg to nie tylko Ten, który nas prowadzi. Bóg, Jezus Chrystus sam jest drogą, która prowadzi nas do Ojca. Świetnie wyczuwali tę prawdę mistycy. Dla świętej Katarzyny ze Sieny Chrystus był mostem od człowieka do Boga.

W dzisiejszej Ewangelii Bóg ukazuje nam perspektywę życia wiecznego, stawiając przed nami dwa warunki jego osiągnięcia: wiarę i spożywanie ciała i krwi Chrystusa. Nieprzypadkowo wiara jest zestawiona z tajemnicą Eucharystii. Msza święta jest szczególnym miejscem dla wiary  bez niej Najświętsza Ofiara jest niemożliwa, ale równocześnie poprzez Eucharystię nasza wiara wzrasta. Tajemnica Eucharystii to przede wszystkim tajemnica nieskończonej miłości Boga do człowieka. Bierzcie, Ja wam daję  mówi Pan. Obecna jest w niej cała Trójca Święta. Piękne porównanie z teologii wschodniej mówi, że Ojciec jest w Eucharystii ołtarzem, Syn jest ofiarą, a Duch Święty jest Tym, który usługuje.

Radosław Broniek OP

Nie wymyślisz łaski
Prz 9,16  Ef 5,1520  J 6,5158
 

 

Człowiek jest zakochany w teorii i idei. Tworzy je na własny użytek, dbając szczególnie o to, aby były wzniosłe i wnikliwe, tłumaczące to, co w życiu boli, czego się można lękać. To właśnie ból i lęk robią nam dyktando z ideowości. Istota ludzka otwiera warsztat, rozkłada odpowiednie instrumentaria i zaczyna kreować teorie, które staną się kluczem do zrozumienia i zaakceptowania bolesnej rzeczywistości. Towarzyszy temu często przybieranie postawy wiecznego poszukiwacza prawdy, który zabłąkał się na obrzeżach wiary i zwątpienia.

Człowiek zmaga się, tocząc boje, które nadałyby życiu choćby pozór sensowności. W pośpiechu, popędzani upływającym czasem zbyt krótkiego życia, wydzieramy naszej banalnej codzienności kawałek po kawałku przeżytego dnia, drżąc i lękając się, by kiedy przyjdzie ten ostatni dzień, ktoś nie napisał zbyt gładkiego wiersza o naszym życiu i nie przypieczętował boju rzuconą pośpiesznie grudką ziemi. Potrzebujemy idei, by mieć poczucie, że dobrze żyliśmy, że nie przegapiliśmy krótkich godzin istnienia. Każdy z nas tęskni za prawdziwym życiem, podejrzewając  jak larwa motyla tkwiąca jeszcze w kokonie  że jest ono przed nami, że można żyć inaczej, pełniej.

Jezus dziś ma dla każdego z nas Dobrą Nowinę. Jest nią lekarstwo na życie, które trawi bezlitosna ludzka ideowość: Jeżeli nie będziecie jedli Ciała Syna Człowieczego ani pili Krwi Jego, nie będziecie mieli życia w sobie (J 6,53). Choćbyś nie wiem jak starał się wznosić ogromny gmach swojego życia, oparty jednak tylko na ludzkich przebłyskach roztropności; choćby twoje pomysły na życie były pobożne, a nawet święte, to w porównaniu z tym, co pragnie dać Ci dzisiaj Bóg, są one niczym. Dlaczego? Jezus daje Ci siebie. Bóg daje się tobie w Eucharystii, byś go spożył i byś zaczął prawdziwie żyć. Nigdy  jak pisał dominikański mistyk Jan Tauler  nie zdołasz wymyślić łaski! Nie idea cię zbawi, tylko łaska. Jest nią zawarte w Eucharystii prawdziwe Życie, Sens przenikający twój absurd i zmęczenie życiem. Tu znajdziesz wszystko, czego chcesz, czego tylko możesz zapragnąć.

Usiądź, zatrzymaj się. Zamknij swój warsztat teorii i idei, świętych i pobożnych pomysłów na życie. Przestań gorączkowo wymachiwać transparentem twoich żądań i petycji. Posil się prawdziwym pokarmem i prawdziwym napojem! Nie trać szansy dawanej tobie każdego dnia. Przyjmij Ciało za życie świata, także twojego  już ocalonego świata!

Michał Adamski OP

Trzy refleksje
Joz 24,12a.1517.18b  Ef 5,2132  Mk 6,54.6069
 

 

My również chcemy służyć Panu. Wierność na co dzień, w małych sprawach. Wierność Ewangelii, ale także własnemu, dobrze uformowanemu, sumieniu to przejaw naszej służby. Wierność zasadom, które się wyznaje, poglądom, które się głosi, ale zarazem wierność drugiemu człowiekowi, którego się kocha. Wierność przyjacielowi, z którym się przeszło kawałek drogi. Wierność tym wezwaniom, które każdego rana odkrywamy. Te wszystkie wierności uczą nas służby Panu poprzez bycie z drugim człowiekiem. To jest powołanie do bycia chrześcijaninem nie tylko od święta, ale każdego dnia i tak bardzo konkretnie wtedy, kiedy nikt nie widzi, poza Ojcem, który jest w niebie. Bogu samemu służymy, bez względu na to, co pomyślą, czy co o nas powiedzą inni.

Miłość, jest pragnieniem dobra, pragnieniem szczęścia dla drugiego człowieka  tak kiedyś powiedział św. Tomasz z Akwinu. Miłość małżonków, miłość w rodzinie zakłada najpierw umiejętność dostrzeżenia, co jest dobrem dla tego drugiego. Zakłada także wrażliwość, spojrzenie, które pozwala ujrzeć ludzi potrzebujących naszej pomocy, może czasami tylko naszej życzliwości, czy też serdeczności, a może tylko  albo aż  naszej obecności. To wszystko dotyczy najpierw tych, którzy są nam najbliżsi, z którymi żyjemy na co dzień. Święty Paweł bardzo konkretnie mówi, że Chrystus jest tym, który nas pierwszy umiłował i zawsze nas kocha. Miłość Chrystusa do każdego z nas jest zawsze nieodwołalna, nawet jeśli odwracamy się od niego poprzez nasze grzechy, słabości i upadki. On kocha nas zawsze. Miłość małżonków, jedna i nierozerwalna jest dojrzałą odpowiedzią na tę miłość Chrystusa do każdego z nas i do Kościoła.

Trudna to jest mowa. Te słowa zaskakują, bo przecież mówią o Ewangelii. O dobrej nowinie. O radosnej nowinie. Być chrześcijaninem to również chodzić za Chrystusem. Naśladować Go. Droga do zmartwychwstania prowadzi przez krzyż. Często chcielibyśmy, aby nasze życie było lekkie i przyjemne. Nie wiemy, że człowiek odnajduje szczęście wtedy, gdy jest bardzo intensywnie dla drugich. Tyle jest mnie samego, ile jest mnie w drugich. Więcej szczęścia jest w dawaniu aniżeli w braniu. Te stwierdzenia choć proste, wyrażają prawdę, która kiedy ją zrozumiemy, czyni z nas ludzi szczęśliwych. Ewangelia jest dla nas drogą prowadzącą do tego szczęścia. Pokusa odejścia czy też porzucenia Ewangelii jest także żywa. Tak jak żywe są słowa Jezusa: Czyż i wy chcecie odejść?. Obyśmy umieli odpowiadać za św. Piotrem: Panie, do kogóż pójdziemy? Ty masz słowa życia wiecznego.

Tomasz Dostatni OP

Dziękujemy, że nas wybrałeś
Pwt 4,12.68  Jk 1,1718.21b22.27  Mk 7,18.1415.2123
 

 

Mało o tym myślimy i zbyt mało doświadczamy w codziennym życiu, że jesteśmy wybrani. Wiara w dar wybrania i bycia kochanym jest źródłem miłości, wierności i wytrwałości.

Faryzeusze w jednym na pewno mieli rację. Apostołowie byli nieokrzesani i nieobyci w świecie i żydowskim Prawie. Można wnioskować, że nie byli specjalnie pobożnymi Żydami. Dla elit faryzeuszów i uczonych w Piśmie Jezus był (do pewnego czasu) partnerem w dyskusji, natomiast garstka rybaków i celników nie prezentowała się wiarygodnie.

Możemy zapytać, co Pan Jezus widział w apostołach lub bardziej ogólnie i bardziej osobiście: co też Pan Jezus widzi w człowieku, co widzi w nas, że staje się Bogiem bliskim (Pwt 4,7), tak bliskim, że aż można go zlekceważyć? Co Pan Bóg widzi w człowieku, że patrzy na niego z miłością i nie może oderwać oczu od swojego dzieła?

Bóg, patrząc na nas, widzi kogoś stworzonego na Jego obraz i podobieństwo, ale także kogoś, kto sobie nie do końca radzi z tym darem. Serce jest naznaczone grzechem i wiele w nim potencjalnego zła, jak to jest wyliczone w Ewangelii Marka (Mk 7,21). W człowieku, w jego sercu przede wszystkim jest zaszczepione słowo, które mam moc zbawić dusze nasze (Jk 1,21b).

To słowo ma moc uczynić nas czystymi, jeśli tylko będziemy je wprowadzali w nasze życie (por. J 15,3; Jk 1,22). Człowieka, który mimo słabości próbuje kochać i być wierny Bogu, takiego człowieka  jak zapewnia Jezus  Ojciec umiłuje i przyjdziemy do niego i będziemy u niego przebywać (J 14,6).

Jeżeli Bóg nie może oderwać ode mnie oczu z miłości, to również ja powinienem wpatrywać się w Niego. Wpatrywanie się w Boga i podążanie za Nim jest trudne, bo wydaje się, że niewiele widać, a właściwie od razu ujawnia się własna słabość, grzeszność. Czasem wstyd i bezradność powodują, że brak nam wytrwałości we wpatrywaniu się w Boże oblicze.

Święta Teresa z Lisieux, posługując się językiem miłości, który może zaskakiwać, tłumaczy nowicjuszce, zaniepokojonej swoją słabością, że miłość zaślepia Boga i czyni Go słabym. Bóg nie potrafi oprzeć się swojej słabości do człowieka, którego wybrał i ukochał.

Całym sercem i życiem włączmy się do modlitwy kapłana podczas Mszy świętej: Dziękujemy Ci, że nas wybrałeś, abyśmy stali przed Tobą i Tobie służyli.

Krzysztof Popławski OP

Misja dopiero się zaczyna
rozmowa z Jarosławem Różańskim OMI
 

 

Jak skomentowałbyś słowa Jana Pawła II, który pisze w Redemptoris missio, że misja dopiero się rozpoczyna? 2000 lat trwa ewangelizacja, głoszenie Chrystusa, a Papież twierdzi, że krańce ziemi oddalają się coraz bardziej.

Wbrew potocznemu przekonaniu większość ludzi na ziemi nie zna Jezusa Chrystusa. Wystarczy wskazać na Azję, najbardziej ludny region świata, w którym mieszka bardzo mały procent wierzących w Chrystusa. Ten kontynent będzie centrum gospodarczym i politycznym, a od wieków jest centrum religijnym. Istnieją tam bardzo stare religie z wielkimi tradycjami. Z ich punktu widzenia chrześcijaństwo jest na peryferiach. W tym kontekście można powiedzieć, że misja Chrystusa dopiero się zaczyna, chrześcijaństwo jest dopiero u początku drogi, która będzie się poszerzała, nabierając nowych kształtów w innych kulturach.

Gdy mówimy o misjach, to najczęściej wyobrażamy sobie, że misjonarz z Europy jedzie do dżungli, trafia do ludzi na niższym poziomie cywilizacyjnym. Buduje chatkę, kościół, sprowadza pomoc. Jak to wygląda naprawdę?

Można jeszcze dodać, że czekają tam na niego lwy i ludożercy. Ten stereotyp wytworzył się w XIX wieku m.in. poprzez wydawane po francusku Roczniki Rozkrzewiania Wiary. Ukształtowały one świadomość misyjną Europy, bo były tłumaczone na dwanaście języków europejskich, w tym na polski. W XIX stuleciu Europa rzeczywiście była na pierwszym miejscu, jeśli chodzi o myśl techniczną, środki transportu, rozwój cywilizacyjny. W przekonaniu Europejczyków górowała nad resztą świata. Europocentryzm panował nawet w myśleniu misyjnym, utożsamiano misje z ideami niesienia cywilizacji do dzikich. Choćby u Sienkiewicza mamy stereotyp Kalego i związaną z nim moralność Kalego. Podobnych przykładów znaleźć można tysiące.

Trzeba jednak przyznać, że w czasach pionierów rzeczywiście zaczynano od zera. Misje starano się zakładać w głównych ośrodkach administracyjnych. Zwykle najpierw budowano szkołę, później kościół, następnie dom dla misjonarzy, sióstr zakonnych oraz zabudowania gospodarcze. Ta kolejność wiele mówi o koncepcji misji.

Jak to dziś wygląda: ktoś odkrywa powołanie misyjne, przechodzi etap formacji, wyjeżdża do kraju docelowego i co tam robi?

Zastaje struktury diecezjalne, miejscowego, rdzennego biskupa. Za pontyfikatu Jana Pawła II episkopat stał się kolorowy i w tej chwili wśród biskupów większość stanowią mieszkańcy Afryki, Azji czy Ameryki Łacińskiej. Misjonarz z bogatej Północy jest przydzielany do funkcjonującej już misji, na przykład parafii, która bardzo często ma swoje filie. Jego zadaniem jest poszerzanie czy pogłębianie pracy ewangelizacyjnej. Czas pionierów już się skończył. Misje w buszu są dziś niewielką częścią zaangażowania misyjnego Kościoła, to już nie jest romantyczne wędrowanie. Jeśli chodzi o kraje Południa ludzie przemieszczają się do miast, następuje gwałtowny proces urbanizacji, negatywnych zmian kulturowych. Misje muszą dotrzeć do ludzi żyjących w nowych warunkach. Nie znaczy to, że są przez to łatwiejsze.

Na czym zatem polega trudność?

W encyklice Redemptoris missio mamy jeszcze wyraźne nawiązanie do widzenia misji w perspektywie geograficznej. Zatem wyjazd, odległość, kraje misyjne czy też kraje Południa  jak to się ujmuje współcześnie. Jednak wyznacznikiem trudności misji nie jest problem odległości geograficznej czy też warunków bytowych, higieny itp. O wiele trudniejszy i boleśniejszy jest problem odległości kulturowych, odmienności myślenia, odczuwania, słowem komunikacji. Na półkuli południowej, kiedy się myjesz, możesz zauważyć, że nawet woda w umywalce ścieka, kręcąc się w odwrotną stronę, czyli inaczej.

Te odległości kulturowe pojawiają się nawet w Europie, sprzyja temu proces globalizacji. Powoduje on między innymi wielkie wymieszanie ludności. Okazuje się, że w Europie mogą być wyspy ludzi i kultur, które nawet nie zostały dotknięte przez chrześcijaństwo. Obok nas ludzie żyją geograficznie blisko, ale kulturowo daleko. Paradoksalnie globalizacja  dzięki Internetowi, telewizji, radiu, a także poprzez to, że istnieją wyizolowane dzielnice zamieszkiwane przez ludność napływową  oprócz ujednolicania świata, daje również możliwość życia swoją kulturą niezależnie od przestrzeni geograficznej. Dziś w Paryżu można żyć życiem Indii, korzystać z hinduskich świątyń, szkół, prasy, sklepów... Tu jawi się nowe wyzwanie misyjne, które będzie zmieniać nasze pojmowanie misji. W powszechnej świadomości, a nawet w teologii misji tkwimy jeszcze w XIX wieku, a wyzwania mamy na miarę wieku XXI.

Trzeba też dodać, że czasem kraje zwane umownie Trzecim Światem są bardziej chrześcijańskie niż niektóre tereny w Europie.

Bardziej religijne z pewnością. Misjonarz nie głosi Ewangelii ateistom, bo ich z reguły nie ma. Trudno jednak mówić, że bardziej chrześcijańskie, chyba że myślimy, że są bardziej chrześcijańskie, bo mają w sobie więcej wartości ludzkich. Chrześcijaństwo to przecież obraz człowieka i Boga, który objawił się w Chrystusie. On jest kluczem do zrozumienia świata. Nie niszczy tego, co dobre, ludzkie, religijne w miejscowych kulturach. Jednak patrząc przez pryzmat statystyk Południe  poza Ameryką Południową  pozostaje jeszcze poza zasięgiem chrześcijaństwa, chociaż z pewnością zaczyna ono w nim odgrywać coraz większą rolę.

Jak się dokonała przemiana w spojrzeniu na misje?

Najpierw trzeba wskazać na przemiany historyczne w latach 60. Uzyskanie niepodległości przez wiele państw, czyli wyzwolenia się z kolonializmu, przesunęło akcenty misji. Misjonarze wywodzący się z tej samej nacji, co kolonizatorzy, zostali odcięci od metropolii. Nawet jeśli występowali często przeciw swoim ziomkom, broniąc miejscowej ludności, to jednak  poprzez budowę szkół czy szpitali  służyli metropolii i preferowali model kultury europejskiej, a nie miejscowej.

Powstanie nowych państw spowodowało, że misjonarze przestali podkreślać niesienie cywilizacji, a zaczęli akcentować potrzebę pomocy w rozwoju. Czasem czynili to tak mocno, że zaangażowanie na rzecz rozwoju przesłaniało ewangelizację, a nawet ją wykluczało. Tę ostatnią postawę tłumaczono tym, że najpierw ludziom trzeba dać chleb, a później głosić im Ewangelię. Konsekwencją dekolonizacji była też zmiana zasad powierzania misji. Odpowiedzialność za teren misyjny przejmował biskup diecezjalny, a zakony, które dotychczas miały monopol na danym obszarze, zawierały z nim umowę. Sprowadzał on na teren diecezji inne zakony, bardziej troszczył się o kler diecezjalny. Misje stawały się międzynarodowe.

To były przyczyny polityczne. Niektórzy twierdzą, że wpływ na zaangażowanie misyjne miał dekret o stosunku do religii niechrześcijańskich.

W pierwszej połowie XX wieku w ślad za antropologią kulturową nastąpiło docenienie przez Kościół rzeczywistości kultur. Misjonarze nie powinni mieć tu specjalnych kompleksów, bo bardzo często ich myśli i spostrzeżenia mieściły się w ścisłej czołówce antropologii kulturowej, a nawet ją wyprzedzały. Po II Soborze Watykańskim doceniono również inne religie, wartości kulturowe, które one niosą, podkreślano rolę dialogu międzyreligijnego i eksponowano fakt, że można zostać zbawionym, wyznając inną niż chrześcijaństwo religię. Pod znakiem zapytania stanęły więc fundamenty misji: po co głoszenie Chrystusa, po co Ewangelia? Te dramatyczne pytania znajdują swój wyraz we wstępie Redemptoris missio, kiedy Papież pyta, czy misje wśród niechrześcijan są jeszcze aktualne, czy nie zastąpi ich dialog międzyreligijny, czy wystarczającym celem jest ludzki postęp, czy poszanowanie ludzkiej wolności i sumienia nie wyklucza propozycji nawrócenia, czy nie można osiągnąć zbawienia w każdej religii. Jednym słowem: po co misje. Kryzys misji był do tego stopnia wyraźny, że na przełomie lat 60. i 70. zaczęto odchodzić od terminu misje. Nawet Paweł VI w Evangelii nuntiandi używa terminu ewangelizacja, unikając terminu misja.

Jaką odpowiedź daje Jan Paweł II tym, którzy uważają, że czas misji już się skończył?

Odpowiedź Papieża dotyka samych podstaw misji, wskazuje na osobę Jezusa Chrystusa, który jest jedynym Zbawicielem i jedynym sensem misji. Papież przypomina podstawy teologii misji i sens chrześcijaństwa. Podkreśla przy tym, że każda religia, każdy naród, każde plemię jest przygotowane przez Boga na przyjęcie Jezusa Chrystusa. To przygotowanie nie jest tak wyjątkowe jak historia Izraela, przygotowanie narodu żydowskiego, ale w różnych religiach i kulturach odnaleźć możemy zarodki Słowa. Bóg działał i działa w sercach wszystkich ludzi. Do tych ludzi Bóg Ojciec, który jest Źródłem Miłości, posyła Jezusa Chrystusa, a On zostawia ludziom dar Ducha Świętego. Kościół wpisuje się w Boże posłanie nie tylko dlatego, że Chrystus dał wyraźny nakaz misyjny, ale ze względu na swoją naturę, swoją katolickość. Kościół jest katolicki, powszechny, czyli otwarty, skierowany ku innym, do wszystkich narodów. Jan Paweł II w Redemptoris missio rozwija teologiczne podstawy misji. I woła za św. Pawłem Biada mi, gdybym nie głosił Ewangelii.

Czy odchodzenie od powiązań misji z kolonizacją oraz zauważenie kultury i docenienie innych religii jest powrotem do źródeł, oczyszczeniem misji z naleciałości, zbliżeniem do wizji Kościoła głoszącego Ewangelię za pomocą środków ubogich?

Nie tyle powrotem do źródeł, ile dojrzewaniem, które potrzebowało czasu. Misje dojrzewają wraz z całym Kościołem. U źródeł była Ewangelia powiązana bardzo mocno z konkretną kulturą. Pierwsza gmina chrześcijańska w Jerozolimie na początku działalności była tak mocno powiązana z judaizmem, że można było ją traktować jako jedną z sekt żydowskich. Dopiero wejście do wspólnoty chrześcijańskiej nieŻydów, ochrzczenie Korneliusza i jego domowników, pozwoliło chrześcijaństwu opuścić kulturę żydowską i otworzyć się na kulturę grecką. Widać to w gminie antiocheńskiej, która była złożona z Żydów i Greków i nazywała Chrystusa Kyriosem, Panem, a nie Mesjaszem, jak to było w gminie jerozolimskiej. W tym momencie rozpoczęła się hellenizacja chrześcijaństwa. Biorąc wiele elementów kultury greckiej, jednocześnie sakralizowało ono wiele pogaństwa z tej kultury. Nie mam na myśli rzeczy złych, ale dobre czy obojętne, które stawały się chrześcijańskie, mimo że nie wypływały z Ewangelii, np. chrześcijańskie cnoty kardynalne, które są wytworem myśli greckiej. W okresie średniowiecza nastąpiła inkulturacja chrześcijaństwa na całym kontynencie europejskim. Ten fakt na wieki powiązał chrześcijaństwo z kulturą europejską. Dzisiaj widzimy, że chrześcijaństwo nie może przechodzić w takiej szacie do innych kultur, bo zupełnie do nich nie przystaje.

Jeśli chodzi o środki głoszenia Ewangelii, nie dzieliłbym ich na ubogie i bogate, ale raczej na właściwe i niewłaściwe czy też w uproszczeniu dobre i złe.

Papież, pisząc o inkulturacji, twierdzi, że trzeba się kierować dwiema zasadami: zgodności z Ewangelią i jedności Kościoła powszechnego. Co one oznaczają?

Każda kultura zawiera w sobie elementy dobre czy nawet bardzo dobre, zgodne z Ewangelią, wobec niej obojętne, ale akceptowalne, jak również składniki, które nie są zgodne z Ewangelią. Weźmy choćby gościnność afrykańską, która każe ci przerwać każdą pracę i uszanować przybysza, szacunek dla życia, modlitwę tańcem, jedzenie rękoma i niespoglądanie rozmówcy w oczy, bo to wyraz bezczelności, wreszcie weźmy zwyczaj zabijania niemowląt w niektórych plemionach. Nie można odrzucać tego wszystkiego tylko dlatego, że jeden z elementów jest niezgodny z Ewangelią. Proces inkulturacji polega na tym, by Ewangelia przeniknęła do wnętrza kultury, przemieniając ją i nie niszcząc tego, co jest w niej dobre czy obojętne, a co jest jej dziedzictwem. Nie jest konieczne do zbawienia przestrzeganie czasu pracy, kiedy przychodzi gość, modlenie się na klęczkach, jedzenie nożem i widelcem czy też patrzenie rozmówcy w oczy. Konieczne jest, by sobie uświadomić, że narodziny bliźniąt to nie znak przekleństwa, lecz znak Bożego błogosławieństwa i ten znak jest zgodny z miejscową kulturą, bo ona szanuje życie. Na tym właśnie polega ewangelizacja kultur.

Żadna kultura nie jest systemem doskonałym, który niczego więcej nie potrzebuje. Inkulturacja, nawet bardzo daleko posunięta, nie może być dostosowywaniem zasad Ewangelii do zastanej kultury. Nie można przecież zaakceptować zabijania niemowląt w imię odwiecznej tradycji. Trzeba jednak bardzo uważać, żeby ewangelizacji nie łączyć z wprowadzaniem elementów kultury europejskiej, bo nie o to w życiu chodzi, żeby jeść nożem i widelcem. W naszej tradycji też przecież kurę możemy jeść rękoma.

Jeśli chodzi o jedność Kościoła, to musimy zauważyć, że dążenie do inkulturacji widać w różnych dziedzinach życia kościelnego. Najczęściej kojarzymy ją z folklorem liturgicznym: egzotycznymi tańcami, śpiewami czy instrumentami. Tymczasem inkulturacja sięga znacznie głębiej. Dotyczy nie tylko postaci modlitwy, ale sakramentów, ich rozumienia, sposobu sprawowania. Na przykład, pojawia się pytanie o postaci eucharystyczne. Czy to ma być chleb czy wino, czy może coś wziętego z miejscowej kultury? Na ile symbolika chleba i wina jest uniwersalna, a na ile obca kulturowo? Struktura Kościoła? Kodeks Prawa Kanonicznego  czy ma być jeden dla Kościołów Wschodnich i tylko jeden dla pozostałej części Kościoła katolickiego na wszystkich kontynentach? Czy wreszcie teologia, oparta na myśli i pojęciach greckich?

Misjonarze widzą, że przeszczepiając dokładnie model chrześcijaństwa europejskiego np. do Afryki, rodzą Kościół, który jest już stary. To efekt owcy Dolly: sklonowana szybciej się starzeje. Podobnie na misjach: Kościół sklonowany okazuje się bardzo skostniały. To nie dziecko pełne życia i przyszłości, ale staruszek o lasce. Sprzeciw wobec tego stanu rzeczy spowodował tendencje separatystyczne. Jest to druga skrajność. Potrzeba mądrości, zakorzenienia w tradycji i historii oraz otwarcia na bogaty, nieznany świat kultur.

Powiedziałeś, że przeważnie głosimy Chrystusa ludziom religijnym. Czy w związku z tym nie ma w misjach niebezpieczeństwa prozelityzmu, wyrywania wyznawców innym religiom?

Oskarżenia o prozelityzm wynikają z negatywnego pojęcia dialogu międzyreligijnego. Z jednej strony zarzuca mu się, że jest on ukrytym prozelityzmem, z drugiej, że wyklucza głoszenie Ewangelii. Tymczasem dialog międzyreligijny jest drogą wzajemnego poznawania siebie, odkrywania tego, co mamy u siebie dobrego. To jest krok w kierunku poszukiwania prawdy, czy to na płaszczyźnie praktycznej, przez współdziałanie, czy to przez dzielenie się swoimi doświadczeniami modlitwy, życia wewnętrznego, życia monastycznego, czy wreszcie przez rozmowę o doktrynie.

Moim obowiązkiem jest dzielić się Chrystusem, w którego wierzę, którego odkrywam. Misja to nie jest narzucanie. Prozelityzm kojarzy się z czymś nachalnym, nieliczącym się z człowiekiem, nastawionym tylko na pozyskanie nowego wyznawcy. W misji niezbędne jest poszanowanie wolności człowieka. Tak jak Bóg szanuje moją wolność, tak i ja, idąc Jego wzorem, zobowiązany jestem do poszanowania wolności drugiego człowieka. Czasem moja ewangelizacja może być tylko niemym świadectwem życia, jak choćby życie Karola de Foucauld. Jeśli już głoszę, to czy przedstawianie swojej wiary, mówienie o Bogu jest pogwałceniem czyjejś wolności? Misjonarz nie może ukrywać prawdy, nie może manipulować człowiekiem. Nie chcę przez to powiedzieć, że w praktyce nie ma przypadków prozelityzmu czy elementów presji, bo wszystko zależy od konkretnego człowieka, który jest niedoskonały i grzeszny, czasem niedokształcony i niedoinformowany.

Czy jednak, myśląc o dialogu z innymi religiami, nie zakładamy asymetrii? Mam wrażenie, że głosimy im Chrystusa, proponujemy drogę swojej wiary, a jednocześnie wiemy, że ich wiara nie jest propozycją dla chrześcijan.

Dialog niekoniecznie musimy rozumieć jako dialog oficjalny, bo na pierwszym miejscu jest dialog życia. Chrześcijanie i wyznawcy innych religii spotykają się przy różnych okazjach. W dialogu życia i w dialogu oficjalnym szuka się wzajemnych wartości. Zwróćmy uwagę na przykład na Synod Biskupów Afryki, na treść adhortacji posynodalnej, treść dokumentów wcześniej przedstawionych. Znajdziemy tam wymienione wartości tradycyjnych religii afrykańskich, wskazania, co te religie mogą dać chrześcijaństwu. To jest prawdziwa wymiana dóbr duchowych, wymiana doświadczeń religijnych czy nawet modlitwy. Nasza propozycja nie jest jednostronna. Też możemy się wiele nauczyć od adeptów tradycyjnych religii afrykańskich chociażby wspólnotowego przeżywania doświadczenia Boga, spontaniczności modlitwy, związku z przodkami, czyli naszymi bliskimi zmarłymi, wiązania wszystkich czynności życia z wymiarem religijnym itp. Tu dotykamy problemu inkulturacji, która polega na zbliżeniu Ewangelii do serca kultury. Wydaje mi się, że sercem każdej kultury jest religia. Nie może być zatem ewangelizacji bez dialogu międzyreligijnego.

Nie obawiałbyś się, że tego typu dialog religijny, inkulturacja prowadzi do synkretyzmu, że wszystko z wszystkim zostanie wymieszane i nic nie zachowa swojej tożsamości?

Przeciwnie. Brak właściwie pojmowanej i solidnie przeprowadzanej inkulturacji prowadzi do synkretyzmu. W Afryce istnieje około dziesięć tysięcy Kościołów afrochrześcijańskich, z których tylko jeden jest przyjęty do Światowej Rady Kościołów, a wszystkie inne nie zasługują na miano chrześcijańskich. Ewangelia nie została zrozumiana w tej kulturze, pozostała obca, a próbę jej adaptacji przeprowadzono w sposób powierzchowny, niewłaściwy, czasem z zabarwieniem politycznym, czasem z narodowym czy narodowowyzwoleńczym. Ciekawostką jest to, że członkowie tych Kościołów sięgają chętniej do Starego niż do Nowego Testamentu. Chyba dlatego, że można znaleźć w nim o wiele więcej realiów afrykańskich, jak choćby patriarchalne struktury rodów, poligamia, wróżby, przywiązanie do pasterstwa i rolnictwa itp. Biblia potraktowana została wybiórczo w imię afrykanizacji.

Czy potrafiłbyś nakreślić sylwetkę misjonarza, jaka powinna być jego duchowość, osobowość?

Istnieją różne modele misjonarza, jest model geografa, podróżnika, rolnika, ogrodnika, tego, który niesie postęp cywilizacyjny, który jest lekarzem, mężem modlitwy itd. To są stereotypy, które mniej lub bardziej odpowiadają rzeczywistości, a jednocześnie wskazują na ogromną różnorodność pracy misyjnej.

Misjonarza musi cechować wielka otwartość na prowadzenie przez Ducha Świętego, który jest głównym sprawcą misji. Skoro zasadniczym rdzeniem misji jest Jezus Chrystus, Jego głoszenie, to cała duchowość misyjna musi posiadać rys chrystocentryczny. Misje nastawione są na zakładanie Kościoła, duchowość misyjna musi więc akcentować aspekt eklezjalny. Wskazałbym jeszcze na inny element, który można wyczytać z Redemptoris missio, a który jest powiązany z inkulturacją. Misjonarz musi być człowiekiem przynajmniej dwukulturowym, czyli być zakorzeniony w duchowej tradycji Kościoła, z którego wychodzi, w swojej kulturze, jak również przeżywać wszystkie rzeczywistości na wzór tradycji miejscowej. Inkulturacja jest drogą do świętości zarówno dla misjonarza, jak i dla tych, którym głosi on Ewangelię. Sensem wszystkiego jest oczywiście Miłość.

Znasz wielu misjonarzy, sam jesteś misjonarzem. Co jest najbardziej zniechęcające dla kogoś, kto głosi Chrystusa z dala od swoich stron rodzinnych?

Najtrudniejszy jest szok kulturowy, zresztą przeżywają go nie tylko misjonarze, ale i inni ludzie przebywający w zupełnie innym kręgu kulturowym. Pierwsze lata to najczęściej czas fascynacji, odkrywania, poznawania obcej kultury. Jest to okres ogromnego entuzjazmu. Dopiero później przychodzi szok. To, co się wydawało poznane czy odkryte, okazuje się zaledwie początkiem drogi, która nie wiadomo, gdzie się kończy. Odkrywa się zupełnie nowe perspektywy. Misjonarz uświadamia sobie, że nie zna ludzi, wśród których żyje. Inaczej niż on pojmują przestrzeń, czas, przyjaźń. W Europie śmiejemy się z zachowań człowieka z buszu, mówimy, że jest dziki. Europejczycy w innych kulturach zachowują się tak samo, jakby byli ludźmi dzikimi, nie znali podstawowych zasad ogłady. Do tego dochodzi samotność, poczucie obcości i niezrozumienia.

Niekiedy misjonarz próbuje przezwyciężyć szok kulturowy i chce stać się za wszelką cenę tubylcem. To jest niemożliwe. Przysłowie afrykańskie mówi: Kłoda drzewa, choćby sto lat leżała w wodzie, nigdy nie stanie się krokodylem. Innym rozwiązaniem jest postawa pogardzania miejscową kulturą, podkreślania wartości europejskich jako tych właściwych, najlepszych. To prowadzi do postawy paternalizmu, pogardy wobec wszystkiego, co miejscowe. Tymczasem właściwe jest budowanie człowieka dwukulturowego, który pamięta skąd jest i gdzie przyszedł. Dojrzewanie do takiej postawy wymaga lat. Dobrze oddają to słowa misjonarza, który twierdził, że na początku, gdy zaczął pracować na misjach, mógłby napisać o tym wiele książek, po kilku latach napisałby kilka dobrych artykułów, a pod koniec życia zaczyna rozumieć, o co w tym wszystkim chodzi. To pokazuje drogę ewolucji.

Istnieje też zjawisko wtórnego szoku kulturowego. Bardzo wielu misjonarzy powracających do swojej ojczyzny nie może się odnaleźć, bo już nie są w swojej kulturze.

Czy można mówić o terenach typowo misyjnych?

Zwracam uwagę na poprawne rozumienie słowa misje. Poprawne, to znaczy zgodne z soborowym dekretem Ad Gentes, cytowanym w Redemptoris missio. Misje to głoszenie Ewangelii, zakładanie Kościoła wśród ludów czy grup społecznych, które jeszcze Chrystusa nie znają. Nie możemy zatem mówić, że mamy misje w Polsce, nawet jeśli mówimy, że cały Kościół jest misyjny. Tak samo nie możemy powiedzieć, że mamy misje na Ukrainie czy w Rosji. Wiem, jak wielkim trudem jest głoszenie Ewangelii na Wschodzie, ale musimy wyzwolić się z dziewiętnastowiecznego stereotypu, który pokazuje misje jako oddalenie geograficzne, trudności materialne, pionierstwo itd. Pomyślmy raczej o aspektach kulturowych związanych z ludźmi, narodami czy grupami społecznymi, które jeszcze nie znają Chrystusa. Te, które o Nim zapomniały, wymagają rechrystianizacji, a w misji chodzi o te, które jeszcze o Chrystusie nie słyszały.

Czyli bardziej misyjna jest praca w Europie wśród imigrantów z krajów muzułmańskich niż obecność w Rosji?

Soborowa definicja rzeczywiście wskazuje bardziej na element kulturowy niż geograficzny. Pracę taką można nazwać pracą misyjną, ale trzeba tu zachować szczególną delikatność. Jest rzeczą i dobrą, i potrzebną, żeby ludzie, którzy z różnych powodów znaleźli się w krajach o długiej tradycji chrześcijańskiej, mogli poznać Chrystusa, poznać wartości chrześcijaństwa. Nie chciałbym jednak powiedzieć, że ta praca jest ważniejsza niż na Ukrainie czy w Rosji. Nie chciałbym wartościować, co jest ważniejsze, co bardziej podpada pod kategorię misji, a co pod kategorię rechrystianizacji. Misje zwane przez Papieża w Redemptoris missio misjami ad gentes są tylko jednym z elementów posłannictwa Kościoła, misji w liczbie pojedynczej. W tym posłannictwie mieści się duszpasterstwo zwyczajne, rechrystianizacja, nowa ewangelizacja, wchodzą też misje ad gentes, czyli misje w liczbie mnogiej.

Spotkałem ludzi z młodych Kościołów, którzy twierdzili, że Polacy są egoistami, bo mają niewielu misjonarzy wobec tak wielkiej liczby księży. Zgadzasz się z tym?

Patrząc od strony statystyki, musimy powiedzieć, że nasz Kościół jest mało misyjny. Na świecie jest około 18001900 polskich misjonarzy i misjonarek, świeckich i duchownych. Mówi się, że Kościół w krajach Europy Zachodniej obumiera, ale liczba misjonarzy, którzy pochodzą z Francji, Hiszpanii, Portugalii czy Holandii jest imponująca i sięga niekiedy kilkunastu tysięcy. Ma to na pewno swoje podłoże historyczne. Tamte kraje miały swoją przeszłość kolonialną związaną z konkretnymi regionami geograficznymi. Poza tym w Polsce reżim komunistyczny przez wiele lat blokował działanie Papieskich Dzieł Misyjnych i wysyłanie misjonarzy. Dopiero w latach 80. nastąpiła nowa fala wyjazdów na misje, która nasiliła się w latach 90.

Wydaje mi się, że nasz Kościół stać na wysyłanie większej liczby misjonarzy. W porównaniu z wieloma krajami Południa proporcja kleru czy sióstr zakonnych do liczby wiernych, do tych, którym potencjalnie można głosić Ewangelię, jest odmienna: na jedną osobę duchowną w Polsce przypada znacznie mniej świeckich. Mówi się, że u nas mimo wszystko brak kapłanów, że przydałoby się więcej. Zwróćmy jednak uwagę, jak wiele posług czy funkcji w Kościele pełnionych przez księży, zakonników czy zakonnice, mogłaby równie dobrze pełnić grupa świeckich. Ciągle mamy w Polsce za mało świeckich zaangażowanych w życie Kościoła. Włączenie ich w większym stopniu mogłoby umożliwić posyłanie księży czy sióstr zakonnych do krajów misyjnych.

Czy świeccy też mogą być posłani na misje?

Świeccy pochodzący z krajów o długiej tradycji chrześcijańskiej są bardzo potrzebni na misjach. Z Polski jest ich bardzo niewielu. Działalność misyjna jest ściśle związana z pomocą w rozwoju człowieka. Chodzi tu o szkolnictwo, o ośrodki zdrowia, szpitale, o dokształcanie zawodowe, o potrzebę lingwistów, o zapotrzebowanie na budowniczych itd. Istnieją zatem bardzo specjalistyczne formy współpracy świeckich z misjami. Od strony geograficznej większość misji dokonuje się w krajach Południa, które są na niższym stopniu rozwoju gospodarczego, w których brakuje grona specjalistów, dlatego pomoc świeckich jest niezastąpiona. Jeżeli chodzi o nauczanie, prowadzenie miejscowych wspólnot, a nawet katechizację, tamtejsze Kościoły mają już wystarczająco wielu własnych świetnych katechistów, których trudno byłoby zastąpić, ponieważ wyrośli z tamtejszej kultury, znają jej uwarunkowania.

Narody Południa obawiają się rozwoju technologicznego, twierdząc, że wraz z urbanizacją przychodzą negatywne trendy. Jak wygląda relacja między ekspansją cywilizacyjną a głoszeniem Ewangelii? Czy misjonarze nie znikną w zalewie zachodniej popkultury lansującej nieewangeliczne wartości?

Koncepcja rozwoju zależy przede wszystkim od koncepcji człowieka. Papież, mówiąc o integralnym rozwoju, stara się wskazać rozwój całościowy. W różnych koncepcjach rozwoju, i kościelnych, i świeckich zwraca się często uwagę tylko na niektóre aspekty. Ogranicza się perspektywę do doczesności, do dóbr materialnych, do ekonomii. Człowiek nie jest aniołem, ale też nie żyje samym chlebem. Jego rozwój musi obejmować sferę duchową, przekraczać świat i iść dalej i głębiej. Transcendencja dotyka nie tylko jednostki, ale całej społeczności. Ważne jest też, by nie popaść ani w schemat kolektywizmu, ani chorego indywidualizmu.

Integralność rozwoju w nauczaniu Jana Pawła II łączy się z chrześcijańską wizją człowieka, promowaniem całego człowieka. Opcją preferencyjną jest zwrócenie uwagi na ubogich, którym trzeba również dać chleb i zadbać o ich zdrowie. Kościół idzie tu za przykładem Chrystusa, za wzorem Kościoła początku. Tu jest zasadniczy sens papieskiej wizji integralności rozwoju. Poza tym jest rzeczą oryginalną, pewnym novum popierać rozwój, wychowując sumienia. Wychowywać sumienia tych, którym głosi się Ewangelię, i wychowywać własne sumienia. Zadaniem Kościoła jest wychować sumienia odpowiedzialnych za to, co dzieje się w świecie, za globalizację, rozwój gospodarczy, polityczny czy kulturowy, żeby to wszystko odbywało się w duchu solidarności.

Papież twierdzi, że wszyscy jesteśmy odpowiedzialni za misje. Co powinniśmy zauważyć w tej encyklice, nie jako misjonarze, ale jako wspólnota, która jest z natury misyjna? Większość z nas nigdy nie wyjedzie na misje. Jak można współpracować z dziełem misyjnym?

Kościół jest z natury misyjny, ponieważ jest katolicki, otwarty, nastawiony na innych. Papież w VI i VII rozdziale Redemptoris missio wskazuje osoby odpowiedzialne za misje. Przede wszystkim będą to misjonarze instytutów ad gentes, kapłani diecezjalni, czyli tak zwani fideidoniści, świeccy, katechiści, później  w wymiarze instytucjonalnym  Kongregacja Ewangelizacji Narodów, Episkopaty miejscowe, biskupi itd.

Poza tym każdy z nas jest wezwany do współpracy z misjami poprzez modlitwę i ofiarę duchową. Jeżeli wierzymy w mistyczną więź w Kościele, to rozumiemy jak potrzebna jest modlitwa, ofiarowanie cierpienia czy trudów, w intencjach misyjnych. W przestrzeni duchowej ma to głęboki sens. Trud codzienności może być zmarnotrawiony, a może też być wkładem w działalność misyjną. Kościół potrzebuje powołań misyjnych, a żeby one się rodziły, potrzeba naszej modlitwy i odpowiedniej atmosfery w parafiach. Te atmosferę tworzą gazety misyjne, prelekcje, spotkania z misjonarzami, koła misyjne. Odpowiedzialność za to mogą brać ludzie świeccy, może to robić każdy. Jako ostatni sposób zaangażowania wskazałbym ofiary materialne na misje.

Myślę, że ci wszyscy, którzy łączą się z działalnością misyjną Kościoła, stają się przez nią bogatsi. Z mojej przygody misyjnej więcej skorzystałem, niż dałem i dlatego czuję się, może nie tyle jak złodziej, ale na pewno jako dłużnik misji.

 

JAROSŁAW RÓŻAŃSKI ur. 1961, oblat Maryi Niepokalanej, absolwent filologii polskiej, dr misjologii, adiunkt przy Katedrze Historii Misji na UKSW, misjonarzpraktyk, aktualnie mieszka w Poznaniu. 

WOJCIECH KLUJ OMI

Nowa teologia misji?
Czy encyklika Redemptoris missio wniosła coś nowego do tradycyjnego nauczania na temat misji? Czy mogła coś nowego wnieść?
 

 

Czy może zmienić się teologiczne uzasadnienie działalności misyjnej? Ewangelia jest przecież niezmiennie ta sama. Z drugiej strony, świat stale się zmienia, a teologia pragnie pełnić rolę służebną, tłumacząc odwieczne prawdy w sposób zrozumiały. Jak to więc jest z współczesną teologią misji?

Charakteryzując krótko osiem rozdziałów encykliki Redemptoris missio, można powiedzieć, że trzy pierwsze zawierają więcej treści teologicznych, czwarty i piąty są rozwinięciem zagadnień podjętych na II Soborze Watykańskim, natomiast trzy ostatnie stanowią odpowiedź na poszczególne zagadnienia praktyczne oraz zachętę i przypomnienie.

W odróżnieniu od dawniejszych dokumentów kościelnych na temat misji soborowy dekret misyjny Ad gentes rozpoczął swą prezentację od położenia teologicznych fundamentów misji. Jan Paweł II skonstruował swą misyjną encyklikę według takiego samego schematu.

Teologiczne fundamenty misji (rozdz. I)
W pierwszym rozdziale encykliki Papież buduje fundamenty swej misyjnej teologii. Po cytacie wprowadzającym następuje odwołanie do Credo. W kontekście wiary naszymi fundamentami są podstawowe prawdy o Bogu, o człowieku i o Kościele.

Najpierw Jan Paweł II przedstawia fundament chrystologiczny. Wśród teologicznych filarów prawd o Chrystusie znaczenie dla działalności misyjnej mają według Ojca Świętego trzy następujące: 1) Chrystus jest jedynym Zbawicielem wszystkich ludzi; 2) Tylko On jest w stanie w pełni objawić Boga oraz 3) Chrystus jest w stanie doprowadzić do Boga. Te trzy prawdy stanowią pierwszą warstwę teologicznego fundamentu działalności misyjnej.

Następna część tego rozdziału zajmuje się fundamentem antropologicznym, czyli prawdą o człowieku w świetle naszej wiary. Zasadniczą prawdę Papież zawiera w zdaniu: Nagląca potrzeba działalności misyjnej wynika również z radykalnej nowości życia (RMis 7). Jedynie Chrystus daje człowiekowi radykalną nowość życia, do której każdy ma prawo, dlatego też nie można nie mówić o Chrystusie, nie można pozbawiać tego daru ludzi, którzy go jeszcze nie znają. Biorąc pod uwagę wielki dar nowego życia, które daje nam Chrystus, oraz wielką pomoc humanitarną udzielaną ludziom przez misjonarzy, nie można nie głosić Ewangelii również z powodów czysto ludzkich.

W trzeciej części przychodzi pora na kolejne fundamentalne prawdy  o Kościele. Ojciec Święty przypomina, aby mówiąc o Kościele w kontekście działalności misyjnej, koniecznie łączyć wzajemnie te dwie prawdy, mianowicie rzeczywistą możliwość zbawienia w Chrystusie dla wszystkich ludzi i konieczność Kościoła w porządku zbawienia (RMis 9). Oczywiście Bóg nie jest ograniczony do struktur Kościoła. Może prowadzić ludzi do zbawienia, do zanurzenia w misterium paschalnym Chrystusa bez odniesienia do widzialnego Kościoła. Jednakże to przecież sam Chrystus chciał ustanowić wspólnotę uczniów jako widzialny sakrament swej obecności. Kościół jest nie tylko znakiem, ale i narzędziem zbawienia, nawet dla tych, którzy o nim nie słyszeli albo go wręcz prześladują.

Czwarta warstwa fundamentu teologicznego przypomina, że zbawienie ofiarowane jest wszystkim ludziom. Podstawowe twierdzenie Jan Paweł II formułuje, mówiąc, że zbawienia mogą dostąpić nie tylko ci, którzy w wyraźny sposób wierzą w Chrystusa i weszli do Kościoła (RMis 10). Wielu ludzi nie ma możliwości poznania Chrystusa, przyjęcia ewangelicznego objawienia i wejścia do Kościoła, dlatego dla nich Chrystusowe zbawienie dostępne jest mocą łaski, która, choć ma tajemniczy związek z Kościołem, nie wprowadza ich do niego formalnie, ale oświeca ich w sposób odpowiedni do ich sytuacji wewnętrznej i środowiskowej. Te cztery warstwy fundamentu połączone razem stanowią bazę rozwoju teologii misji, o którą Papież zabiega i do której bardzo zachęca.

Nowe kierunki rozwoju teologii misji: królestwo Boże (rozdz. II)
Skąd aktualność tematu królestwa Bożego i dlaczego jest on tak ważny w działalności misyjnej? Mówiąc o dziele misyjnym Kościoła, zwłaszcza w Azji, gdzie chrześcijanie stanowią mały procent ludności kontynentu, trzeba było znaleźć perspektywę widzenia dzieła misyjnego większą niż tylko sam Kościół. W pracach wielu teologów azjatyckich często poruszany był ten temat, ale nie zawsze poprawnie. Papież pragnął podtrzymać dobre elementy tkwiące w tej koncepcji, ale jednocześnie ostrzec przed niebezpieczeństwami, które mogą się z nią wiązać.

 W drugim rozdziałe encykliki Papież oparł się na Biblii. Ta część stanowi biblijną syntezę tematu królestwa Bożego, znajduje się tu aż 37 odsyłaczy biblijnych odwołujących się do 55 miejsc z Pisma Świętego. Jest to najbardziej biblijna część dokumentu. Trzy pierwsze części drugiego rozdziału stanowią biblijne streszczenie tego zagadnienia. Kolejne zaś dwie części są dyskusją z pewnymi tendencjami w teologii misji oraz pozytywną prezentacją tego, jak Kościół misyjny służy królestwu Bożemu. Najpierw Papież rozprawia się z błędnymi koncepcjami. Przypomina, że posługując się tematem królestwa Bożego, nie można skupiać się jedynie na ziemskich potrzebach człowieka. W takiej niewłaściwej perspektywie działalności misyjnej tym, co się liczy, są programy i walki o wyzwolenie społeczno ekonomiczne, polityczne, a również kulturalne, ale z horyzontem zamkniętym na to, co transcendentne (RMis 17). Choć również na takiej płaszczyźnie istnieją wartości zasługujące na poparcie, to jednak taka wizja misji jest wynikiem ograniczonej koncepcji człowieka pomniejszonego o swój autentyczny i głęboki wymiar i łatwo wyraża się w jakiejś ideologii postępu czysto ziemskiego.

Dalej Ojciec Święty prezentuje inne koncepcje, według których misyjne zadanie Kościoła opisuje się tak, jakby miało polegać jedynie na szerzeniu tak zwanych wartości królestwa, takich jak pokój, sprawiedliwość, wolność, braterstwo oraz popieraniu dialogu między narodami, kulturami, religiami. Takie koncepcje, choć zasadniczo słuszne, źle rozwijane mogą prowadzić do wniosku, że przepowiadanie Ewangelii i sprawowanie sakramentów stanie się nieistotnym dodatkiem misji. Papież proponuje dwa znaki drogowe odpowiedniego rozwoju misyjnej teologii królestwa Bożego. Królestwo Boże, które znamy z objawienia, nie może być odłączone ani od Chrystusa, ani od Kościoła.

Podsumowując ten rozdział, Jan Paweł II wymienia cztery sposoby, na jakie Kościół służy Królestwu. Po pierwsze, przez przepowiadanie wzywające do nawrócenia. Następnie  przez zakładanie wspólnot chrześcijańskich oraz Kościołów lokalnych. Trzecim sposobem tej służby jest szerzenie ewangelicznych wartości. Pisząc o tym, Papież dodaje, że choć zaczątkowa rzeczywistość Królestwa może się znajdować również poza granicami Kościoła, to jednak nie można zapomnieć, że ten doczesny wymiar Królestwa jest niepełny, jeśli nie łączy się z królestwem Chrystusa obecnym w Kościele i kierowanym ku eschatologicznej pełni. Czwartym wreszcie sposobem służby Kościoła sprawie królestwa Bożego jest modlitwa. Kościół służy Królestwu przez swoje wstawiennictwo, ponieważ jest ono [Królestwo] ze swej natury darem i dziełem Bożym. Piszący o królestwie Bożym w perspektywie misyjnej bardzo często wspominają tę trzecią formę służenia Kościoła. Papież przypomina, że poprawna teologicznie wizja prowadzenia misji musi uwzględniać wszystkie cztery formy służenia Kościoła królestwu Bożemu, nie tylko tę jedną.

... i Duch Święty (rozdz. III)
Drugą propozycją rozwoju teologii misji wprowadzoną i rozwiniętą przez Jana Pawła II jest pneumatologia, czyli nauka o Duchu Świętym, której Papież poświęca trzeci rozdział encykliki. Na początek zbiera podstawowe prawdy o Duchu Świętym w perspektywie misyjnej, zakorzeniając je w Biblii. Po przypomnieniu fundamentalnej zasady, że Duch Święty jest pierwszym sprawcą misji, zwraca uwagę na to, że już od samego początku w Kościele istniał pluralizm odzwierciedlający różne doświadczenia i sytuacje wspólnot chrześcijańskich. Według Ojca Świętego ten pluralizm jest owocem dynamicznego impulsu samego Ducha (RMis 23). Duch Święty zrodził różne odpowiedzi wiary na różne sytuacje. Jego przyjście czyni z apostołów świadków. Gdy wyruszają z Jerozolimy, przyjmuje jeszcze bardziej rolę przewodnika. Również dziś Duch pobudza, by iść coraz dalej, nie tylko w sensie geograficznym, ale przekraczając bariery etniczne i religijne, z misją prawdziwie powszechną (RMis 25). Duch Święty czyni misyjny cały Kościół. Pobudza nie tylko grupę apostołów, ale również całą wspólnotę wierzących, a także specjalnych wysłanników przeznaczonych do głoszenia Ewangelii, czyli misjonarzy.

W dalszym ciągu rozdziału Papież przechodzi do innych prawd. W kolejnej części znamiennie zatytułowanej Duch Święty jest obecny i działa w każdym czasie i miejscu podejmuje kilka ciekawych wątków. Pisze w niej m.in., że choć Duch objawia się w Kościele, tym niemniej Jego obecność i działanie są powszechne, bez ograniczeń przestrzennych i czasowych. Wątek ten Jan Paweł II podjął już w swej wcześniejszej encyklice o Duchu Świętym. Przypominając, że Duch Święty wszystkim ofiarowuje możliwość dojścia w sposób Bogu wiadomy do uczestnictwa w paschalnej tajemnicy, Papież wskazuje, że obecność i działanie Ducha nie dotyczą tylko jednostek, ale społeczeństwa i historii, narodów, kultur, religii (nr 28). Warto tu zwrócić uwagę na fakt, że choć już wcześniej tradycyjnie przyjmowano, że Bóg działa w życiu jednostek, to jednak Ojciec Święty to działanie Boże rozciąga również na całe społeczeństwa w ich historii i kulturze a także na inne religie (sic!). Patrząc z perspektywy ewangelizacji Azji, warto wziąć do serca słowa, które Jan Paweł II powiedział po pamiętnym pierwszym spotkaniu asyskim w 1986 roku: każdą autentyczną modlitwę wzbudza Duch Święty, tajemniczo obecny w sercu każdego człowieka. Oczywiście podkreślając mocno prawdę o działaniu Ducha Świętego poza widzialnym ciałem Kościoła, pamiętać trzeba, że jest to ten sam Duch, który działa również w Kościele i dlatego nie może być sprzeczności pomiędzy jednym i drugim Jego działaniem.

Głównymi drogowskazami tego rozdziału są z jednej strony odważne zauważenie działalności Ducha Świętego poza widzialnym Kościołem, a z drugiej przypomnienie, że jest to ten sam Duch Święty i dlatego jedna Jego działalność nie może być przeciwstawiana drugiej, ale obie muszą być zbieżne.

Poprawki soborowej definicji misji (rozdz. IV i V)
Ostatnią sprawą, która warto tu podjąć, jest skorygowana współczesna posoborowa koncepcja misji. Wydawać by się mogło, że wypowiadając słowo misje, dobrze wiemy, co mamy na myśli. Okazuje się jednak, że słowo to wcale nie jest takie jednoznaczne. Jan Paweł II sprecyzował soborowe określenie misji oraz zasugerował kilka furtek możliwego rozwoju.

Biorąc pod uwagę wielkie zmiany w świecie współczesnym po II Soborze Watykańskim, pewne elementy soborowego określenia misji z szóstego numeru Ad gentes straciły na wadze albo też domagają się uaktualnienia. Odpowiadając na nowe wyzwania, Papież najpierw proponuje, aby działalność Kościoła podzielić na trzy grupy: działalność misyjną, działalność duszpasterską oraz nową ewangelizację. Papież rozróżnia wyraźnie działalność misyjną od pewnych innych specjalnych działań, które albo należą do działań duszpasterskich, albo do nowej ewangelizacji, choć mówiąc o nich, często używa się (niewłaściwie) terminologii misyjnej.

Warto zwrócić uwagę na kilka z tych nowości. Najpierw Papież uaktualnia i poszerza soborowe określenie misji, pisząc, że działalność misyjną charakteryzuje się jako dzieło głoszenia Chrystusa i Jego Ewangelii, budowania Kościoła lokalnego, szerzenia wartości Królestwa (RMis 34). O ile dwa pierwsze elementy  głoszenie Chrystusa i Ewangelii oraz budowanie Kościoła  znajdujemy już w dokumentach soborowych, o tyle trzeci  szerzenie wartości Królestwa  jest nowym dopowiedzeniem.

Drugą poprawką, a może lepiej: sprecyzowaniem, jest kwestia terenów i kręgów misyjnych. Jan Paweł II rysuje kręgi misji (RMis 37). Pierwszymi kręgami są kręgi terytorialne. Już od dawna kwestionowano określanie misji przez odniesienie do pewnego terenu jako terenu misyjnego. Misje to przede wszystkim głoszenie Dobrej Nowiny ludom jeszcze nieznającym Chrystusa. Papież zgadza się zasadniczo z tą sugestią, podtrzymuje jednak, że choć kryterium geograficzne jest niezbyt dokładne i zawsze tymczasowe, pozostaje jednak wciąż miarodajne. W odniesieniu do definicji soborowej dodaje jednak cztery dookreślenia. Po pierwsze, istnieją obszary, na których, co prawda, żyją chrześcijanie, ale nie stanowią oni ludności miejscowej  są to na przykład chrześcijanieemigranci. Można tu wspomnieć choćby kraje Afryki Północnej. Mimo że istnieją tam starożytne struktury kościelne, nie można tych Kościołów uważać za w pełni dojrzałe. Po drugie, istnieją miejsca, w których wspólnoty chrześcijańskie są tak małe, że nie są rozpoznawalnym znakiem chrześcijańskiej obecności. Można tu przywołać wiele krajów Azji, w których nominalnie istnieją wspólnoty chrześcijan, ale są one prawie niezauważalne w wielkiej masie wyznawców innych religii. Po trzecie, na niektórych terenach wspólnotom chrześcijańskim brakuje dynamizmu potrzebnego do ewangelizowania własnych społeczeństw. Takich wspólnot kościelnych też nie można uznać jeszcze za dojrzałe. Po czwarte, na niektórych terenach istnieją wspólnoty chrześcijan, które składają się jednak z ludności będącej mniejszością niewłączoną w dominującą kulturę narodową. Jest to wyraźna aluzja do Indii, zwłaszcza do wspólnot kościelnych złożonych z ludzi niższych kast, którzy przez większość społeczeństwa są stawiani poza marginesem kultury narodowej. Choć Kościół istnieje na takich terenach, nie jest on jeszcze dojrzały. Jest stale w stanie misji.

Poza kręgami terytorialnymi Papież zwraca uwagę na fenomen nowych światów i zjawisk społecznych. Pierwszym z nich są miasta. Przez wiele lat misjonarze zajmowali się głoszeniem Dobrej Nowiny najbiedniejszym ludom mieszkających w odległych wioskach. Taka działalność miała swoje znaczenie, ale dziś nie można też zapomnieć o pracy w wielkich miastach, w których żyje coraz więcej ludzi. To tam tworzą się nowe zwyczaje i wzorce życiowe, nowe formy kultury i wzajemnych odniesień, które wywierają wpływ na ludzkość. Warto zwrócić uwagę, że w krajach wysoko rozwiniętych i w starych metropoliach takich, jak Paryż, Londyn czy Nowy Jork, chrześcijanie są obecni, choć często ich liczba się zmniejsza. W metropoliach chrześcijańskich krajów rozwijających się takich, jak Mexico City, Manila czy Săo Paulo, chrześcijanie są obecni i odgrywają ważną rolę w społeczeństwie. Jednak w wielkich miastach niechrześcijańskich krajów rozwijających się  w Kairze, Bombaju czy Dżakarcie  chrześcijanie stanowią mniejszość, która nie jest w stanie wpływać na społeczeństwo i odgrywać w nim znaczącą rolę społeczną. Planując działalność misyjną dzisiaj, trzeba brać pod uwagę tę rzeczywistość. Wśród innych nowych światów Papież wspomina coraz większą liczbę młodych, niespotykane dotąd na tak wielką skalę migracje oraz zjawiska nędzy. Zwyczajne środki często nie są w stanie zaradzić tym potrzebom.

Trzecią grupę nowych kręgów misyjnych stanowią obszary kulturowe, czyli współczesne areopagi. W tym miejscu najwięcej uwagi Jan Paweł II poświęca środkom przekazu. Obserwując nawet tylko naszą polską sytuację, widać jak wielką rolę odgrywają w niej telewizja, radio, prasa czy Internet. W krajach misyjnych sytuacja jest podobna. Dziś w działalności misyjnej nie wystarczy tylko korzystać z tych środków. Trzeba samo orędzie Chrystusa włączyć w tę kulturę, która się tworzy. Są też inne współczesne areopagi, takie jak zaangażowanie na rzecz pokoju, rozwoju i wyzwolenia ludów, praw człowieka i narodów, przede wszystkim mniejszości, działanie na rzecz kobiety i dziecka, ochrona świata stworzonego. Zaangażowanie w różnych dziedzinach jest dziś koniecznym elementem współczesnej działalności misyjnej. Istnieją też areopagi kultury, prac badawczych, stosunków międzynarodowych.

Warto wspomnieć jeszcze trzy elementy z piątego rozdziału. Do tradycyjnych sposobów prowadzenia misji, takich jak świadectwo życia, przepowiadanie Ewangelii, wzywanie do nawrócenia i sprawowanie sakramentów oraz formowanie Kościołów lokalnych Papież dodał cztery, które dziś nabierają coraz większego znaczenia: tworzenie aktywnych wspólnot podstawowych, inkulturacja Ewangelii, dialog międzyreligijny, oraz praca nad rozwojem ludzkim zwłaszcza poprzez rozwój sumień.

Zbierając okruchy teologii misji, musimy najpierw zachować w pamięci, że misje rodzą się z wiary. Wiara jest najgłębszym fundamentem, na którym budujemy teologię misji. Cokolwiek mówimy o misjach, musi to mieć zakorzenienie w podstawowych prawdach naszej wiary. W szukaniu dróg rozwoju teologii misji na przyszłość warto też wziąć sobie do serca drogowskazy, które Jan Paweł II zostawia przy opracowywaniu zagadnień związanych z tematami królestwa Bożego oraz aktywnej obecności Ducha Świętego. Świat stale się zmienia, dlatego też Jan Paweł II wprowadza też pewne poprawki, które trzeba uwzględnić od czasów Soboru.

Podsumowaniem tej krótkiej prezentacji nowych elementów teologii misji przypomnianych przez Redemptoris missio, niech będą słowa Papieża: gorąco zachęcam teologów i tych wszystkich, którzy oddają się szerzeniu chrześcijańskiej myśli, by coraz bardziej służyli misjom (RMis 36).

 

WOJCIECH KLUJ ur. 1966, oblat, kapłan od 1991 roku, studiował w Ottawie, dr misjologii, odbył staż misyjny na Madagaskarze, wykładowca WT UAM oraz seminariów duchownych w Obrze i Paradyżu, redaktor Misyjnych Dróg, autor artykułów naukowych i popularnych na tematy misyjne, mieszka w Obrze. 
 

KS. MAREK CZAJKOWSKI

Misje są sprawą wiary
Wiara nie jest tożsama z deklaracją, jest sztuką! Misje są sprawą wiary, dojrzałej, żywej i czuwającej przy Panu.
 

 

Pytają czasami, także w środowisku uniwersyteckim, czy misyjność cechuje się własną, specyficzną duchowością. Natrafiamy tu na dziwne zestawienia, które pozornie nie pasują do siebie. W naszej mentalności (i ludzie rzeczywiście często na te paradoksy wskazują!) misje są oddalone od parafii, Patronka misji  karmelitanka bosa zamknięta całe życie w zakonnej celi  jest oddalona od misji, duchowość misyjna także jest przywoływana z oddalenia. Tymczasem II Sobór Watykański otworzył epokę komplementarnej różnorodności  jako sobór ekumeniczny nie tylko w znaczeniu zewnętrznym, lecz o wiele bardziej w swej refleksji nad samym Kościołem. Czym jest duchowość misyjna, skoro cały Kościół jest misyjny (RMis 35)? Czyż nie jest ona źródłowo duchowością Kościoła? Jan Paweł II pisze w encyklice Redemptoris missio: Misjonarz ma w sobie ducha Kościoła (89). W ciągu ostatnich 400 lat misje wróciły do Kościoła, a misjologia do eklezjologii. Misyjność powróciła do macierzy po wiekach oddalenia wywołanego drugorzędnymi, bo geograficznohistorycznymi powodami. Jednak prawda o misyjności jest prawdą o Kościele.

Patronka misji św. Teresa od Dzieciątka Jezus i Najświętszego Oblicza także miała ten problem: gdzie jest moje miejsce?. Odnalazłszy je, tak to odkrycie ujęła: W sercu Kościoła, mojej Matki, będę Miłością (Rękopis B). Nawet w tak dostojnym kontekście mamy zaproszenie do postawy bardziej być niż więcej mieć. Nawet charyzmaty można posiadać jak depozyt w banku. Swoją specjalizację, specyficzną działalność w Kościele  też można mieć. Kościoła uczymy się wszyscy i przez całe życie. Zadawałem sobie kiedyś pytanie, jak to jest, gdy się uczy misjologii w kraju misyjnym, na terytorium misyjnym. I okazało się, że kameruńscy klerycy w naszym seminarium w Bertoua niemal alergicznie reagowali na słowo misje. Nie zła wola, lecz mentalność powodowała, że swobodnie można było używać jedynie słów: duszpasterstwo, parafia... Misyjność kojarzyła się z biedą, z Trzecim Światem, z którego tak bardzo chcą się wyrwać. Takie i inne utożsamienia bywały prawdziwymi problemami w formacji, uniemożliwiały poznanie Kościoła, całej jego różnorodności i jedności. To nie prawda o Kościele, ale opory psychiczne sprawiają, że misyjność jeszcze dzisiaj bywa na peryferiach. Skąd się wzięły misje, jeśli nie z bogactwa, z pełni? Gdy nadeszła pełnia czasu, zesłał Bóg Syna swego... (Ga 4,4). Posłanie (misyjność) i pełnia są jak źródło i wypływający zeń strumień. Nie ma mowy o biedzie. Skąd więc te lęki?

Spróbujmy dotrzeć do serca Teresy Martin. Intuicyjnie odczuwamy, że jej patronat kryje w sobie wiele świateł. Przyjrzyjmy się misyjności Kościoła w ich blasku. Może jeszcze przyjdzie nam się czymś zadziwić.

Dać szansę plotce 
Za młodu już, w najprostszych katechizmach znajdujemy naukę Kościoła o wierze, która jest odpowiedzią człowieka na wezwanie Boże. Potem całe życie uczymy się, co to właściwie oznacza. Ta prosta formuła wystawia nas na próbę. Nie zdradza bowiem, jaką drogę przez mękę musimy przebyć, by odwrócić proporcje, do których jesteśmy przyzwyczajeni. Okazuje się, że całe nasze chrześcijańskie życie sprowadza się do ukształtowania właściwych proporcji w spotkaniu człowieka z Bogiem. Czasami w religioznawstwie, porównując chrześcijaństwo z innymi religiami, odwołujemy się do dwóch słów opisujących różne typy religijności: teocentryzm i antropocentryzm. Interesuje nas tutaj owa religijność od strony człowieka, ta właśnie odpowiedź na wezwanie Boże.

Na przykład o tradycyjnych religiachkulturach Afryki mówi się, że mają charakter antropocentryczny, wszystko obraca się wokół człowieka. Bóg, choć daleki, transcendentny, oczywiście istnieje, nie jest jednak tym, który prowadziłby człowieka w Duchu i prawdzie (J 4,23); który w tym wewnętrznym wymiarze byłby przez człowieka uświadomiony. Afrykańczyk o typie religijności wypełniającej całe życie nie uświadamia sobie jednocześnie wartości płynących z duchowego zjednoczenia z Bogiem. Religijność jest utylitarna. Bóg zabezpiecza podstawowe ludzkie sprawy, lecz sam pozostaje nieobecny. Bóg udziela darów, w związku z czym jest przedmiotem kultu, lecz sam nie jest darem, więc jak może być przedmiotem miłości? Człowiek o religijności totalnej, obejmującej wszystko, całą kulturę, cały kosmos, jest równocześnie człowiekiem niesłychanie samotnym, bo nie ma większej samotności od tej, gdy człowiekowi wierzącemu, religijnemu wydaje się, że o wszystkim decyduje sam.

Antropocentryzm religijny nie jest wyłącznie cechą takiej czy innej religii, jest raczej pewną postawą w religijności. Przydarza się także chrześcijanom, mimo że z istoty swej chrześcijaństwo jest religią, w której wszystko, jak na fundamencie, opiera się na jednym: Mając życie od Ducha, do Ducha się też stosujmy (Ga 5,25), oraz: Jeśli jednak pozwolicie się prowadzić duchowi, nie znajdziecie się w niewoli Prawa (Ga 5,18). To także jest głębokim motywem misji ad gentes: ludziom już religijnym, wierzącym, że Bóg istnieje umożliwić sytuację zupełnie wyjątkową, zbawczą, której sobie nie uświadamiają, aby to Bóg ich realnie w życiu prowadził. W Duchu i prawdzie. Pośród wszelkich religii świata, ta sytuacja jest specyficznie chrześcijańska. Kościół umożliwia teocentryzm, misje odwracają proporcje w relacji człowieka do Boga. Niezależnie jednak od religijnych, ogólnych podziałów, antropocentryzm w wierze jest jak koszula bliższa ciału, a teocentryzm okazuje się wielką sztuką, a raczej jest bardzo subtelną łaską. W ludzkiej wierze, w ludzkiej osobowości  także chrześcijańskiej  musi się bardzo wiele dokonać, aby teocentryzm, niezależnie od deklaracji  rzeczywiście zaistniał. Ileż religii na świecie, ileż deklaracji o wierze w Boga! Iluż religijnych ludzi wokół! Najczęściej przydarza nam się jednak religijność, która Bogu wiąże ręce. Dmiemy w trąby i przywołujemy Boga w wichurze (1 Krl 19,11). Lekki powiew błąka się po świecie, ale też  bądźmy pewni  to on wieje kędy chce.

Misje są sprawą wiary (RMis 11), a wiara prawdziwie chrześcijańska  jest sztuką. Pan Jezus, gdy odsłaniał swym uczniom tajemnice królestwa Bożego, zapytał ich: cóż szczególnego czynicie? Czyż i poganie tego nie czynią? (Mt 5,47). Przytacza się także porównanie: chrześcijaństwo posiada złote ziarno, lecz gleba bywa licha; świat pozachrześcijański posiada zaledwie Semina Verbi, lecz ziemia tam jakże często szlachetna. Na tym świecie człowiek jest wędrowcem. Misjonarz udający się w dalekie strony otrzymuje tzw. walizkękaplicę. Zawartość naszej walizki jest chrześcijańska, bywa jednak, że niesiemy ją jak poganie. Wiara nie jest tożsama z deklaracją, jest sztuką! Misje są sprawą wiary, dojrzałej, żywej i czuwającej przy Panu.

Przeciwieństwem takiej wiary jest plotka, pogłoska. Antropocentryzm jest zbliżony do plotki. Ewangelista Mateusz to rozumiał, nawet pogłosce dał szansę w najważniejszym miejscu Pisma. Ciekawe, że w tak centralnym punkcie decydującej o wszystkim Dobrej Nowiny o zmartwychwstaniu Chrystusa autor natchniony ośmiela się umieścić i taki tekst: I tak rozniosła się ta pogłoska między Żydami i trwa aż do dnia dzisiejszego (Mt 28,15). Czy on nie szuka zaczepki? Ta relacja powinna przecież być czysta i jednoznaczna. W takim miejscu już zawsze czytać ludziom o plotce!? Czy to ich nie wystawia na próbę już u samych źródeł powołania? Czy nie usprawiedliwia odejść tych, co zaledwie podeszli?

To chyba jednak nie ma znaczenia, ponieważ nasza antropologia może uczynić, co chce, także z czystym świadectwem. To tkwi w człowieku, w środku. To przyzwyczajenie, psychika. Mateusz rozumiał, że stoi u progu ludzkich, głęboko osobowych, duchowych wyborów i przemian, że nie podaje automatycznie przyswajalnych informacji. Inny apostoł, Tomasz, dotykał Jezusa, a i tak został postawiony wobec konieczności wiary.

Nie ma innej możliwości na tym świecie. Jezus w każdych warunkach pozostaje Tajemnicą. Optymalną postawą człowieka wobec Boga jest wiara, a nie wiedza. Wiedza o zmartwychwstaniu musi przerodzić się w wiarę, we własną, osobistą paschę. Sama wiedza to antropocentryzm, plotka, pogłoska. Ludzie przychodzą i odchodzą. Co więcej, gdy są już w domu, jakby byli obcy. Wędrują w sobie samych, w psychice, w duchu. Ochrzczeni już, bierzmowani, konsekrowani  przychodzą i odchodzą. Wędrują po świecie wyposażeni w charyzmaty, robią to i tamto. Ręka nie jest nogą (1 Kor 12,15), każdy ma inne zadanie. Specjalizujemy się w różnorakich działaniach. Trwa ewangelizacja. Misjonarz przechodzi koło proboszcza, jak wypłata koło nosa: Twój czas to gazetka misyjna wywieszona na drzwiach Kościoła w październiku. Kiedyś wywieszono gazetkę na drzwiach Kościoła i wywołano protestantyzm. Tymczasem: ręka nie jest nogą. Wre praca.

Ostrożnie! Właśnie w tych sferach można spotkać ducha Małej Teresy z Lisieux i pierwszy wymiar jej patronatu! Plotka ma swoje miejsce w szkole wiary, ona się przydaje. Miłosierdzie Boże i jej daje szansę. W pewnej chwili staje się ona ciemną nocą. Człowiek klęka pod ścianą, rozkłada ręce i tęskni. I Pan przychodzi. Obecność otwiera świat wiary.

W XVII wieku rozeszła się plotka, że misjonarzami są tylko zakonnicy. I trwa do dzisiaj. Antropos wie lepiej. Wobec niej fakt, że Kościół jest misyjny ze swej natury i Cały jest misyjny (RMis 2 i 35), to jak w Ewangelii zmartwychwstanie, wobec wykradzenia Ciała. Dobrze, dajmy szansę i tej pogłosce, niech i ta plotka spełni swoją rolę w wierze. I z nią dojdę do ściany, upadnę na kolana i pozostanie mi tylko tęsknota. I Pan przyjdzie, a prawda wyzwoli...

Oddaję Panu wszystkie wypełniające mnie pogłoski i plotki, całą mą wiedzę, antropologię, która tak często staje przed ścianą i którą tak często spowija ciemna noc. Słyszę o zmartwychwstaniu, a cały jestem plotką. Z pomocą przychodzi Patronka misji. Odkrywam wraz z nią paradoks: mój antropocentryzm religijny kryje w sobie coś niesłychanego, jakby był nieustannie wystawiony na coś poza nim, jakby Ktoś nieustannie nań oczekiwał: oto OFIAROWANY, sprowadza Obecność! I już wszystko jest na swoim miejscu. Ofiarowuję go Panu i wszystko dzieje się prawidłowo. To nie jest psychika. To umożliwia miłosierdzie Boga. Tak zachowuje się wiara.

Z aktu ofiarowania Teresy z Lisieux:

U schyłku życia stanę przed Tobą, o Panie, z próżnymi rękami, gdyż nie proszę, abyś policzył uczynki moje... Wszystkie nasze dobre czyny mają skazy w oczach Twoich! Pragnę się więc przyodziać Twoją własną Sprawiedliwością i z łaski Twej Miłości dostąpić wiecznego posiadania Ciebie. Nie chcę innej Chwały, innej Korony, tylko Ciebie, o mój Umiłowany!... Pragnąc, aby całe moje życie było aktem doskonałej Miłości, oddaję się na ofiarę całopalną Twej Miłości Miłosiernej. Wyniszczaj mnie, błagam Cię, bezustannie, przelewaj w serce strumienie nieskończonej czułości przepełniające Twoje Serce, abym stała się, o mój Boże, Męczennicą Twojej Miłości.

Teresa jest przede wszystkim patronką ofiarowanych Bogu pogłosek i plotek, oddanego Mu antropocentryzmu.

Zagospodarować szarą strefę
Antropocentryzm w religijności wyraża się interpretacją Boga przez wydarzenia. Bóg jest tylko tłem w życiu człowieka. Realne jest właściwie tylko to, co się dzieje. Afrykańczyk w swych kulturach tradycyjnych nie mierzy czasu matematycznie, czas jest związany z wydarzeniami 1. Poza nimi nie ma miejsca na czas. Wydarzenia zaś odpływają w przeszłość, a raczej w głąb rzeczywistości. Z kierunku przyszłości Nikt człowieka do Siebie nie przyciąga: przyszłości nie ma, ponieważ nikt ku niej nie prowadzi, Nikt nie jest dla człowieka przyszłością. Kaplica jest enklawą nieba na ziemi, lecz zaraz po Mszy św. Bóg wraca do nieba. W tym sensie życie nie jest historią  historią zbawienia. Człowiek musi wiedzieć, musi się znać. Nie dysponuje tym, czym jest wiara. Wszystko jest religijną kosmologią. Misjonarz odkrywa siebie pośród tego ludu jako jedynego wierzącego. Prowadzi ku Obecności, a dopiero potem do wydarzeń. Wszyscy inni wiedzą. Kryzys tej wiedzy łączy się z rozsypaniem osobowości. Jednak: misje są sprawą wiary. Misjonarz przeprowadza lud z wiedzy do wiary; z ciągłego tu i teraz do: Jestem (Wj 3,14).

Co dzieje się w duszy człowieka, który doświadczył obecności Bożej, dla którego Bóg sam stał się wydarzeniem? Jest to na pewno graniczny moment w życiu. Chodzi o doświadczenie, nie można tego wyłącznie opisać! Podkreślmy tylko jeden jego aspekt. W antropocentryzmie upodobanie do decydowania to jedno, a lęki to drugie. Z reguły człowiek zwykł sądzić o istnieniu Bożym z tego, co się aktualnie dzieje. Już Stary Testament posiada takie odniesienie pomyślności życiowej do Boga. Ludzką rzeczą jest potwierdzać, że Bóg jest, ponieważ jestem szczęśliwy. Panuję nad wszystkim. Jakże pożądana jest w życiu świadomość wypełniania woli Bożej, to, aby między wolą Bożą a naszymi aktami panowała spójność, aby wydarzenia mojego życia i Jego istnienie były styczne.

Tymczasem większość tego, co się dzieje w życiu, jest szarą strefą! Po całych tygodniach wraca się do Boga w rachunku sumienia, w akcie ofiarowania tego wszystkiego, czego nie rozumiałem. Wszystko ratuje opcja fundamentalna, modlitwa po czasie, lecz życie zbladło. Ileż jest wydarzeń, które same w sobie nie tylko nie potwierdzają istnienia Bożego, lecz są absurdalne, targają wiarą na wszystkie strony, rozrywają wszelką zaistniałą wcześniej spójność!

Tu jest Teresa. Patronka szarej strefy. Teresa tak zagospodarowała Obecnością tę absurdalną szarą strefę, że ta właściwie znikła, a raczej przeciwnie: skąd wzięło się nagłe upodobanie do owych absurdów, ich pielęgnowanie, a nawet modlitwa o nie! Ktoś zauważył, że podejście do cierpienia jest trojakie: są tacy, którzy go nie tolerują; są tacy, którzy  gdy się ono pojawi  włączają je na chwilę do swej modlitwy; a są tacy, którzy go szukają. Jak zrozumieć Jana od Krzyża, który powiada: bądźcie prześladowcami waszych przyjemności!. Niech się wypowiedzą ci, którzy jako owoc głębokiego doświadczenia Bożej obecności odkryli w sobie modlitwę: Panie, cokolwiek, byle z Twojej ręki. Jak się dochodzi do tego: cokolwiek? Jaka jest odległość między antropocentryzmem religijnym a owym cokolwiek? Jeśli cała Francja oszalała z miłości do Małej Teresy, to przez tę ogromną wdzięczność dla niej za odzyskanie życia w tym, co człowiek zwykł przyjmować tylko ze smutkiem, a najczęściej odrzucał. Jak niegdyś Europa odzyskała antyk grecki, tak Teresa odzyskała dla nas prozaiczność. Ta szara, często absurdalna, niespójna większość nie jest tym, za co się podaje! Jak bardzo można ją ukochać, skoro najczęściej to właśnie w niej jest obecny Umiłowany! O nocy, coś prowadziła, nocy ty milsza nad jutrznię różaną, o nocy, coś zjednoczyła Miłego z Ukochaną, Ukochaną w Miłego przemienioną.

Z rękopisu B:

a jeśli ciemne chmury zakryją Gwiazdę Miłości, mały ptaszek nie ruszy się ze swego miejsca, bo wie, że za tymi chmurami zawsze świeci jego Słońce, którego blask nie przygasa ani na chwilę. To prawda, że nieraz burza zaczyna miotać sercem małego ptaszka, że nieraz zdaje mu się, jakoby nic już nie istniało oprócz otaczających go chmur; to jest właśnie dla małego, słabego biedactwa chwila radości doskonałej. Co za szczęście dla niego pozostawać tam mimo wszystko, wpatrując się w niewidzialne światło, które ukrywa się przed spojrzeniem jego wiary!!!... O Jezu, póki biedny ptaszek nie oddala się od Ciebie, pojmuję jeszcze Twoją miłość do niego.

Teresa jest patronką nieruszania się ze swego miejsca; pozostawania tam mimo wszystko; nieoddalania się od Ciebie.

Zatem, jak to się stało, że Teresa od Dzieciątka Jezus, zatrzymana w miejscu, w celi Karmelu, stała się Patronką misji świętych będących ze swej istoty dziełem dynamicznym, by przywołać choćby dwa narzędne cele działalności misyjnej: głoszenie Ewangelii i zakładanie Kościoła; praedicatio et plantatio?

Otóż stało się to z tych samych powodów, z których Karol Wojtyła piszący wcześniej doktorat o zagadnieniu wiary u św. Jana od Krzyża, następnie, już w czasie swego pontyfikatu, pogłębił teologię posłania (czytaj: misji) 2. W Karmelu, w jego głębiach jest coś, co sprawia prawdziwą misyjność, jest tam duch misji. Karmel przecież, jak się powiada, to cela i zatrzymanie! Jak się to ma do pełnych dynamizmu misji? Gdzie rozwiązuje się ten paradoks?

Osoba, która zamierza wyjść z Dobrą Nowiną do innych, przyjmuje najpierw w sobie samej Tego, który jeden tylko jest POSŁANY: Ojciec, który Mnie posłał, On dał o Mnie świadectwo (J 5,37a); Tego, który  jeden tylko prawdziwie JEST: Jestem, który Jestem (Wj 3,14) i DZIAŁA: Ojciec mój działa aż do tej chwili i Ja działam (J 5,17); Tego, który czyni posłanym, udziela, daruje tę wartośćtajemnicę, którą jest posłanie. Pozwolić się ogarnąć Miłości, Bogu samemu, Ojcu, który wobec nas jest sam jeden Amor fontalis, źródłem miłości, źródłem tajemnicy posłania  misji Kościoła. Jakże szczególnego znaczenia nabierają w tym kontekście słowa Patronki misji:

Nareszcie znalazłam moje powołanie, moim powołaniem jest Miłość! Tak, znalazłam swoje miejsce w Kościele, a to miejsce, mój Boże, Ty sam mi ofiarowałeś... W sercu Kościoła, mojej Matki, będę Miłością... w ten sposób będę wszystkim (Rękopis B).

Oświadczenie Teresy będę Miłością! mówi o czymś więcej niż tylko o prostym, zwyczajowym przekonaniu, że należy kochać. Stawia nas wobec tajemnicy zamieszkania w Chrystusie, głębokiego, duchowego z Nim zjednoczenia, wewnętrznych zaślubin.

Gdy odwołujemy się do duchowości Karmelu, to właśnie dlatego, że sprawa dotyczy najpierw owych źródeł misji. Nie jest łatwo odkryć wartość życia wewnętrznego jako wiodącego w misyjności. Człowiek wyrywa się do akcji. Widać to po każdym pokoleniu młodych misjonarzy, którzy niedługo po podjęciu pracy misyjnej cierpią głównie z powodu korekty własnej wizji misji. Tymczasem terezjańskie zatrzymanie się w miejscu z powodu Boga samego, w rozhukanym i zmiennym świecie  dokonanie wglądu w siebie, zamieszkanie w jedynym prawdziwie Posłanym przez Ojca, w Chrystusie żywym  okazuje się warunkiem koniecznym wszelkiej misyjności. Wobec niego sprawą wtórną jest kryterium czysto geograficzne oceniające Teresę od Dzieciątka Jezus jako Tę, która nigdy nie była na misjach. Była bardziej niż może się wydawać!

Ogołocenie, które nie jest stratą
Istnieje alternatywa dla postawy antropocentrycznej w religijności. Wskazuje na nią Jan Paweł II w encyklice Redemptoris missio, gdy już u samych początków duchowości misyjnej wprowadza nas w tajemnicę Chrystusa  posłanego przez Ojca:

To dążenie niech was ożywia; ono też było w Chrystusie Jezusie. On, istniejąc w postaci Bożej, nie skorzystał ze sposobności, aby na równi być z Bogiem, lecz ogołocił samego siebie, przyjąwszy postać sługi, stawszy się podobnym do ludzi. A w zewnętrznym przejawie, uznany za człowieka, uniżył samego siebie, stawszy się posłusznym aż do śmierci  i to śmierci krzyżowej (Flp 2,58).

Ten fragment Pisma, tak często czytany w kościołach, powinien stać się sercem misjonarskiej kontemplacji, drogowskazem wszystkich posłanych w Kościele. Jest on samym sednem misji! Jak wiemy, w jubileuszowym roku 2000 Kościół podjął wysiłek nowego spojrzenia na wyżej cytowany tekst apostoła. W odniesieniu do ludzkiej mentalności, przywłaszczającej sobie niekiedy Bożą łaskawość bez należytego usposobienia, wskazano na niezwykle mocną i głęboką wymowę greckiego słowa harpagmon (Flp 2,6): On istniejąc w postaci Boga, nie za łakomy łup uznał być na równi z Bogiem, lecz ogołocił się 3. Biblia księdza Jakuba Wujka oddaje te słowa jeszcze dosadniej: który będąc w postaci Bożej, nie poczytał za drapiestwo, że był równym Bogu, ale wyniszczył samego siebie 4. Opatrzność przypomniała nam o tej tajemnicy także w Dzienniczku siostry Faustyny:

Jezus z powagą i łaskawością słuchał com mówiła i powiedział mi te słowa:  powiedz spowiednikowi, że tak poufale obcuję z duszą twoją, bo nie kradniesz darów Moich i dlatego zlewam wszelkie łaski na duszę twoją, bo wiem, że nie przywłaszczysz ich sobie (1069).

Antropocentryzm wyraża się braniem siebie za kogoś innego, za kogoś, kim się nie jest  z reguły, za kogoś więcej. Człowiek nakłada czyjąś maskę, zamiast do końca, odważnie odegrać rolę. Tego właśnie Jezus  posłany przez Ojca  nie zrobił. Syn Człowieczy nie porwał dla siebie Bóstwa jako maski skrywającej człowieczeństwo, nie szedł na skróty, lecz w tymże człowieczeństwie wypełnił wolę Ojca: A chociaż był Synem, nauczył się posłuszeństwa przez to, co wycierpiał. A gdy wszystko wykonał, stał się sprawcą zbawienia wiecznego dla wszystkich, którzy Go słuchają (Hbr 5,89).

Św. Teresa od Dzieciątka Jezus wspomina, że w dzieciństwie była bardzo uparta i zachłanna. Nie w sprawach złych! W dobru. Potem stanęła wobec innej perspektywy: tak, ten upór i zachłanność się przydadzą, ale inaczej, niż myślisz. Przydadzą się, jak owa plotka, pogłoska z Ewangelii. To nie są rzeczy zbędne, tyle że trzeba je na nowo zorientować. Pamiętam, gdy pracowałem na misjach w Kamerunie, podszedł do mnie w seminarium duchownym ksiądz, prefekt studiów, Afrykańczyk, mówiąc: wielokrotnie mnie upokorzyłeś. Później przez wiele godzin spacerowałem z tym wyznaniem mojego brata w kapłaństwie, współpracownika i nie rozumiałem, o co mu chodzi. Nie przypominałem sobie, abym go upokorzył wprost przez zło. Dopiero po dłuższym drążeniu sprawy pojąłem, że w bolesnym sensie można człowieka upokorzyć dobrem. Dobrem nieuważnie pełnionym, zbyt często we własnym imieniu. Edyta Stein powiedziałaby: O chwałę Bożą trzeba się starać własnym kosztem. Ewangelia nie mówi o tym wprost, czy prześladowcy Jezusa czuli się na swój sposób upokorzeni Jego dobrem. On jednak musiał wiedzieć, że jeśli takie upokorzenie, takie uczucie istnieje, to zwrócenie się do Niego całym sercem jest tegoż upokorzenia całkowitym uleczeniem. Ilu skorzystało z tej możliwości? Ilu przyjęło swe uczucia jak bóstwa, dumnie odchodząc?

Bardzo długo zawołaniem Teresy było: wszystko albo nic!. Jeśli jednak jako bardzo młoda dziewczyna wyraźnie widziała w sobie niebezpieczeństwo grożące jej wierze, to naprawdę musiała być zanurzona w Bożym świetle. W swej autobiografii daje temu wyraz:

Jako dziecię światłości zrozumiałam, że moje pragnienia, by stać się wszystkim, by objąć wszystkie powołania, były bogactwem, które mogło mnie łatwo uczynić niesprawiedliwą. (...) Jak Magdalena dopóty nachylała się nad pustym grobem aż znalazła, czego szukała, tak i ja, uniżywszy się aż do głębin mej nicości, wzniosłam się tak wysoko, że stałam się zdolna osiągnąć mój cel. (...) Zrozumiałam, że Kościół posiada Serce i że to Serce płonie Miłością, że jedynie Miłość pobudza członki Kościoła do działania i gdyby przypadkiem zabrakło Miłości, apostołowie przestaliby głosić Ewangelię (Rękopis B).

Jest alternatywa dla antropocentryzmu. Ogołocenie przeniknięte miłością nie jest stratą. Mała Terenia z Lisieux odsłania szerokie perspektywy misyjne. Czymże w swej istocie jest chrześcijańskie ogołocenie, jeśli nie paschą! Wyłania się, jak z symbolu całej ewangelizacji, z X stacji Drogi krzyżowej, gdy Pan uczy, jakich znaków można się wyrzec, aby zaistniał ten subtelny znak będący sakramentem, dający zbawienie: ale żaden znak nie będzie im dany, prócz znaku Jonasza (Mt 16,4). W spotkaniu z tak niesłychaną różnorodnością ludzką: kulturową i religijną; z takim ogromem ludzkich deklaracji i uczuć; Teresa jest dla misjonarzy Patronką prawdziwych znaków.

Miłość i działanie
Pewien katechista (Tomasz Pouzuong) w południowowschodnim Kamerunie zwierzał mi się któregoś wieczoru:

Ludzie w naszych wioskach, w buszu czy w lesie zawsze żyli miłością, przecież inaczej nie byłoby dzieci, znamy miłość, ona zawsze formowała nasze życie. Zanim przyszli misjonarze, dobrze wiedzieliśmy, co robić w życiu. Były prawa, zwyczaje, istniał przecież jakiś porządek. Kościół natomiast, przez sam fakt, że przyniósł nam przykazanie miłości Boga i bliźniego, czyli miłość jako nakazu  właśnie: przykazując ją, zdeformował, rozbił wiele naszych zwyczajów.
   Choćby ten zwyczaj odnoszący się do tzw. szukania lekarstwa (remede) na rozmaite dolegliwości ludzkie...
   Afrykańczyk epoki przedchrześcijańskiej praktycznie spędza życie na szukaniu lekarstwa na różne zagrożenia, zewnętrzne i wewnętrzne. Szukając, odkrywa owo remede w najróżniejszych przedmiotach, a jeszcze dzisiaj bywa niekiedy, że i w ciele drugiego człowieka, spożywając coś z niego  jako owo lekarstwo dysponujące mocą, będące zabezpieczeniem człowieka. Ale  proszę ojca  jakże to mogę dzisiaj brać coś z ciała drugiego człowieka, nawet w tak ważnym celu, jeśli wiem (i ludzie to wiedzą!), że ten ktoś inny, obok mnie, jest według nauki Kościoła moim bliźnim?! Miłość jako przykazanie czyni z drugiego człowieka bliźniego, zabrania więc odtąd korzystać z dobrodziejstwa całego zwyczaju nazywanego remede! Ratowanie siebie kosztem innego człowieka stało się niemożliwe, ponieważ Kościół bardzo wyraźnie postawił go przede mną  jako bliźniego! Ta zdecydowana postawa to w Afryce nowość! Co teraz począć z zagrożeniami, co z lękami, skąd brać moc, gdy na drodze zwyczajowi stanęła miłość bliźniego? Jak teraz mamy porządkować własne życie? Co dalej z naszym działaniem polegającym na szukaniu i odkrywaniu? To było pytanie o obiektywną rzeczywistość, w ramach której człowiek osiąga zbawienie. Czym ona jest w tym nowym świecie przyniesionym przez misjonarzy?

Jaka jest odpowiedź Karmelu naszej misyjnej Patronki  w jakim kontekście przedstawia się tam miłość? W kontekście ogołocenia, umartwienia. Czy to ogołocenie ma bezpośrednie odniesienie do działania? Rozważmy słowa z Ewangelii: Będziesz miłował Pana Boga swego całym swoim sercem, całą swoją duszą, całym swoim umysłem i całą swoją mocą (Mk 12,30) oraz: Ojciec mój działa aż do tej chwili i Ja działam (J 5,17); porównaj też cały fragment apologii Jezusa:         

W odpowiedzi na to Jezus im mówił: Zaprawdę, zaprawdę, powiadam wam, Syn nie mógłby niczego czynić sam od siebie, gdyby nie widział Ojca czyniącego. Albowiem to samo, co On czyni, podobnie i Syn czyni. Ojciec bowiem miłuje Syna i ukazuje Mu to wszystko, co On sam czyni, i jeszcze większe dzieła ukaże Mu, abyście się dziwili (J 5,1920).

Kochając Boga Trójjedynego, wiem, że tylko On prawdziwie Jest i Działa. Zatem słucham, otwieram się Nań w cierpliwości i posłuszeństwie. Święty Paweł, gdy opisuje miłość, zaraz na początku daje do zrozumienia, że jest ona najpierw  cierpliwa (1 Kor 13,4). Pozwalam (właśnie tu ujawnia się owa cierpliwość) Bogu samemu działać. Inaczej miłość byłaby pozbawiona treści. To jest karmelitańskie czekanie na Boga. Słucham  słuchając, ogołacam się, odrywam od tego, co Bogiem nie jest, ogołacając się  zaczynam rozumieć, rozumiejąc  proszę o włączenie do współpracy, współdziałając  zbawiam. Staję się posłany. Zatem miłość przez ową cierpliwość i posłuszeństwo jest ściśle związana z działaniem, ze współdziałaniem: jest ona czynieniem drogi Panu, robieniem Mu miejsca, jak w przypadku Jana Chrzciciela.

Początek Ewangelii o Jezusie Chrystusie, Synu Bożym. Jak jest napisane u proroka Izajasza: oto Ja posyłam wysłańca mego przed Tobą; on przygotuje drogę Twoją. Głos wołającego na pustyni: przygotujcie drogę Panu, Jemu prostujcie ścieżki (Mk 1,1nn).

To w odniesieniu do miłości Boga samego.

Natomiast w odniesieniu do drugiego człowieka, do bliźniego powiedział Chrystus nawet: miłujcie waszych nieprzyjaciół, i módlcie się za tych, którzy was prześladują (Mt 5,44). Czy to naiwne? Nie, lecz wtedy, gdy przyjmie się i to drugie przykazanie także ze względu na Boga, który sam działa. Spodziewam się w konkretnych, bardzo różnorodnych osobach owego działania Bożego ku zbawieniu, przekraczającego moje własne i ograniczone kryteria, dlatego również z tą samą cierpliwością i posłuszeństwem kocham, czyli pozwalam działać w bliźnim Temu, który sam jeden Jest i Działa. Mamy tu pełniejszy sens modlitwy: bądź wola Twoja. Decydujące jest tu odniesienie do Boga, a nie tylko do ludzi, także w tym, co dotyczy samych ludzi. Tu nie ma wyłącznie wymiaru socjologicznego i psychologicznego, priorytetem jest wymiar religijny, pierwszym oparciem jest sam Bóg i Jego zamysł, wola Boża. Zatem, podobnie jak w przypadku mojego stosunku do Boga samego, któremu pozwalam działać, nie wyprzedzając Go, tak samo, ze względu na tegoż Boga prawdziwego, pozwalam działać człowiekowi. Wszystko, co uczyniliście jednemu z tych braci moich najmniejszych, Mnieście uczynili (Mt 25,40; por.: daleko idące słowa wobec wolności ludzkiej: pozwólcie obojgu róść aż do żniwa z przypowieści o chwaście Mt 13,24nn). W człowieku spodziewam się Boga, kogoś więcej niż tylko ten oto tu, ogarniany zmysłami, opisany wizytówką. To trochę tak, jak w powiedzeniu Edyty Stein: Żadna kobieta nie jest tylko kobietą 5. W tym sensie człowiek nigdy nie jest tylko człowiekiem ogarnianym ograniczeniami widza. Człowieka można do końca zrozumieć tylko w Chrystusie (Jan Paweł II  kazanie w Warszawie w 1979 roku).

Cierpliwość i posłuszeństwo w miłowaniu zarówno Boga, jak i bliźniego mają tę samą misyjną perspektywę! Duch Karmelu, ucząc owego stawania w obliczu Boga czy też czekania na Boga  uczy, jak być posłany. Karmel ucząc miłości, wychowuje do chrześcijańskiego realizmu, uczy misyjności. Mała droga miłości Patronki misji Teresy Martin jest szkołą misji.

Powracając do katechisty, należy zauważyć, że w miejsce wiedzy, poruszania się wzdłuż zwyczajów, które porządkowały dotąd życie tych ludzi na sposób lekarstwa na wszystko, Kościół misyjny wnosi wiarę i miłość, owszem, deformuje zwyczaje, ale i na nowo formuje życie, kształtuje różnorakie odniesienia od nowa, teraz już przez miłość chrześcijańską, podbudowaną wiarą i nadzieją: człowiek spodziewa się Boga samego, który stale działa. Misje zapraszają do współtworzenia rzeczywistości.

ALENA MARCHWINSKI

Dwa obrazy Chrystusa
 

 

Sztuka europejska przez wiele stuleci przedstawiała chrześcijański obraz świata. Począwszy od malowideł w katakumbach aż do skomplikowanych barokowych plafonów, oglądamy wizualizację ucieleśnionego Boga, wiary w zbawienie, a także strachu przed wieczystym ogniem piekła. Chrystus jest w tej sztuce wszechobecny, mimo że zmienia się Jego wygląd i charakter: młody pasterz, władca kosmosu w mandorli, synonim bólu i cierpienia w scenach konania, sędzia dnia ostatecznego czy też niewidoczna dla nas aura, która rozpościera się nad światem codziennych zdarzeń.

Obraz Jana van Eycka Portret Arnolfinich (1434) jest przedstawieniem świeckim. Zarówno para małżeńska, jak i izba, w której jest ona sportretowana, tchnie mieszczańską wiarą w wartości doczesne. Bogate stroje i przedmioty codziennego użytku namalował van Eyck z szacunkiem i miłością do najmniejszego szczegółu. Intymność sceny i jej rodzajowy charakter nie budzą na pierwszy rzut oka najmniejszego skojarzenia ze światem boskim. Atmosfera solidnego dobrobytu i kupieckiego powodzenia wydaje się pozbawiona jakichkolwiek odnośników do spraw większych i ważniejszych niż materialna sfera życia. I to do tego stopnia, że zawarcie związku małżeńskiego, które prawdopodobnie jest tematem obrazu, odbywa się bez pośrednictwa Kościoła. Włoski kupiec Giovanni Arnolfini i córka kupca z Lukki Giovanna Cenani zawierają małżeństwo per fidem, przez ślubowanie wierności w obecności świadków, których widzimy w lustrzanym odbiciu, a którymi są przypuszczalnie: malarz obrazu Jan van Eyck i jego małżonka Małgorzata. Mimo to czujemy, że za mieszczańską samowystarczalnością i umiłowaniem przedmiotów kryje się boska obecność. Każdy szczegół emanuje ową boskością tak, jakby raj był tuż obok, za materialną powłoką życia. Wszystkie przedmioty: zdjęte obuwie, żyrandol z jedną palącą się świecą (mimo dziennego światła), różaniec, fotel z figurką św. Małgorzaty, miotełka, no i przede wszystkim lustro, którego rama udekorowana jest scenami pasyjnymi i której forma przypomina przedstawienia murów niebiańskiej Jerozolimy  ten ukryty symbolizm przekształca intymne zaślubiny Arnolfiniego i Cenani w sakrament małżeństwa, w którym Chrystus jest tym Trzecim  pośrodku kompozycji, niewidzialny, bo zastąpiony lustrem, które pokazuje nam dużo więcej niż sam obraz jest w stanie pokazać. Trzy sfery łączą się w lustrzanym odbiciu: przestrzeń samego obrazu, świat widza, który stoi przed obrazem oraz nieskończona dal wykraczająca daleko poza ramy płótna. Fascynacja, którą budzi Portret Arnolfinich, jest nieodłączna od owego niezmiernie dyskretnego zobrazowania Chrystusa  boskiej emanacji, niewidzialnej, ale mimo to obecnej; nie do ukrycia nawet w tak precyzyjnie przedstawionym świecie doczesnych wartości.

Przeszło 400 lat później swoją wizję Chrystusa maluje Eduard Manet (Martwy Chrystus z aniołami, 1864). Jego Chrystus jest konkretny, martwy, umęczony  po prostu człowiek. Gdyby nie tytuł obrazu i skrzydła aniołów, mógłby to być ktokolwiek: robotnik, kamieniołomiarz czy inna ofiara ciężkiej pracy fizycznej. Bez ducha, bez boskiej aureoli. Sama materia, ciężka, nie tylko dlatego, że pozbawiona życia, ale  przede wszystkim  pozbawiona wiary w to inne życie w zaświatach. Anioł po prawej stronie obrazu budzi szczególny niepokój: w roztargnieniu patrzy przed siebie, jakby myśli jego były zupełnie gdzie indziej. Jest smutny, ale smutkiem, który płynie bardziej z jego wewnętrznej rozterki, niż z faktu udziału w historii boskiego zbawienia. To Chrystus i aniołowie widziani przez obiektyw aparatu fotograficznego, tu i teraz, bez van Eyckowskiej wizji raju na ziemi. Nie martwy Bóg, tylko martwa natura  ciało bez życia i duszy. Chrystus jest samotny, aniołowie mają inne zmartwienia, a widz stoi przed obrazem, w którym boska obecność została zastąpiona wizją świata, w której człowiekowi nie dana jest najmniejsza szansa na pomoc niebios. Samotność Chrystusa ziemskiego przeobraża się w samotność człowieka opuszczonego przez Boga.

Chrystus mojej (ułomnej) prywatnej mitologii to nie jeden, ale właśnie dwa obrazy: niedające się ze sobą pogodzić Jego dwie natury. Niewidzialna, tajemnicza i pełna fascynacji aura boskości, którą czasami, choć niezwykle rzadko sztuka jest w stanie przekazać oraz Człowiek, którego twarz spotyka moją w dialogu z bliźnim bez Boga. Wartości estetyczne i moralne nie mogą zastąpić wiary, ale mogą być źródłem refleksji o życiu. Refleksji, które niekoniecznie są zaprzeczeniem walorów chrześcijańskich. Świat sztuki ma zdolność bycia przejściem pomiędzy duszą a ciałem, ucieleśnieniem prawd czy nastrojów, które wykraczają poza granice codziennych przeżyć i zmagań. Uchylając rąbek tego, co nie daje się zrozumieć czy nawet przedstawić, przypominają te najszczęśliwsze osiągnięcia ludzkiej kreatywności  łaskę wiary, otwierającą furtkę ku nieznanemu. Etyka miłości i poszanowania bliźniego to również otwarcie na to, co obce i nieznane: szacunek dla życia i inności drugiego człowieka. Inaczej mówiąc, jedyna do zaakceptowania osnowa międzyludzkich stosunków, niezależnie od tego, czy ciągle czekamy na Mesjasza, czy znajdujemy siłę w ucieleśnionym Bogu, czy też na własnych drogach zmagamy się z problemem dobra i zła  nie w obliczu Boga, ale twarzą w twarz z innym człowiekiem.

 

ALENA MARCHWINSKI historyk sztuki, ur. w Polsce, w roku 1969 zmuszona do emigracji, pracownik naukowy Biblioteki Akademii Sztuk Pięknych w Kopenhadze, autorka licznych prac z dziedziny historii malarstwa europejskiego, mieszka w Kopenhadze. 
BINNIE KIRSHENBAUM

Trzy stacje krzyża
 

 

1.

Urodziłam się i wychowałam na przedmieściu Nowego Jorku. Mieszkałam przy ulicy, przy której katolicy, przedstawiciele kilku wyznań protestanckich (episkopalni, prezbiterianie, luteranie) i żydzi (moja rodzina i pewna starsza para kilka domów dalej) żyli obok siebie tak spokojnie jak ziarna grochu w strąku. W Ameryce, przynajmniej na zewnątrz, wszyscy są przyjacielscy i mili. Nie chcę przez to powiedzieć, że nie byliśmy świadomi dzielących nas różnic, ale dla mnie jako dziecka różnice w naszych religiach wydawały się nie bardziej znaczące od faktu, że niektóre rodziny malowały swój dom na biało, inne na szaro, a jeszcze inne miały front z cegły. Matka tak wyjaśniała odmienności teologiczne: katolicy i protestanci wierzą, że Jezus Chrystus jest Synem Bożym, a my wierzymy tylko, że Jezus był bardzo mądrym i dobrym człowiekiem. Sposób, w jaki ujęła to rozróżnienie, wskazywał zaledwie na różnicę techniczną.

W domu po drugiej stronie ulicy mieszkała rodzina katolicka państwa P. Mieli jedną córkę w moim wieku, a druga była rok starsza. Dziewczynki te były moimi najlepszymi koleżankami. Razem bawiłyśmy w klasy, skakałyśmy przez linkę i bawiłyśmy się lalkami Barbie, bawiłyśmy się też w grę ich pomysłu zwaną Kościołem, która stanowiła wariant zabawy w dom. Wymagało to ode mnie nauczenia się na pamięć Zdrowaś Mario. Deklamacja tej modlitwy w moim wykonaniu nie wzruszyła mojej matki, ale też specjalnie jej nie zaniepokoiła.

Miałam może siedem lat, kiedy dwie moje najlepsze koleżanki  Kathleen i Elizabeth P.  zwróciły się przeciwko mnie. Pozornie ni stąd ni zowąd krzyknęły na mnie: Brudna Żydówka.

Kiedy przybiegłam do domu, z drżącym podbródkiem, niecałkiem pewna, czy był to powód do płaczu, moja matka, najwyraźniej wierna zasadzie Chrystusa, aby nadstawiać drugi policzek, powiedziała: Ignoruj je.

Nie byłam nieustannie wrogiem. W niektóre dni bawiłyśmy się razem tak miło jak zawsze. Nic nie zapowiadało, kiedy mnie zdradzą albo dlaczego, ale zdradzały.

Tania Żydówka. Rzucały we mnie drobnymi monetami.

Zabójca Chrystusa, dokuczały, nie bacząc na moje szczere protesty: Ja nikogo nie zabiłam.

Ignoruj je, odpowiadała monotonnie matka. Bezustannie powtarzała: Ignoruj je.

Szczerze mówiąc, nie miałam żadnej satysfakcji z ignorowania ich. Co więcej, stanowiło dla mnie tajemnicę, dlaczego jednego dnia byłyśmy przyjaciółkami, a drugiego nagle stawałam się wrogiem. Nie miało to żadnego sensu.

Ta miniinkwizycja trwała już jakiś czas, kiedy moja matka musiała pójść do szpitala. Ojciec towarzyszył jej, zatem zostawiono mnie pod opieką sąsiadki, pani H., której dzieci były ode mnie starsze i dlatego nie byliśmy towarzyszami zabaw. Państwo H. także byli katolikami.

Podczas gdy moja matka przechodziła badania, a ojciec przemierzał szpitalny korytarz, czekając na wiadomość, czy matka ma raka, czy nie, ja poszłam się bawić w klasy przed domem państwa P.

Żydom wstęp wzbroniony, powiedziała Kathleen, po czym nastąpiła powtórka najbardziej kłopotliwego przezwiska. Morderczyni Chrystusa, szydziły. Zabójca Chrystusa.

Biorąc pod uwagę okoliczności  moja matka w szpitalu (chociaż powód jej operacji był dla mnie kolejną niejasnością)  prawdopodobnie czułam się słabsza niż zwykle. Może osiągnęłam punkt krytyczny. Wybuchłam płaczem i szlochając głośno, wróciłam do domu państwa H. Pani H. spytała mnie, co się stało.

Najpierw bałam się jej powiedzieć. Bałam się, ponieważ wiedziałam, że ona także jest katoliczką i myślałam, że to konkretne okrucieństwo popełniają wszyscy katolicy. Kiedy jednak objęła mnie i pogłaskała po plecach, szepcząc Cśś, poczułam się tak pocieszona, że opowiedziałam jej o wszystkim.

Pani H. posadziła mnie przy kuchennym stole, sama zajmując miejsce naprzeciw mnie. Pozwól, że ci coś wyjaśnię. Coś, co będziesz mogła powiedzieć tym dziewczynkom, gdy jeszcze raz będą ci mówiły podobne rzeczy. Nasz Pan Jezus był Żydem, powiedziała. Zatem, kiedy one mówią ci złe rzeczy o Żydach, to tak jakby mówiły je o Jezusie. Powiedz im to.

Wydało mi się, jakby promyk światła przeniknął ciemności i na zawsze pozostałam wdzięczna pani H. nie tylko za jej dobroć, którą zawsze łączyłam z prawdziwym chrześcijaństwem jako przeciwieństwem hipokryzji pobożnej rodziny P., ale za to, że nie kazała mi ich ignorować. Byłam jej wdzięczna, że dała mi pożyteczną informację, coś, czym mogłam się odgryźć tym dziewczynkom. Ta wiedza stała się moją siłą. Jednak nadal brakowało tutaj podstawowego czynnika: dlaczego ja, siedmioletnia dziewczynka z przedmieścia Nowego Jorku, zostałam obwiniona o coś, co zdarzyło się prawie dwa tysiące lat temu w zupełnie innej części świata? Gdzie w tym logika?

2.

Podobnie jak większość młodych ludzi na pierwszym roku uniwersytetu ja także poszukiwałam własnej filozofii; sposobu na życie, dzięki któremu mogłabym być dobrym człowiekiem bez konieczności rezygnowania z wszelkich zabawnych rzeczy. Grzebiąc wśród przekonań, idei i stwierdzeń różnych religii i moralności, słów proroków i profesorów, wybierałam te, które mi się podobały i pasowały do siebie w mojej własnej osobistej religii, mieszając te niewielkie wycinki, które znałam z nauk Maimonidesa, Jezusa Chrystusa, Mahatmy Ghandiego, Ralpha Waldo Emersona i Karola Marksa ze szczyptą Madame Bławatsky. Siedząc jakby w łupinie orzecha, wierzyłam w podział dóbr, wielkoduszność, niestosowanie przemocy, tolerancję, docenianie piękna natury, karmę, jasnowidztwo. Próbowałam żyć według reguł: pracuj dla innych, nadstawiaj drugi policzek, nie sądź i bądź wierna samej sobie.

Przypominając sobie ten okres, myślę, że prawdopodobnie moją własną teologiczną naiwnością można częściowo wytłumaczyć mój krzyżyk. Wypatrzyłam go w oknie sklepu po drodze z mojego mieszkania na uniwersytet. Był ze srebra, długi może na dwa cale i wyraźnie wykonany ręcznie. Miał nieregularne kształty, a Jezus zrobiony był ze srebrnych drutów, skręconych i zgiętych, bardzo prosty w formie, a mimo to wyrażał udręczenie. Krzyżyk był surowy i elegancki. Uznałam go za dzieło artysty.

Kupiłam go i nosiłam na szyi  ten dwucalowy krzyżyk na srebrnym łańcuszku. Do dzisiaj nie potrafię podać ani swojej motywacji, ani racjonalnego uzasadnienia. Być może stało się tak dlatego, że w tamtym okresie mojego życia, czując się udręczona i zmęczona, doświadczałam identyfikacji z tymi, którzy cierpią. Moja religia nie dawała mi żadnego męczennika, więc pozazdrościłam chrześcijanom ich męczenników i przywłaszczyłam Go sobie. Zazdrościłam katolikom także ich świętych, kogoś, do kogo mogłabym się modlić, prosić o łaskę i cuda, kiedy prośba nie wydawała się na tyle ważna, by kłopotać nią Boga. Może w napadzie odrazy do samej siebie próbowałam odpokutować fałszywe roszczenie do żydowskiej skazy albo zdystansować się do niego? Może powód był natury estetycznej  krzyżyk podobał mi się jak dzieło sztuki, tak samo jak podziwiałam obrazy renesansu?

Istniała też możliwość, że winny był wiek, w którym to według odwiecznej tradycji dorastająca młodzież próbuje robić kozła ofiarnego z własnych rodziców, ponieważ podczas następnej wizyty w domu miałam ten srebrny krzyżyk na sobie, widoczny wyraźnie na tle czarnego swetra. Nie było sposobu, żeby go nie zauważyć. Matkę trudno uznać za kobietę religijną, nawet wysilając wyobraźnię. Obchodziliśmy Boże Narodzenie, ponieważ to było zabawne; prawda, traktowaliśmy ten dzień, jakby nie miał nic wspólnego z narodzeniem Chrystusa, a dotyczył raczej świętego Mikołaja (który był ponadwyznaniowy). Mimo to matka rzuciła na krzyżyk jedno spojrzenie i zbladła. Zdejmij to, zanim ojciec wróci do domu, to było wszystko, co powiedziała.

Zbuntowałam się. Nie chciałam go zdjąć. Poza tym nie rozumiałam, dlaczego ojciec, człowiek, który rzadko się gniewał, miałby się nim przejąć. Ojciec nie był zainteresowany, kiedy zaczęłam palić papierosy, śmiał się, kiedy ufarbowałam sobie włosy na kolor czerwonego lizaka, wywrócił tylko oczami, kiedy pewnej nocy przyszłam do domu pijana. Dlaczego noszenie krzyżyka miałoby wywołać w nim inną reakcję?

Och, ta głupota młodości! Ojciec urodził się w Ameryce, ale jego rodzice i rodzeństwo nie. Dopiero parę lat później powiązałam krzyżyk na swojej szyi z opowieściami dziadków ze strony ojca mówiącymi o obrazie krwi i pogromach w czasie Wielkanocy, pobiciach, podpaleniach i zabójstwach popełnianych w imię Jezusa Chrystusa. Z pewnością nie jestem żadnym autorytetem w sprawie Chrystusa, ale zawsze miałam skryte podejrzenie, że bez względu na to, czy On był Synem Bożym, czy tylko dobrym i mądrym człowiekiem, nie zgodziłby się na pobicia, podpalenia i zabójstwa popełniane w Jego imieniu.

Chrystus umarł za grzechy świata, ale nie potrafię sobie wyobrazić, że zrobił to, aby ustanowić przykład dla wszystkich Żydów mających umierać na skutek grzechów innych.

3.

Konstytucja amerykańska gwarantuje rozdział Kościoła i państwa, zatem wizerunki Chrystusa w Ameryce są ograniczone jedynie do miejsc kościelnych i nie wolno ich umieszczać w miejscach i budynkach publicznych. W czasie świąt Bożego Narodzenia można trafić na scenkę ze stajenką na publicznym placu, ale i to jest rzadkością.

Ilekroć jadę do Europy, muszę się przestawić i przyzwyczaić do oglądania tych wszystkich wizerunków Chrystusa na krzyżu wzdłuż dróg, w bibliotekach, w szkołach, w budynkach rządowych, ale najbardziej zdumiewa mnie to wtedy, gdy spotykam ukrzyżowanie w restauracjach. Szczerze mówiąc, nie przypominam sobie, żebym je widywała we francuskich bistrach albo włoskich trattoriach, ale są w piwiarniach i smażalniach w Bawarii i w podobnych miejscach w Austrii. Błyszczą tam na widoku, jakby koronę cierniową oświetlono neonem, a Chrystus mrugał oczami. Nie chodzi o to, że mam coś przeciwko nim per se. Raczej jestem ciekawa, dlaczego one w ogóle tam są. Nie mówię tu o ośmiocalowych przedmiotach dyskretnie umieszczonych w celach kultu czy błogosławieństwa. Te to ogromne, często naturalnej wielkości repliki Chrystusa na krzyżu dominujące nad pomieszczeniem, w którym  jak sądziłam  mamy jeść, pić i weselić się. (Oczywiście, w tych miejscach umieszcza się też wypchane zwierzęta, które również nie pobudzają mojego apetytu).

Dla Żyda, a przynajmniej dla amerykańskiego Żyda, który dotąd spotykał się z podobnymi miejscami w podręcznikach do historii, piwiarnie przeważnie nie są przestrzeniami, w których czuje się dobrze. Jednakże sama chodzę do nich od czasu do czasu i zawsze kręcę głową ze zdumieniem, widząc podobne dekoracje.

Ostatnio byłam w Monachium, aby promować swoją nową powieść. Do programu promocyjnego książki należał również wywiad filmowany przez telewizję, który miał się odbyć w Spatenhaus, to znaczy w piwiarni, aczkolwiek luksusowej. Wyjątkowo czysta i osobliwa jak z ludowej baśni i przepełniona obfitością bawarskiego uroku, miała wysokie belkowane sufity, freski na ścianach, kosze z preclami na stołach oraz Chrystusa na krzyżu na ścianie.

Ekipa filmowa zaczęła przygotowania, ustawiono dwa krzesła naprzeciw siebie; jedno dla mnie, drugie dla kobiety zadającej pytania. Dziennikarkę posadzono twarzą do ukrzyżowanego Chrystusa. Krucyfiks był wyjątkowo duży, a przynajmniej taki mi się wydawał, lecz całkiem możliwe, że wydawał mi się większy, niż faktycznie był. Czułam ulgę, że znajdował się za mną.

Byliśmy gotowi zacząć. Przyznam jednak, że ja nie byłam przygotowana na pierwsze pytanie, które mi postawiono. Jeśli nie z innego powodu, to dlatego, że w wywiadach pierwsze pytanie zazwyczaj bywa lekkie i łatwe. To jednak takie nie było. Jak pani, będąc Żydówką, czuje się, chodząc po ulicach Monachium?, zapytała kobieta.

Nie miałam przygotowanej odpowiedzi. Skrawki wielu myśli przebiegły przez mój umysł: historia miasta, antysemityzm, filosemityzm... uczucie alienacji, ale żadnej ciętej wyraźnej odpowiedzi, aż do chwili, gdy nieświadomie odwróciłam się w swoim krześle i spojrzałam na Jezusa na krzyżu, zakrwawionego i udręczonego, wiszącego nad moją głową.

Będąc Żydówką, właśnie tak się czuję  jakby zawsze, nie tyle sam Chrystus, ile Chrystus taki, jakim zrobił Go człowiek, wisiał nad moją głową.

tłum. Justyna Grzegorczyk

 

BINNIE KIRSHENBAUM pisarka amerykańska. Opublikowała dotychczas cztery powieści i dwa zbiory opowiadań, które  tłumaczone m.in. na niemiecki i francuski  cieszą się coraz większym uznaniem europejskiej krytyki i czytelników, wykłada na Uniwersytecie Columbia, mieszka w Nowym Jorku. 

STANISŁAW DEJCZER

Ogród
 

 

Miałem wtedy osiem lat i uwielbiałem spędzać letnie wakacje u mojego pięknego dziadka w jego starej, rybackiej chacie nad jeziorem na Pomorzu.

Wczesnymi rankami pływaliśmy na wyścigi w krystalicznej wodzie, nurkowaliśmy w poszukiwaniu zaklętych muszli.

Mój dziadek lubił rozśmieszać mnie różnymi sztuczkami. Udawał na przykład gąsiora szukającego w trzcinach niewiernej gęsi albo też robił z siebie małpę, która nie umie pływać. Grał ją tak doskonale, że chwilami wpadałem w rozpacz, myśląc, iż moim dziadkiem będzie odtąd dorodna małpa. Dziadek w młodości był znanym aktorem i potrafił odgrywać rolę nie tylko małpy. Na starość kupił sobie rybacką chatę nad jeziorem w małej wsi i grał rolę rybaka. Tym sposobem uwolnił się od wielu niepotrzebnych zajęć, które przygniatają ludzkość w wielkim mieście.

Moje wakacje u dziadka były wielkim ogrodem dziwności, pełnym starych zamkowych ruin, zatopionych wysp, gadających sów i komarów. Nawet ich bzyczenie czyniło nas szczęśliwymi. Robiliśmy to, co nam się akurat podobało; piliśmy swobodę i wolność jak zimne, zsiadłe mleko w czasie upału. Niczego więcej nie potrzebowaliśmy.

Pewnego dnia zapragnęliśmy pojechać na rowerach do ruin pokrzyżackiego zamku. Nie dalej niż kilka kilometrów. Z trudem weszliśmy po kulawych schodach na wysoką wieżę, dziwnym sposobem trzymającą jeszcze fason średniowiecznej warowni. Stamtąd rozciągał się widok na okoliczne wsie i lasy. Moją uwagę zwróciła pewna budowla na horyzoncie otoczona ledwie widocznym murem.

 Co to jest?  zapytałem dziadka.

 To?  zmrużył ironicznie jedno oko.  To jest, powiedzmy, święty teatr.

 Taki samotny? Wśród pól i lasów? Ty tam też odgrywasz małpę, która nie umie pływać?

 Nie, skądże. To nie mój teatr ani nie moja małpa.

 A czyja?  nie dawałem mu spokoju, bo zaciekawiła mnie ta ledwie widoczna, tajemnicza budowla na horyzoncie.

 Nic takiego...  odpowiedział dziadek.  To jest teatr przez wierzących zwany kościołem.

 Bez wieży?  domagałem się wyjaśnień.

 Bo to jest teatr klasztorny.

Nigdy jeszcze nie byłem w kościele. Widziałem go tylko z zewnątrz. Słyszałem dzwony z wieży. Uważałem więc, że kościołowi potrzebna jest wieża do bicia w dzwony, z góry. Dzwonienia z piwnicy nikt by nie szanował.

Próbowałem kiedyś rozmawiać o głosach dzwonów z ciotką Renatą, u której mieszkałem od dawna, ja, sierota po kraksie rodziców. Jednak ciotka Renata nie lubiła ani dzwonów, ani kościołów. Rozmawiała najchętniej o swoim kocie Mazurku, którego ja nie znosiłem, bo pachniał tak samo jak ciotka Renata.

 Bardzo chciałbym zobaczyć ten teatr bez wieży  poprosiłem mojego dziadka, ponieważ coś mnie w tamtą stronę ciągnęło.

 Jak uważasz  powiedział tak, że poczułem się dorosłym, który może o czymś decydować.

 Kocham cię za to, że mi niczego nie zabraniasz  odpowiedziałem, żeby mu zrobić przyjemność. Zresztą... naprawdę go kochałem.

Do budowli na pagórku pojechaliśmy rowerami następnego dnia. Nie dalej niż cztery kilometry. Wiedziałem, bo na kierownicy miałem licznik, który wskazywał również datę. Cyfra była czerwona, oznaczało to jakieś święto.

Przed bramą do budowli bez wieży kłębił się tłum ludzi. Ze straganów rozstawionych na placu rozlegały się piski piszczałek i trąbienie plastikowych trąbek, dorośli kupowali dzieciom cukierki i obrazki pań i panów w długich sukniach i ze złotymi obrączkami wokół głów.

Mnie też ogarnęła wesołość, czułem, że na tym nie skończy się nasza wyprawa do świętego teatru, jak mówił dziadek. Chciałem go o różne sprawy zapytać, ale on zamilkł. Uśmiechał się tylko dziwnie jak chłopiec przyłapany na kradzieży truskawek z cudzego ogrodu. Nie wiedziałem, że on, stary aktor, potrafi zagrać nieśmiałego chłopca. Ja, dziecko, postanowiłem zagrać dorosłego i zaopiekować się tym udawanym chłopcem.

Pociągnąłem dziadka za rękę w stronę wejścia do budowli. Początkowo hamował obcasami, ale ścisnąłem mocniej jego dłoń, dodałem mu odwagi, że ze mną nic mu nie grozi w tym kościele. Przestał hamować. Weszliśmy do środka. Ja pierwszy raz w życiu, a on  nie wiadomo  ale chyba też dawno nie był w takim miejscu, bo rozglądał się ostrożnie, szczególnie w górę, na malowane obrazy na wielkim suficie, jakby coś mu miało spaść na głowę.

Nagle na wysokim balkonie huknęła perlista muzyka, chyba z piszczałek. Aż drgnąłem. Dziadek przeciwnie. Obejrzał się, uśmiechnął trochę ironicznie, trochę tęsknie  jakby coś sobie nagle przypomniał, nachylił się do mnie i powiedział:  Ja też tu kiedyś, przed laty jeden, jedyny raz grałem...

 Małpę?  zapytałem z uznaniem, bo wiedziałem, że najlepiej dziadek potrafi grać małpę, która nie umie pływać.

 Głupku!  syknął.  Grałem na organach. To te piszczałki. Zawsze najpierw pomyśl, a dopiero później pytaj.

Pomyślałem: Tak, słusznie, zachowałem się jakbym miał siedem lat, a nie osiem. Potem jeszcze raz zwróciłem się do mojego dziadka:  Dziadku, coś tu nie jest w porządku. Jeżeli mówisz, że grałeś tu na tych piszczałkach, to znaczy, że tu już kiedyś byłeś, a zagrałeś takiego, który nie był tu nigdy. Nawet dziecko ośmioletnie jak ja widzi, że to akurat źle zagrałeś, jak niedobry aktor. I jeszcze udajesz, że nie odróżniasz teatru od kościoła?

 To proste  szepnął mi do ucha  sam popatrz, posłuchaj.

I rzeczywiście. Grały przyjemnie piszczałki zwane organami, ludzie śpiewali  jeden głośniej od drugiego, ksiądz w srebrnym stroju coś niezrozumiale recytował w znanym języku, dymy kadzideł spowiły główny ołtarz, w którym powoli podnosił się ciemny obraz, spod którego ukazywać się zaczął obraz złocony z twarzą pięknej pani.

 To cudowna Madonna  szepnął mi do ucha dziadek.

 Wiem  odszepnąłem  bo raz zostałem przez pomyłkę w szkole na lekcji religii i ksiądz o Niej mówił.

Wszyscy ludzie klęczeli z opuszczonymi głowami. Śpiewali nieznaną mi, uroczystą pieśń, organy grały cienko, jakby ktoś przesuwał smyczkiem po pajęczynie. Zachciało mi się płakać z radości. Bez żadnego powodu. Może przez rozkoszne dymy kadzideł pomieszane z cichą, ptasią muzyką i uroczystym szmerem oddychających uroczyście ludzi?

 A widzisz, jaki to piękny teatr?!  szepnął mi do ucha dziadek.  Nawet ty, który nie masz pojęcia o żadnej religii, wzruszyłeś się. A może tylko odgrywasz wzruszonego?

 Nikogo nie odgrywam!  syknąłem ze złością. Chciałem dodać, że to wszystko tak samo wyszło, ale machnąłem ręką, bo on i tak by tego nie zrozumiał. O! Uśmiecha się z wyraźnym pobłażaniem i ironią.

Tymczasem złoty obraz Madonny w ołtarzu znów został zakryty z góry ciemnym, innym obrazem. Odświętność się skończyła, choć organy piszczałkowe ciągle brzmiały, dymy kadzideł pachniały, ksiądz krzątał się, wznosząc ręce przy ołtarzu w otoczeniu chłopców w białych płaszczykach. Bardzo chciałem być jednym z nich, ale nie wiedziałem, jak się do tego zabrać.

Po godzinie wszystko ucichło. Siedzieliśmy z dziadkiem dalej w pustym kościele. Nie wiadomo, dlaczego. Może za dużo tu się działo przed chwilą? Nagle z bocznych drzwi przy ołtarzu wychylił się człowiek w brązowym płaszczu z kapturem na plecach. Spojrzał na mojego pięknego dziadka z siwą czupryną, wyglądającego jak stary królewicz, spojrzał na mnie jak na sługę tego starego królewicza i pewno wziął nas za turystów ciekawych wszystkiego, bo powiedział niegłośno, porozumiewawczo:

 Podnieść?

Obaj nie wiedzieliśmy, o co chodzi. On tymczasem zniknął za ołtarzem. Po chwili coś skrzypnęło, zapiszczało. To ciemny obraz w ołtarzu zaczął się powoli podnosić, odsłaniając, ten drugi obraz całkiem złoty z cudowną  jak mówił dziadek  Madonną. Dopiero teraz mogłem się Jej dokładnie, w spokoju przyjrzeć.

W zupełnej ciszy patrzyliśmy obaj z dziadkiem prosto w Jej namalowane na płótnie, czarne, przenikliwe oczy.

Cisza.

Organy milczały, nikt nie śpiewał. Kadzidła nie pachniały.

Nic. Żadnego teatru.

Długo to trwało. Spojrzałem na mojego dziadka. Szybkim ruchem obtarł sobie jedno oko.

 Brawo!  szepnąłem mu do ucha.  Pięknie zagrałeś pobożnego, wzruszonego królewicza. Jesteś jednak świetnym aktorem, kochany dziadku.

 Nieprawda!  syknął  nikogo nie grałem!

 Wytrzymałeś nie zagrać? Ty, aktor?

 Tak, ja!  odrzekł szybko i odwrócił ode mnie twarz.  Twoja babka...  mówił ciągle odwrócony ode mnie...  która pięć lat temu odeszła na zawsze... miała takie same czarne oczy...

 Opuścić?  rozległo się nagle od ołtarza. Po czym skrzypiąc, w ciszy i bez zbędnych słów, ciemny obraz zaczął powoli zakrywać czarne oczy Madonny, a później resztę złotej postaci.

 

STANISŁAW DEJCZER socjolog i prawnik, autor wielu słuchowisk radiowych oraz sztuk teatralnych, jego najważniejsze książki to: Pęknięty włos, Marynarz, Strach, Manekin, Człowiek w trzech mundurach. 

WOJCIECH CHMIELEWSKI

Przygoda pewnej duszy
Julien Green jest zestawiany François Mauriakiem i Georgesem Bernanosem. Tę trójkę opatrzono etykietką pisarzykatolików. Green wielokrotnie protestował: Jestem pisarzem i katolikiem, ale nigdy nie pisarzem katolickim.
 

 

13 sierpnia mija piąta rocznica śmierci francuskiego pisarza Juliena Greena. Łączył on w sobie typowe dla stulecia ideologii przeciwieństwa, lęki, urojenia, ale także nadzieje, olśnienia i pisarską sławę. Żył długo, niemal sto lat (ur. 1900), pozostawił po sobie kilkanaście powieści i opowiadań, kilka sztuk teatralnych i liczące 17 tomów dzienniki, które prowadził od 1926 roku i od pewnego momentu regularnie publikował.

Robert de Saint Jean, przyjaciel i biograf Greena, napisał kiedyś, że dzieło pisarza charakteryzuje przede wszystkim fascynacja Absolutem i poszukiwanie prawdy bez względu na konsekwencje. Dziennik, a zwłaszcza powieści Greena  ten prawdziwy dziennik, jak zwykł był o nich mawiać  wypełnione są szczególnym rodzajem niepokoju, który wciąż nakazuje pisarzowi sięgać w głąb siebie i tęsknić za Bogiem, źródłem prostoty i szczerości.

Tajemnice Paryża
Ojciec Anglik, matka Amerykanka, pięć sióstr i mały Julien  miejscem zamieszkania tej rodziny był Paryż okresu la belle époque. Liczne stronice prozy Greena wypełnione są migotliwymi obrazami francuskiej stolicy. Rodzina żyła skromnie, ale na poziomie; ojciec był przedsiębiorcą handlującym olejem bawełnianym sprowadzanym ze Stanów Zjednoczonych i potrafił zapewnić byt całej rodzinie, choć ze względów finansowych często musiała się przeprowadzać. Stąd tak wiele obrazów ówczesnego Paryża utrwaliło się w pamięci dziecka  przestronne wnętrza kolejnych mieszkań, ustronne parki, w których tak dobrze było siedzieć na ławce i czytać, chłodne podwórza, na których nie było słychać miejskiego gwaru i wysokie kamienice  tam z mansardowych okienek pokojów dla służby roztaczał się widok na niezliczone paryskie dachy. Sekwana ze swoim szarozielonym nurtem, szeregiem kamiennych mostów spinających oba brzegi i zamglonymi nadrzecznymi bulwarami; na nich nocą czaił się występek, a samobójcy żegnali się z życiem (przepływającą przez Paryż rzekę uczyni potem Green głównym bohaterem powieści Manekiny).

Życie w stolicy Francji miało jednak i inny wymiar. Pani Green wraz z córkami i synkiem często odwiedzała liczne galerie sztuki znajdujące się w tym mieście. Niespełna pięcioletni Julien podziwiał antyczne posągi w Luwrze, patrzył na szereg płócien, a wiele z nich zapamiętał. Zwłaszcza jeden obraz wrył się głęboko w pamięć sześcioletniego dziecka. Przedstawiał faraona, który w szale gniewu zabił dwóch niewolników zwiastujących mu niepomyślne nowiny. Przepyszne, muskularne ciała ciemnoskórych mężczyzn w majestacie gwałtownej śmierci. Green oglądał płótno wielokrotnie i wówczas po raz pierwszy poczuł zgrozę.

Pozostał paryżaninem; tu zamieszkał i tu do końca życia pisał swoje książki. Miasto nad Sekwaną stało się nieodłączną częścią dzieła.

Największą tajemnicą dzieciństwa Juliena Greena nie stał się jednak Paryż, pozostała nią matka przyszłego pisarza. Pochodząca z południa Stanów Zjednoczonych Mary Hartrige Green, córka oficera wojsk Konfederacji, do końca długiego życia swego syna była obecna w jego wspomnieniu, którym potrafił podzielić się z czytelnikami: Można opowiadać o barwie oczu szarych z odcieniem jasnego błękitu. Nie odda się jednak słowami czułości czyjegoś spojrzenia. Matka pełna miłości, czytająca codziennie na głos Biblię i wspominająca swój kraj młodości  bogate i dumne Południe, niesłusznie pognębione wojną secesyjną. Na ścianie w salonie wisiała oprawiona flaga Skonfederowanych Stanów Ameryki, a Mary Green wciąż powtarzała dzieciom: To jest wasza flaga. To dlatego jeszcze po wielu dziesięcioleciach jej syn wyznawał: Niezależnie od tego, co robię, jestem Południowcem zagubionym w Europie. Była to też matka obsesyjnie troszcząca się o moralność syna i narzucająca mu wizję świata podzielonego po purytańsku na czyste i nieczyste  te obrazy i psychologiczne uwarunkowania pozostały w Julienie Greenie i znalazły trwałe miejsce w jego pisarstwie. Pragnienie świętości, pokusa i lęk przed piekłem, wina odpokutowana po latach i cierpienia zwykłych szarych ludzi, żyjących z dnia na dzień bez nadziei na zmianę swego mieszczańskiego uporządkowanego życia, cierpienia tak wielkie, że aż niewyobrażalne dla świata wokół  czytając o tym w książkach Greena, musimy pamiętać o matce  tajemniczym i pełnym powikłań początku, z którego wyrosła pisarska wrażliwość. Napisał: Wiedziałem, że kocha mnie miłością trochę fanatyczną, jaką i ja żywiłem do niej. Może nawet bezwiednie obstawiała mnie ze wszech stron straszliwymi zakazami.

Były też siostry  niedostępna Mary i piękna Eleonora, obie mieszkające już poza domem, Anna, Reta i najmłodsza  Lucy, najbardziej z nich zamknięta w sobie, nieszczęśliwa, cierpiąca. Może zaniedbywana przez rodziców? Ten dom, w którym ojciec wieczorem wesoło gawędził z wszystkimi przy pięknie zastawionym stole, na którym pyszniły się srebra przywiezione z Ameryki, z matką, spowitą w popielaty szal i odpoczywającą przy kominku, z siostrami grającymi na fortepianie  rzeczywistość dzieciństwa zakończyła się wraz z rokiem 1914, kiedy śmierć zabrała Mary Hartrige Green, a wraz z nią stary świat, który rychło skąpał się w krwawej łaźni.

Wyruszyć przed świtem
Tak Green zatytułował autobiograficzną książkę napisaną wiele lat po wydarzeniach swojej młodości. Z dystansu zapragnął odkryć nić, która przechodziła przez całe życie i miała wyjaśnić sens zmagań człowieka ze światem i z samym sobą.

Zamierzam wejrzeć tam, gdzie zwracałem oczy jedynie przypadkiem, dołożyć starań, aby się dobrze rozpatrzeć w tej części świadomości, która tylekroć pozostaje ciemna, w miarę jak oddalamy się od dzieciństwa. Dobre ziarno, szczodrą ręką rzucane przez Boga, i złe przez szatana, jakże one kiełkowały?

To właśnie wtedy, po śmierci matki, a raczej  pod wpływem tej śmierci, młody Green zaczął dostrzegać w religii rozwiązanie swych młodzieńczych (właściwie jeszcze dziecięcych) dylematów. Od najwcześniejszego dzieciństwa był formowany przez chrześcijańską tradycję. Matka i ojciec, a także siostry przyszłego pisarza, byli protestantami. Matka wyznania episkopalnego (amerykańskiego odpowiednika anglikanizmu), ojciec zaś  prezbiteriańskiego. Cała rodzina chodziła od czasu do czasu do protestanckiego kościoła w Paryżu. Domowym wychowaniem religijnym zajmowały się matka i siostry, wpajając dziecku przede wszystkim przywiązanie do słowa Bożego. Biblijne obrazy, a także sam tekst Pisma Świętego, pozostaną z Greenem już do końca. Nawet w chwilach zwątpień i religijnego kryzysu nosił przy sobie Biblię i czytał ją; była ona częścią jego artystycznej osobowości. Jednak nieznana wcześniej pustka domu, z ojcem chodzącym po zimnych pokojach i starającym się ukrywać ból po stracie żony, samotność dziecka pozbawionego matki, pragnącego pokryć bolesny brak lekturą książek, wśród których było wiele dzieł religijnych, pchnęły tę nieuformowaną jeszcze osobowość w stronę Kościoła katolickiego. Najpierw katolikiem został ojciec i pozostawił swą konwersję w całkowitej tajemnicy przed dziećmi. Przypadkowo znaleziony w jego rzeczach Katechizm, potajemna lektura i nieśmiałe pytania zadawane przy obiedzie  tak zaczęła się nowa rzeczywistość duchowa, potwierdzona rychło chrztem w wieku 16 lat. Czystość, którą wpajała mu matka, tak harmonijnie połączona ze śpiewem zakonnic z kaplicy przy rue Cortambert, zdawała się teraz ogarniać całe życie młodego człowieka, upajać go niczym delikatnie, lecz silnie pachnący egzotyczny kwiat, a zarazem pogrążać w głębokim przekonaniu o niezwykłości własnej drogi. Młodzieńcze zachłyśnięcie się katolicyzmem było tak głębokie i szczere, że skutecznie odgrodziło Juliena od ludzi, z którymi przyszło mu się zetknąć. W milczeniu i samotności przeżywał swoje szczęście, zawsze wspominał o tym okresie życia jako o najlepszym. Daleki był przy tym od rozumienia innych; nawet służba wojskowa, którą ochotniczo odbył w charakterze kierowcy ambulansu podczas I wojny światowej, nie stała się dlań doświadczeniem spotkania z drugim człowiekiem. Żył teraz w sobie i dla siebie. Czy można się temu dziwić? Miał wtedy tylko 17 lat, wyrósł na przystojnego, pięknie zbudowanego mężczyznę, z czego powoli zaczął zdawać sobie sprawę, bo przyglądanie się swemu odbiciu w lustrze sprawiało mu przyjemność. Niestety, problemy własnej płciowości były daleko poza zasięgiem refleksji młodzieńca; wiązały się przecież z ciałem, czyli z tym, co, jak wierzył, pozostawało nieczyste.

W 1919 roku Julien Green zaokrętował się na statek płynący do Ameryki. Wyruszył do ojczyzny matki, na południe Stanów Zjednoczonych, by na uniwersytecie w Charlottesville w Wirginii studiować literaturę angielską. Powracał na prastary ląd, który jednak nie stał się dlań, jak dla wielu przed nim, spełnieniem marzeń o wolności. Było wręcz przeciwnie.

Zdawało mi się  wspominał Green po latach  że w miarę jak zbliżamy się do Ameryki, wszystko staje się coraz surowsze, ocean  coraz czarniejszy, światło  coraz zimniejsze, i że coś albo ktoś idzie przede mną. Czy to przeczucie? Lecz cóż warte są przeczucia? Jak mogłem zgadnąć, że za kilka tygodni wstrząśnie mną jeden z najgwałtowniejszych w moim życiu kryzysów religijnych i że oczekuje mnie cierpienie pod nieznanymi nigdy dotąd postaciami?

Zupełnie nie rozumiałem tej swojej miłości 
Cierpieniem było na pewno odkrycie własnej odmienności seksualnej, dotąd może tylko przeczuwanej, może spychanej na dno świadomości. Szok musiał być tym głębszy, że wcześniej Green, oszołomiony nawróceniem i ufny w swą dzięki niemu wyższość, inność i czystość, podążając za sugestiami kierownika duchowego, pragnął nawet zostać mnichem lub świeckim księdzem. Czy teraz  już z bagażem homoseksualizmu  mógł nadal pozostać praktykującym katolikiem? Jak pogodzić brzemię inności i wynikłe stąd duchowe i cielesne powikłania z rzeczywistością konsekrowanej hostii i z Prawdą, którą w świecie koszmaru był Chrystus? Do tego dodać należy pielęgnowane przez lata poczucie odmienności i obcości wobec innych, w dziecinny sposób uznawane nawet za powołanie  teraz to wszystko stanęło murem między rozbudzoną osobowością, doświadczoną przez to, co nieczyste, a światem. U źródeł twórczości prozatorskiej Juliena Greena leży bolesny kłąb religijnych i psychologicznych sprzeczności, z którego rozwikłaniem pisarz borykał się przez ponad dwadzieścia lat. Wspominał:

Wraz z brutalną inwazją rozkoszy świat zdawał się odmieniać w moich oczach. Została mi dana wolność, nadużywać jej było czymś upajającym, przez wiele miesięcy doznawałem uczucia, że uciekłem z więziennego lochu.

Czy można się dziwić, że młody Green buntował się teraz przeciw nowemu wyznaniu? Nie przestając deklarować się jako katolik, po powrocie z Ameryki pisarz pod pseudonimem Théophile Delaporte opublikował głośny Pamflet przeciw katolikom francuskim, w którym najpełniej wyraziły się jego religijne rozterki neofity  z pasją pisał o wszechogarniającej Bożej Miłości, która zamieszkuje w sercu, a ono nie jest w stanie jej pojąć ani ogarnąć; ta Miłość sprawia, że zostajemy jej niewolnikami, przez co wszystkie przyjemności świata stają się nieznośne, bo jest zazdrosna o wszystko, co nie pochodzi od Niej, i powoduje, że dręczą nas wyrzuty sumienia, a czasem nawet rozpacz. Katolicyzm, który nie wiąże się z poczuciem nieładu i udręczenia, a do tego jest wyznawany w sposób chłodny i skalkulowany, nie jest katolicyzmem Greena. To wyznanie innych, od których młody pisarz wyraźnie się odcina. Płomienna forma wystąpienia nieznanego nikomu człowieka zwróciła m.in. uwagę Jacquesa Maritaina, z którym połączyła potem Greena wieloletnia przyjaźń.

W 1926 roku ukazał się literacki debiut autora pamfletu, powieść Mont Cinčre. Zyskała bardzo pochlebne recenzje i zaciekawiła francuską publiczność; ktoś o obcym nazwisku pisał z iście balzakowskim zacięciem, a w książce kryły się już wszystkie najbardziej charakterystyczne cechy tego pisarstwa: ascetyczny, ale i mistrzowski opis realiów, metafizyczny niepokój nurtujący bohaterów, wreszcie oniryczne i fantastyczne elementy, które stanowią o ingerencji Nieznanego w duszny mieszczański świat i zmieniają ludzkie losy.

We władaniu Waruny
Powieści i opowiadania Greena pisane w latach 20. i 30. wypełnia niepokojący mroczny nastrój, pełen sennych majaków, halucynacji i cierpienia  niezawinionego, tępego, któremu poddani są wszyscy bez wyjątku, uczestnicząc w dziwnym tańcu manekinów, do muzyki skomponowanej z ludzkich emocji, namiętności i żądz. Nie bez znaczenia było umieszczenie przed jedną z pierwszych powieści pt. Adrianna Mesurat motta autorstwa Marivaux: Tak ograniczeni we wszystkim, czemuż zdolni jesteśmy do bezgranicznego cierpienia?. Niewątpliwie za powikłanymi losami postaci kreowanych przez Greena mamy prawo dopatrywać się przeżyć duchowych i cielesnych, których doświadczał jedyny syn Mary Hartrige Green. Czy w innym wypadku zamieściłby w swym dzienniku znamienne zdanie: Adrianna Mesurat to ja? Bohaterka jego wczesnej powieści to osoba, która wiodąc na pozór ustabilizowane mieszczańskie życie na prowincji, jest terroryzowana przez apodyktycznego ojca i chorą siostrę, a jej udrękę pogłębia miłość do tamtejszego lekarza.

Świadectwem zagubienia duszy pisarza, ale i poszukiwań wzbogacających wiedzę Greena o sobie samym, stało się dogłębne zainteresowanie psychoanalizą, innymi niż katolickie wyznaniami: kalwinizmem i jansenizmem oraz hinduizmem, a wreszcie buddyzmem, do którego praktykowania skłaniał się nawet w którymś momencie. Przede wszystkim jednak Julien Green pisał; to wówczas ukazały się takie jego książki, jak Lewiatan, Manekiny (najbardziej chyba z nich mroczna  życie bohaterów ukazane jest jako wszechogarniające zniewolenie, z którego ucieczką może być bierne pogodzenie się z nim lub śmierć) i inne. Green staje się pisarzem, którego powieści są czytane i komentowane nie tylko w kręgach literackich.

Na lata te przypada również okres przyjaźni, a może raczej fascynacji osobą André Gidea, pisarza podobnie jak Green wychowanego w religii protestanckiej. Gide swoją niezwykłą osobowością wywierał wielki wpływ na epokę, skandalizował, a jego jawny homoseksualizm, któremu dawał też wyraz w twórczości (Korydon) i rozkochanie we własnym niepokoju były swoistą grą, którą prowadził ze sobą, światem artystów i społeczeństwem. Ten, jak go nazywano, osobisty przyjaciel diabła, przyciągnął Greena tym, że mówił rzeczy ciekawe i różne od tego, co można było powszechnie usłyszeć, frapował oryginalnością sądów, zachowania, nawet ubioru. Czytał powieści Greena i miał na ich temat własny sąd, a jego utwory drukował na łamach założonego przez siebie pisma Nouvelle Revue Française. Chociaż znajomość ta trwała aż do śmierci Gidea w 1951 roku, więcej tych dwóch artystów różniło niż łączyło. Pisał o tym tłumacz Gidea i Greena, Julian Rogoziński:

Anomalia, w której Gide upatrywał jeszcze jeden powód do zachwytów nad sobą, była dla Greena opanowanego identycznymi skłonnościami koszmarem znajdującym ujście w jego powieściach bez porównania bardziej dramatycznych aniżeli Dziennik. To, co Gide traktował jako zwykłe i skądinąd niezawinione odstępstwo od norm psychofizycznych, szukając dlań uzasadnień (nie nowych, co prawda) między innymi w obyczajach i mitach greckich, było zawsze (...) dla Greena dręczącym problemem transcendentnym, alternatywą zbawienia lub wiecznego potępienia.

Green przyznawał, że od roku 1930 rozpoczęła się w jego duszy walka, która dziewięć lat później się zakończyła ponownym nawróceniem. Powrót do Kościoła był tym razem całkowity i konsekwentny, a wyrazem duchowej przemiany pisarza pozostała powieść wydana w 1940 roku. Jej tytuł  Waruna  to imię indyjskiego bóstwa nieba, chaosu, zimna i magii, które z wysokości śledzi dobre i złe czyny człowieka. Literackie pozbawienie mocy Waruny stanowi świadectwo zerwania autora z religijnym synkretyzmem, a także obraz powrotu Greena do katolicyzmu. W duszy pisarza wedyjskiego boga ponownie zastąpił BógCzłowiek.

Rzadko się zdarza  pisał we wstępie do Dziennika  by nawrócenie nie było osiągnięciem celu. Czasami wołają o cudzie, i słusznie, bo to jest cud, ale powtarzając za Massillonem, cud powolny. Przygotowanie sięga niekiedy wiele lat wstecz. Eksplozja jest raptowna, lont był długi.

Prawda ukryta w duszy
Dziennik Greena jest przede wszystkim świadectwem duchowej walki, którą pisarz prowadził sam ze sobą, także ze swoją płciowością, oraz przykładem uczciwości w opisywaniu emocjonalnych i duchowych problemów właściwych dla katolików ubiegłego i obecnego stulecia. Z Greenem stało się chyba tak, jak pisał chętnie czytywany przezeń Pascal:

Wnet wyrzekłbym się rozkoszy, powiadają, gdybym miał wiarę. A ja wam powiadam:  Wnet mielibyście wiarę, gdybyście się wyrzekli rozkoszy. Otóż waszą rzeczą jest zacząć. (...) możecie porzucić rozkosze i doświadczyć, czy to, co ja mówię, jest prawdą.

Prawda Juliena Greena, którą pozostawił w swoich książkach, jest zaś przede wszystkim prawdą o człowieku poszukującym Boga przez całe życie. Konsekwentnie, mozolnie, przez duchowe załamania i mimo nich, w depresji i w stanie grzechu, ale również w pięknie stworzenia, w muzyce i literaturze, a zwłaszcza w głębinach własnej duszy, której nie zawahał się nam pokazać tak, jak potrafił najlepiej. To prawda artysty, dla którego religia była najważniejszą rzeczywistością hic et nunc, od czasów, gdy jako kilkuletnie dziecko słuchał głosu matki czytającej Biblię, aż po lata ostatnie, kiedy jako starzec i członek Akademii Francuskiej, otrzymywał listy zaklinające go, by nie przestawał pisać i publikować kolejnych tomów swego Dziennika.

Rozmyślając o moim życiu  pisał Green na jego kartach  widzę w nim niewielki postęp. A jednak istnieje we mnie ogromna żądza poznania prawdy, tyle tylko, że to przygoda wymagająca dużej odwagi. O ile kiedykolwiek uda mi się pokazać tę prawdę, podzielę się nią z tymi, których kocham. Nadejdzie moment, kiedy będziemy gotowi. Wtedy powiem, czego się nauczyłem, i będziemy znacznie szczęśliwsi. Dowiemy się nareszcie wszyscy, że śmierć nie istnieje, że śmierć to koszmar wyimaginowany przez ignorancję, i pozostaniemy razem na zawsze.

 

Korzystałem z następujących książek Juliena Greena: Wyruszyć przed świtem, tłum. Zofia Milewska, PAX, Warszawa 1969; Tysiąc dróg stoi otworem, tłum. Ireneusz Kania, Wydawnictwo Literackie, KrakówWrocław 1985; Dziennik, tłum. Julian Rogoziński, PAX, Warszawa 1972; Dziennik 19661976, tłum. Julian Rogoziński, PAX, Warszawa 1982; Adrianna Mesurat, tłum. Wiera Bieńkowska, PAX, Warszawa 1973; Manekiny, tłum. Barbara Durbajło, PAX, Warszawa 1985; Waruna, tłum. Julian Rogoziński, PAX, Warszawa 1959; oraz z biografii pisarza autorstwa Roberta de Saint Jean Julien Green par luimęme, Éditions du Seuil, Paris 1967. Cytat z Pascala: Blaise Pascal, Myśli, tłum. Tadeusz Żeleński (Boy), PAX, Warszawa 1983. 

 

WOJCIECH CHMIELEWSKI ur. 1969, absolwent historii i podyplomowego studium dziennikarskiego, publikował w Rzeczpospolitej, Nowym Państwie, Tygodniku Solidarność i Nowych Książkach, mieszka w Warszawie. 


WALDEMAR BORZESTOWSKI

Dżuma w mieście
 

 

Jego ojciec był dyplomowanym lekarzem. Swoją praktykę w Gdańsku prowadził przez dwadzieścia lat, wcześniej mieszkał w Toruniu. Na początku nie było mu łatwo, czuł się obco w wielkim, portowym mieście. Prócz dalekiego krewnego, który pozwolił mu u siebie zamieszkać, nie miał tu nikogo. Dopiero ożenek z Elżbietą, wdową po tutejszym medyku, ułatwił mu wtopienie się w miejscową społeczność i uzyskanie miejskiego obywatelstwa. Przez kilka lat był jedynym lekarzem kalwinem w luterańskim mieście i mimo licznych nacisków ze strony rodziny żony nie zdecydował się na zmianę wyznania. Taki się urodziłem i taki umrę  zwykł mówić żartobliwie.  Jestem pewien, że w protestanckim niebie Kalwin z całą pewnością dogadał się z Lutrem. Miał na to trochę czasu. Uznał jednak, że korzystnie i rozsądnie będzie ochrzcić potomstwo w luterańskim zborze. Dzieci było sześcioro, z czego czworo dożyło wieku dorosłego: Marta, Maria, Tomas i Hans.

Tomas, który po śmierci ojca przejął jego praktykę, odebrał spośród rodzeństwa najsolidniejsze wykształcenie  studiował w Niemczech, podróżował po Europie i wrócił do domu dopiero na wieść o chorobie rodzica. Marta i Maria powychodziły za mąż za dużo starszych od siebie, ogólnie poważanych kupców Schmieden, dwóch braci, którzy mniej więcej w jednym czasie utracili swoje poprzednie małżonki. Siostry stały się od razu posiadaczkami pięknych kamienic w środku miasta, a także niezwykle licznej gromadki dzieci, dla których były wyrozumiałymi macochami. Hans, najmłodszy z rodzeństwa, został pastorem. To jego rodzice kochali najmocniej, może dlatego, że był chorowity. Od początku było wiadomo, że jeśli tylko wyżyje, będzie duchownym, do niczego innego się nie nadawał. Całymi dniami czytał nabożne książki. Modlił się bezustannie i prześladował miejscowego pastora Fritza, nie odstępując go na krok, jak pies. Duchowny, któremu w pewien sposób schlebiało zainteresowanie chłopca, w końcu stracił cierpliwość. Kiedy nie poskutkowały prośby:  Idź się pobawić; lub drobne oszustwa:  Rodzice cię szukają; złapał za kij.

 Już mi stąd!  krzyknął raz niespodziewanie, a mały Hans, płacząc, wrócił do domu. Kiedy rodzice dowiedzieli się o nagannym zachowaniu duchownego, byli oburzeni, poszli do niego na rozmowę.

 Państwa syn uprzykrza mi życie  bronił się pastor.  Przez niego właśnie stałem się taki nerwowy.

Na wszelkie sposoby starał się wytłumaczyć swoje dziwne zachowanie, przeprosić, obiecać poprawę na przyszłość. Na próżno.

 Chrystus kazał dzieciom przychodzić do siebie  argumentowała matka.

 No, tak  pastor był zakłopotany  ale ja nie mam tyle cierpliwości, co nasz Zbawiciel.

 To widać na pierwszy rzut oka  odparł ojciec.  Idziemy  machnął ręką na pastora.

Od tej pory małżonkowie Prater oraz ich dzieci wybierali się na niedzielne nabożeństwa do innego kościoła. W mieście było ich wiele. W wieku dwudziestu lat Hans wiele ksiąg biblijnych znał na pamięć. Ze szczególną jednak lubością cytował Księgę Hioba, dlatego sąsiedzi często nazywali go tym imieniem.  Tego to Pan doświadczył  śmiano się, gdy zamyślony wchodził do kałuż albo ślizgał się na końskim łajnie. Miano go za dziwaka, a nawet półszaleńca. Nieustannie prześladował go pech, wmówił też sobie parę najdziwniejszych fobii, które uprzykrzały mu bytowanie na tym łez padole, na którym wszystko marność i marność. Bał się nie tylko piorunów, wiatru i pająków, ale również podwórzowych kotów, był przekonany, że siedzą w nich nieczyste siły. Unikał miejsc, w których przesiadywały, a przypadkowe spotkanie z mruczkiem opłacał lekką palpitacją serca, do której niekiedy trzeba było wezwać brata lekarza. Nie było tygodnia w jego życiu bez dolegliwości. Dziwne choróbska chętnie go nawiedzały, latem miał zazwyczaj katar, bolało go gardło, zimą ropiały oczy, na przemian miał zaparcia lub biegunkę. Ojciec mawiał o nim, gdy już miał wszystkiego dosyć:  Mój syn to najbardziej uniwersalnie cierpiący człowiek w tym mieście. Z pewnością nie umrze normalną śmiercią. W pierwszej parafii, do której Hans został skierowany, tak zraził swoją trzódkę niekończącymi się i niezrozumiałymi kazaniami, że w końcu zwierzchnicy zakazali mu je wygłaszać. Odtąd, gdy mówił z ambony, zwykł przed sobą stawiać klepsydrę, pilnował, aby jego mowy, zazwyczaj wieszczące rychły koniec świata, nie trwały dłużej niż kwadrans. Po dwóch latach otrzymał własną parafię i omal nie zginął wkrótce po jej objęciu, kiedy to stary dach plebanii zawalił się akurat w momencie, gdy on w sypialni czytał o zagładzie Sodomy i Gomory. Przerażony tym, co się działo wokół, był przekonany, że uczestniczy w opisywanych wydarzeniach. Krzycząc  Boże, zmiłuj się nade mną, grzesznym!  schronił się pod mocarnym dębowym stołem i tylko dzięki temu ocalał. Tomas opiekował się bratem, jak umiał najlepiej, często też wspomagał go finansowo. Obiecał to matce, która zawsze z naciskiem tłumaczyła swoim dzieciom:  Jesteście rodzeństwem i musicie się kochać. Kiedy wciskał mu w ręce talary, a Hans, zarumieniony niczym panienka, uciekał przed nim na drugi koniec pokoju, lekarz przekonywał:  Bierz, to tylko pieniądze. Kiedyś w niebie oddasz mi wszystko z procentem. Pastorowie z pewnością będą tam piastować ważne publiczne urzędy, a lekarze... Lekarze i prawnicy pójdą do piekła za swe grzechy  śmiał się.  Zgoda, oddam z procentem  odpowiadał po chwili namysłu Hans.  Wszystko i z procentem. Był absolutnie przekonany, że biorąc od brata pieniądze, zaciąga długoterminową pożyczkę, którą w przyszłości zwróci. W specjalnym kajecie niezwykle skrupulatnie notował wszystkie kwoty i nieudolnie raz na miesiąc lub dwa naliczał od nich stosowne procenty. Nie przejmował się rosnącą kwotą zadłużenia, pociechą była mu myśl, że skoro tu, na ziemi, jest biedny, to w niebie z pewnością będzie bogaty. To było logiczne i sprawiedliwe. Tomas miał z czego pomagać młodszemu bratu, jego lekarska praktyka kwitła, pieniądze pchały się do niego drzwiami i oknami. Wiele zawdzięczał ojcu, powszechnie szanowanemu lekarzowi, mającemu w mieście wcale liczną i dość bogatą grupę pacjentów, której od lat służył radą i pomocą. Tomas nie zmarnował tego kapitału zaufania. Był pracowity, zdobył solidne wykształcenie i miał to coś, co odróżnia złego lekarza od dobrego  niebywały instynkt, prawie magiczną zdolność bezbłędnego odczytywania przyczyny choroby. Często tłumaczył swemu bratu:  Jestem jak egzorcysta, w ciele i duszy przychodzących do mnie ludzi szukam demonów, które ich dręczą, a potem staram się je z nich wyrzucić raz i na zawsze. Uwalniam ich, ale tam, gdzie ty stosujesz modlitwy, ja używam leków. Tego nie sposób się nauczyć, z tym się trzeba urodzić  powtarzał. Hansa radowało to porównanie. Świadomość, że obaj walczą z tym samym przeciwnikiem, była dla niego miła. Czasami śniło mu się, że wraz z Tomasem pędził konno po niebieskich polanach naprzeciw czarnym, szatańskim hufcom, atakującym mgielne wzgórze. Byli rycerzami światłości, w bój prowadził ich anioł lub archanioł. Trąby niebieskie budziły go o świcie w takim nastroju, że od razu miał ochotę wygłaszać ludziom swoje piętnastominutowe kazania o zbliżającym się niechybnie końcu świata. Kiedy wspominał o swoich snach Tomasowi, ten nie brał jego słów poważnie:  Zawsze myślałem, że w niebie będziemy wypoczywać po tym wszystkim, co mamy tutaj, a ty mi mówisz, że trzeba będzie walczyć. Okropne  przekomarzał się.

Sława Tomasa szeroko rozniosła się po mieście i okolicy.  Jest najlepszy  mówiono. Zaczęli go wzywać do swoich domów bogaci kupcy, wysocy miejscy urzędnicy: ławnicy, rajcy, burmistrzowie, a także przyjeżdżający do Gdańska, bajecznie bogaci wielmoże z Polski. Koledzy po fachu nie kryli zazdrości, przez jakiś czas nazywali go złośliwie Muchołap, powtarzając sobie jak dowcip fałszywą plotkę, że swoim pacjentom każe rozgryzać, oczywiście dla poratowania zdrowia, żywe końskie muchy. W miejscowym światku medyków, zwanych fizykami, specjalistów od wewnętrznych chorób oraz chirurgów, krojących, zszywających i składających połamane kości było zawsze bardzo ciasno, a w związku z tym mało przyjemnie. Walcząc o pacjentów, gotowi byli się pozabijać. Niewesołą sytuację zaostrzała konkurencja ze strony przyjezdnych adeptów tego zawodu, którzy nie mogąc otrzymać zezwolenia na praktykę, ukrywali się na przedmieściach i w tajemnicy przyjmowali chorych, biorąc od nich połowę, a nawet ćwierć zwyczajowego honorarium. Nazywano ich złośliwie partaczami, ale było to określenie niekiedy bardzo krzywdzące, część z nich bowiem miała wysokie wykształcenie i z pewnością dorównywała umiejętnościami lekarzom miejskim. Często byli oni wygnańcami z własnych ojczyzn, ludźmi srodze doświadczonymi przez los. Gdańsk traktowali jak ziemię obiecaną, zrobiliby wszystko, aby móc tu pozostać na zawsze. Zwłaszcza ubodzy chętnie korzystali z usług partaczy, nie tylko dlatego, że byli tańsi i równie skuteczni  ludziom z przedmieść wydawało się, że stanowią część ich świata.  Nie zadzierają głowy  mówili i mieli rację. Taki bowiem ma Pani Bieda zwyczaj, że zrównuje wszystkich.

Tomas mało się przejmował konkurencją partaczy, mało przejmował się czymkolwiek. Był przekonany, choć nie dzielił się swoimi spostrzeżeniami z bratem, że w raju nie będzie mu lepiej. Miał wszystko, czego potrzebował, a nawet dużo, dużo więcej.  Żyć, nie umierać  mawiał do siebie. Jego bogata klientela nie żałowała pieniędzy na swoje zdrowie, a on był jej ulubieńcem. W wieku dwudziestu dziewięciu lat stanął Tomas na ślubnym kobiercu, jego wybranką została mało urodziwa, ale wielce posażna córka ławnika starego miasta Mathiasa Rutha, Marta. To małżeństwo z rozsądku okazało się nadzwyczaj udane, małżonkowie rozumieli się doskonale i szczerze pokochali. Co roku Marta obdarzała Tomasa kolejnym potomkiem. Kiedy ukończył trzydzieści pięć lat, miał miłą żonę z dobrego domu, szóstkę dzieci, kwitnącą praktykę przynoszącą obfite dochody i dwa domy: kamienicę przy ulicy Grobla w samym centrum miasta i letnią rezydencję na przedmieściu, przy siedleckim potoku. Brat Hiob chrzcił wszystkie jego dzieci. Z Bożym błogosławieństwem wszystko miało się jak najlepiej, aż do roku 1708. Wtedy to w mieście pojawiły się pierwsze pogłoski o nadciągającej z południa zarazie. Tutejsi ludzie nie przejmowali się tym zanadto. Od kilkudziesięciu lat wszelkie epidemie omijały miasto szerokim łukiem, ostatnią pamiętało tylko kilku staruszków. Ich opowieści z tego czasu były tak nieprawdopodobne, jak baśnie. Nikt lub prawie nikt nie wierzył, że coś podobnego mogłoby się powtórzyć.  Zaraza przyjdzie albo nie przyjdzie  mówiono, lekce sobie ważąc zagrożenie.  Wszystko w rękach Pana. Coraz liczniejsze plotki docierały jednak do portowego miasta, ustalono na ich podstawie ponad wszelką wątpliwość, że epidemia zrodziła się na polach dalekiej Ukrainy, gdzie młody król Szwecji Karol XII wdał się w bitwę z rosyjskim carem. W walce poległo tylu żołnierzy, że nikt ich nie pochował. Trupy zaczęły gnić i tak powstało morowe powietrze. Wielka żółta chmura śmiertelnej zarazy wędrowała po nizinach Europy, siejąc wszędzie spustoszenie.  To kara za grzechy  zawyrokowali ludzie religijni  chyba nigdy wcześniej nie było tak wiele wojen i zgorszenia. Bóg stracił cierpliwość. Zastanawiano się powszechnie, czy epidemia dotrze aż do Gdańska. Kilku pastorów zaproponowało Radzie Miasta zorganizowanie we wszystkich kościołach nabożeństw przebłagalnych, inni, bardziej radykalni, domagali się od władz rozpędzenia na cztery wiatry kudłatych lafirynd, które stacjonowały od wieków przy ulicach Zbytki i Różanej.  Ta kloaka  wrzeszczał obdarzony tubalnym głosem pastor Johann Davies  sprowadzi na nas gniew Boży! Postanowiono również zarządzić bicie w dzwony, co, jak wiadomo, odpędzało wszelkie złe duchy i przywoływało krążące po niebie w poszukiwaniu zajęcia anielskie oddziały.  Być może ta epidemia jest karą dla katolików i prawosławnych za ich niegodziwości  starał się pocieszać zebranych młody duchowny Hans Prater, ale nikt jego słów nie potraktował poważnie. Młodzian chodzący z głową w chmurach i żyjący problemami proroka Jonasza widocznie zapomniał, że Szwedzi wyznawali tę samą religię, co gdańszczanie, a przecież od nich całe zło wzięło swój początek. Gdyby nie rwali się do walki jak wariaci, Pan Bóg nie musiałby karać całej ludzkości. Chaotyczne dysputy owocowały rozmaitymi spostrzeżeniami, przy czym zaznaczyć wypada, że znacząca większość wypowiedzi starała się odwoływać do argumentów quasirozumowych.  Ocali nas morski wiatr  powiadano.  On, silny, porywisty, rozgoni żółtą chmurę. Tak więc jeden z najbardziej przykrych elementów tutejszego klimatu  morski szkwał będący zgryzotą niekończących się wiosennych i jesiennych dni, miał teraz, wedle opinii wielu, ocalić miasto i jego mieszkańców. Szczególnie żywo w rozmowach dotyczących zarazy uczestniczyli medycy, to oni przekonywali uczenie, że poważne epidemie ubiegłych wieków wymarły, bo tworzące je zarazki straciły swoją moc. Uspokajali:  Obecna medycyna jest znacznie lepiej przygotowana do walki z takimi chorobami, postęp w tej dziedzinie jest niewątpliwy. Nikt już nie leczy wszystkiego żabim jadem, kałem indyka lub czymś jeszcze gorszym, dziś każde dziecko wie, że puszczanie krwi nie zawsze sprzyja odnowie sił zdrowotnych, a amulety to zwykły zabobon. Jest za to nieoceniona driakiew, lek drogi, ale wszechstronny, są balsamiczne żywice, tytoń i mnóstwo, mnóstwo innych leków, których nie znali nasi nieszczęśni przodkowie.

Słudzy boga Asklepiosa skromnie zauważali, że w żadnym stopniu nie można porównywać wiedzy prostych lekarzy sprzed pół wieku z tym, można dziś się dowiedzieć na uniwersytetach. W istocie, lekarze, o czym każdy wiedział, stanowili prawdziwą elitę wśród wykształconych ludzi, znali anatomię człowieka i wiedzieli, jak pobudzić tkwiące w nim humory.

Pewnego słonecznego dnia, na progu listopada, wszyscy liczący się medycy miejscy, wystrojeni niczym książęta krwi, ruszyli w niezwykłej procesji główną ulicą miasta do ratusza. Przykuwały uwagę ich bogate, ozdobione koronkami kapoty, wysokie peruki i laski, którymi dostojnie stukali o bruk, niczym ślepcy. Przybyli do Wielkiej Sali Rady, aby zapewnić burmistrzów i Radę, że nie ma powodów do paniki.  Trzeba się zbroić  przemawiali niczym doświadczeni żołnierze  ale nie atakować. Nikt nie zastanawiał się nad sensem tej wypowiedzi, zadowalając się spostrzeżeniem, że skoro medycy nie boją się zarazy, to może rzeczywiście nie ma się czym przejmować. Od tamtej pory w mieście zaczęły się pojawiać liczne ulotki i broszury omawiające w przystępny sposób istotę przeróżnych epidemii, a zwłaszcza czarnej śmierci, ona to bowiem bezrozumnie krążyła teraz po świecie Bożym, wywołując tak straszne emocje. Przekonywano w nich, że istnieją obecnie na rynku i są dostępne medykamenty, które skutecznie mogą zabezpieczyć przed zachorowaniem. Podawano przykłady odległych miast  włoskich, hiszpańskich oraz mauretańskich  które stosując pewne sprawdzone środki bezpieczeństwa, a także korzystając z rad zawartych w prezentowanych publikacjach, wyszły z epidemii niemal bez szwanku.

Przed zarazą nie trzeba nigdzie uciekać  napisał Tomas, autor jednej z takich broszur. Na okładce przedstawiającej Asklepiosa z wężową laską mógł przeczytać swoje imię i nazwisko  Tomas Praetorius. Niżej był tytuł  O skutecznych lekach przeciw czarnej śmierci. Broszura sprzedawała się znakomicie. Nie na próżno mawiano:  Najlepiej zarabia się na ludzkim nieszczęściu. Zalecany w broszurze tajemniczy medykament o orientalnej nazwie był mieszanką prostych ziół i startych minerałów  przez półtora miesiąca znikał z półek zaprzyjaźnionych aptek w takim tempie, że przygotowujący go praktykanci nie nadążali ze sporządzaniem kolejnych jego porcji. Kiedy podejrzany proceder stał się przedmiotem wnikliwego śledztwa ze strony Rady, w wyniku którego zagroziła ona autorom broszur i sprzedawcom niesprawdzonych leków surowymi karami, pospiesznie zwinięto tak dobrze rozkręcający się interes. Jednak jeszcze przez wiele tygodni domokrążcy oferowali cudowny lek przeciw zarazie.

Napiętnowani przez Radę i kilku odważnych pastorów panowie medycy i panowie aptekarze niewiele przejmowali się gromami, które spadały na ich głowy z ambon, w zaciszu domowym obliczali dotychczasowe zyski i spodziewali się nowych.  Epidemia powinna odwiedzać nas częściej  śmiali się i zacierali ręce. Nie sądzili, że czarna śmierć stoi już na progu ich domu, ostrzy kosę kamienną osełką i puka w okna, raz, drugi i trzeci. Ona, gość z daleka, odrażająca, potężna i zachłanna, postanowiła tu właśnie, w bogatym, portowym mieście, zatrzymać się na dłużej.

Tymczasem nadeszła sroga zima, a z zimą czas przygotowań świątecznych. Ludzie majętni zaczynali udawać przyjaciół biedaków, łajdacy na krótki czas zamieniali się w poczciwców, na apele pastorów do sierocińców, domów żebraczych i szpitali zaczęły przybywać transporty pożywienia i opału. Najubożsi dziękowali Bogu, że wybrał ten czas na swe urodzenie  gdyby urodził się o innej porze, na przykład latem, wielu z nich nie przetrwałoby przerażająco długiej pory chłodów. Skruszone na kilka dni serca krezusów pozwalały nędzarzom zaznać sytości, a nawet cieszyć się drobnymi smakołykami z pańskiego stołu. Od świąt do sylwestra trwał ich karnawał. Mogli bowiem korzystać z dziwnej rozrzutności wielkich. Styczeń i luty należały do diabła  kto przeżył te dwa miesiące, mógł się uważać za szczęśliwca. Tomas w gronie najbliższych radośnie spędził święta Bożego Narodzenia. Przez kilka dni padał śnieg, więc widok za oknem był naprawdę śliczny, wystarczyło pochuchać w okienną szybkę pokrytą grubym lodem, aby przez powstały tym sposobem wizjer mieć wgląd w senne teraz życie miasta, które całe wyglądało jak z bajki. We wszystkich niemal pomieszczeniach pan doktor zarządził grzanie, więc służba biegała po pokojach z węglem i drewnem, wypełniły się ciepłem piękne holenderskie piece, w kominku zabuzował ogień.  Uwielbiam święta  mówił Tomas i tulił się do żony jak kot albo ganiał dzieci po ogromnych pokojach, grożąc, że wrzuci im za kołnierz lodowy sopelek. Chyba nigdy wcześniej świadomość własnego szczęścia nie była w nim tak potężna.

Zima trwała bardzo długo, srogi mróz złapał zaraz po świętach Bożego Narodzenia i trzymał aż do maja. Spowodował wymarznięcie oziminy, drzew owocowych oraz ryb w rzekach. Stanęły wszystkie miejskie młyny. Okowy lodu w zatoce były tak mocne, że pierwszy statek wpłynął do portu dopiero 11 maja 1709 roku. Powszechnie sądzono, że taki mróz wytraci krążące w powietrzu zarazki i odwróci od miasta straszliwe zagrożenie. Stało się jednak inaczej. Już na przełomie marca i kwietnia wśród chorych rozpoznano objawy dżumy. Pierwszym ogniskiem zarazy była gęsto zaludniona uboga dzielnica Starego Miasta zwana Rammbaum, leżąca na podmokłych terenach w pobliżu ujścia kanału Raduni do Motławy. Choć wzrastała liczba gorączkujących, nie wywołało to na początku paniki w mieście. Liczba zgonów nie zwiększyła się nagle. Śmierć stała w miejscu, kosiła, ale tylko biedaków. Tomas po namyśle postanowił więc wraz z rodziną, że nie wyjadą z miasta, przynajmniej na razie. Jak wielu innych bagatelizował niebezpieczeństwo. Wierzył, że zaraza po tak długiej wędrówce i ostrej zimie utraciła swą moc i jeżeli nawet zaatakowała, to niebawem odejdzie, zadowoliwszy się niezbyt wygórowanym okupem. Nie zrezygnował także z praktyki, ale jedynie znacznie ją ograniczył do grona stałych, najbogatszych pacjentów. Z uwagą czytał postanowienia Rady, wśród której członków miał kilku przyjaciół. Jej posiedzenia były niezwykle burzliwe, postanowienia odważne. Burmistrzowie zdecydowali się ogłosić, że mimo zagrożenia epidemią postanowili pozostać na miejscu i czuwać nad porządkiem i przestrzeganiem prawa w mieście. Ich postawa w znacznym stopniu zapobiegła wybuchowi paniki. Zapowiedziano również rozdawnictwo chleba i podstawowych lekarstw dla ubogich. Ustalano normy obowiązujące w nadzwyczajnym czasie, zachwiany powszechnym niepokojem porządek świata przywracano, odwołując się do podstawowych wartości. Ludzie z wolna oswajali się z nową sytuacją, myśleli: Może nie będzie aż tak źle, w końcu jakoś to przeżyjemy z Bożą pomocą.

Tomas zajął miejsce w nowo powstałej Radzie Zdrowia. Utworzyli ją na życzenie władz miejskich najznamienitsi przedstawiciele medyków, zarówno lekarze  fizycy, jak i starsi chirurdzy. Ich zadaniem było wspierać swoją teoretyczną wiedzą  na odległość rzecz jasna  mniej uczonych kolegów po fachu, tych, którzy osobiście mieli ruszyć do szpitali i zarażonych domów, aby tam leczyć i pielęgnować chorych. Do końca maja Tomas nie widział ani jednego chorego na dżumę. Miał rodzinę i starał się być nadzwyczaj ostrożny, szerokim łukiem omijał niebezpieczne dzielnice. Zaraz po wyjściu z domu wkładał do ust anielski korzeń i żuł go, napawając się aromatyczną wonią, która uderzała mu do nosa i przyprawiała oczy o łzawienie. Nauczył się też palić fajkę, a nawet polecił, aby znajdująca się w domu służba zaczęła palić, nawet kobiety.

Dość chłodna wiosna nikomu tym razem nie przeszkadzała, powszechnie bowiem sądzono, że upał mógłby się przyczynić do rozwoju choroby. Pewnego majowego dnia pastor Joachim Weickchman po jednej z niezwykle szczerych rozmów z Bogiem doznał objawienia i ogłosił swoim donośnym głosem, że zaraza oszczędzi miasto. Z podwyższenia ambony odczytał napisaną przez siebie, w części rymowaną dziękczynną modlitwę. Następnego dnia ulotka z wydrukowaną mową świątobliwego była rozdawana na ulicach i placach. Mówiło się, że w jej wydaniu pomogła Rada Miasta chcąca uspokoić wszystkich, że tam, w górze też ma swoje wpływy i wedle wszelkiego prawdopodobieństwa  nieszczęście przejdzie bokiem.

Niestety, pastor Weickchaman nie miał racji, pomylił się, odczytując z ust Najwyższego słowo Misericordia. Lud Gdańska przedwcześnie podziękował Bogu za łaskawość. To, co najgorsze, dopiero miało nastąpić. Przełomowym miesiącem okazał się czerwiec. Właśnie wtedy w okolicach lazaretu, w którym umieszczano wciąż jeszcze dość nielicznych chorych, wybuchła prawdziwa epidemia. Mieszkańcy kilkunastu domów pewnego dnia nie pojawili się na ulicy, potem następni, następni, w ciągu dwóch tygodni wyludniło się kilka przecznic. Lekarze nie mieli wątpliwości  zaczęło się na dobre. Liczba zachorowań zwiększała się z tygodnia na tydzień. Mimo to władze miejskie nie zastosowały drastycznych ograniczeń w ruchu ludności. Pomniejszano znaczenie epidemii w korespondencji kierowanej do miast, z którymi Gdańsk utrzymywał kontakty handlowe. W ten sposób starano się odwlec czas, gdy zostaną one zerwane. W odpowiedzi na list miasta Lubeki Rada pisała, że choroba dotyka tylko najbiedniejszych i nie jest powszechna. W dniu 25 czerwca wprowadzono też swoistą cenzurę: każdy, kto ośmieliłby się listownie przekazywać wiadomości mogące szerzyć panikę, powinien się liczyć z surowymi konsekwencjami. Dla winnych przewidziany był areszt, kara pieniężna, a nawet utrata życia. Niebawem zapytania o zarazę od sąsiednich miast zaczęły napływać jedno po drugim, nadeszły listy z Elbląga i Torunia. Wkrótce świat odizolował się od zadżumionego miasta. Epidemia szybko rozprzestrzeniła się wzdłuż murów miejskich, niczym wroga armia otaczała miasto, zajmując kolejne dzielnice: Siedlce, Nowe Ogrody, Szkoty, Orunię, docierając do miejscowości wokół miasta na Wyżynie i Żuławach. Żniwo śmierci było duże. Mówiło się o wsiach opodal Pruszcza, których ludność wymarła całkowicie. W samym Gdańsku na wieść o tym wybuchła prawdziwa panika. Zaskakującym zjawiskiem, na które wszyscy zwrócili wówczas uwagę, był fakt natury mistycznej  miasto opuściły wszystkie ptaki, zdarzyło się to w pierwszych dniach lipca. Ze łzami w oczach obserwowano odlatujące w nieznane stada gołębi, wróbli, sikorek i szpaków, niejeden pomyślał, że zbliża się ostateczny koniec, nadchodzi godzina zapłaty. Dopiero wówczas, stanowczo za późno, pomyślał Tomas o wywiezieniu rodziny z miasta. Jeden z bogatych mieszczan zaproponował im gościnę w swojej wiejskiej posiadłości, w okolicy ponoć nadzwyczaj zdrowej, wśród sosnowych lasów i w pobliżu morskiego brzegu. Majątek ów nazywał się Domatau. Żona i dzieci opuszczali dom niechętnie, wszyscy rzewnie płakali. Nie było jednak na co czekać, w lipcu zaraza wdarła się za mury, zaatakowała Stare Przedmieście, była tuż, tuż. Tomas wyjechać z miasta nie mógł, a przynajmniej nie powinien, obowiązywały go przepisy określone Ustawą lekarską z 23 kwietnia 1703 roku. Ostrzegały one wyraźnie, że każdy lekarz, który podczas zarazy opuści miasto, może się liczyć z utratą praktyki. Co prawda, te same przepisy nakazywały również wszystkim lekarzom włączyć się aktywnie do leczenia ubogich chorych, ale tym akurat punktem nikt z utytułowanych medyków nie zamierzał się przejmować. Wykorzystując atmosferę strachu, odwiedzali tylko wybranych, zamożnych pacjentów, inkasując zawrotne honoraria.

W tydzień po wyjeździe żony Tomas po raz pierwszy zetknął się z zarazą bezpośrednio. Wychodząc ze swego domu, ujrzał siedzącego pod ścianą sąsiedniego budynku człowieka, który wyglądał jak żywy, lecz był martwy. W ciągu godziny specjalne służby sprzątnęły go z ulicy. Ktoś powiedział:  To dżuma. Tomas wiódł jednak nadal życie spokojne, które niewiele różniło się od tego sprzed wybuchu zarazy. Oczywiście, tęsknił za żoną i dziećmi, ale świadomość, że są bezpieczni, uspokajała go. Większość dnia spędzał w domu, pił cierpkie wino i całymi godzinami czytał, do pacjentów wybierał się konno lub powozem, i to pod wieczór, kiedy robiło się chłodniej. Przejeżdżał przez mniej uczęszczane ulice, nie rozglądał się, aby niczego nie widzieć. W ten sposób zamierzał przetrwać zły czas. Jedynym miejscem, do którego zaglądał regularnie, był kościół. Lekarz, zawsze starający się oddać Bogu to, co Boskie, ale nie więcej, starannie uczestniczył w modlitwach, określoną, raczej niewielką kwotą nagradzając pastora za kazanie. Od miesiąca ich monotonia była zatrważająca. Trupy, trupy, wszędzie trupy  denerwował się Tomas, a przecież on też żył w tym mieście i niczego strasznego nie widział. Ludzie umierali zawsze  mówił. Był przekonany, że rozmiary nieszczęścia nie są tak ogromne, jak o tym powszechnie mówiono.

 Aż nadszedł 20 lipca. Wtedy zachorował stary Johann, niegdyś piastun Tomasa, najwierniejszy z wiernych, niemal członek rodziny. Samotny ten mężczyzna, nie chcąc narażać zdrowia swego pana ani reszty służby, zamknął się w szopie na podwórzu i tam, w zaduchu, wśród starych sprzętów, na słomie postanowił zakończyć swoje życie. Tomas był wstrząśnięty, potwornie bał się zarażenia, ale przecież nie mógł pozostawić Johanna samemu sobie, udawać, że skoro sługa siedzi w szopie, to go nie ma. Razem z Ewą i Małgorzatą, dwiema dziewczynami, które żona zostawiła mu do prowadzenia gospodarstwa, wyjęli drzwi do szopy, a potem, położywszy starca na ogrodowej taczce, powieźli go do domu. Bronił się, protestował ze łzami w oczach, ale był zbyt słaby. Przygotowali mu posłanie w służbówce. Tomas, szukając dla niego ratunku, postanowił wezwać któregoś z lekarzy publicznych, tych szaraków, którzy zmuszeni byli codziennie zmagać się z chorobą. Wiedział, że mieli daleko większe doświadczenie od niego w leczeniu zarazy. Podczas gdy on na posiedzeniach lekarskiej Rady udawał mądrego, oni mądrymi się stali w ciągu ostatnich kilkunastu tygodni. Z całą pewnością na temat dżumy wiedzieli wszystko. Tomas posłał po jednego z nich, a potem czekał, bardzo długo czekał. Medyk, tak zwany chirurg, przyszedł na progu nocy, wyglądał na wyczerpanego. Był blady, miał podkrążone oczy i zapadnięte policzki. Tomas nie podał mu nawet ręki.

 Ryszard Szwartz, ze szpitala na Siedlcach  przedstawił się przybysz.  Zdaje się, że mam przyjemność z doktorem Praetoriusem? spytał.

 Owszem  potwierdził Tomas.  Wezwałem pana, bo mój sługa zachorował.

 Sługa  powtórzył tamten  no, tak. Kiedy zachorował?

 Podobno z samego rana. Miał dreszcze, potworny ból głowy i mięśni, potem dopiero, pod wieczór, pojawiła się wysoka gorączka  mówił Tomas. Starał się stłumić w sobie dziwne poczucie winy, wstydu, bo oto on, uniwersytecki lekarz, wezwał do siebie prostaka od wycinania nagniotków i składania kości, a tamten miał jeszcze czelność o coś go pytać, powtarzać słowa, robić miny. Mógłby się przebrać, umyć  pomyślał na koniec  w jego ubraniu może czaić się śmierć  effluvia znajdujące się w wyziewach, oddechu i pocie chorych. Przenikały one niepostrzeżenie do organów życiowych człowieka, wnosząc ferment do krwi oraz niepokój do umysłu. Tomas wiedział o tym wszystkim z książek.

 Mógłbym zobaczyć chorego?  spytał Szwartz.

 Oczywiście  gospodarz otworzył drzwi do służbówki. Ewa i Małgorzata przyniosły dodatkowe świece. W małym pomieszczeniu zrobiło się dziwnie jasno. Przybyły lekarz, zakrywając usta nasączoną czymś ogromną chustą, pochylił się nad Johannem, pomógł mu zdjąć koszulę, oglądał jego szyję i pachy, potem, nakazując, by obie służące zamknęły za sobą drzwi, obejrzał także pachwiny chorego. Podczas oględzin nie odzywał się wcale. Nikt też o nic go nie pytał. Dopiero kiedy wyszli do sieni, Szwartz się odezwał.

 Marne szanse, choć wszystko w rękach Boga. On umrze w ciągu dwóch dni. Proszę się na to przygotować.

Tomas usiadł.  Mój Boże  westchnął ciężko.  Nie ma żadnej nadziei?  spytał.  Koszty nie odgrywają tu żadnej roli. Zapłacę tyle, ile będzie trzeba, za lekarstwa i opiekę.

Ubogi doktor nisko pochylił kark, wpatrywał się w podłogę, jakby się zastanawiał, potem podniósł głowę i spojrzał Tomasowi prosto w oczy. Był wściekły.

  Miałem setki pacjentów i wiem, co mówię. On umrze w ciągu dwóch dni. Ale...  zawahał się  czytałem pana książkę o pewnym cudownym leku na zarazę, proszę go więc teraz zastosować  burknął nadzwyczaj niegrzecznie. Tomasowi odjęło mowę. Z taką arogancją nie spotkał się dotąd w życiu. To wariat  pomyślał, gdy tamten zbierał się do odejścia.

 Nic panu nie zrobiłem, żebyś mnie pan tak obrażał  powiedział jeden z pierwszych medyków w mieście.  Proszę nie zapominać o tym, kto panu dał pracę i kto może pana z niej zwolnić. Może wówczas będzie pan bardziej uważał na słowa.

Doktor Szwartz stał już przy drzwiach, ale zawrócił, zbliżył się do Tomasa na odległość kroku.

  Śmierć, doktorze  syknął  to ona dała mi pracę, ona też pewnie mi ją odbierze. I doprawdy, proszę mnie nie straszyć. Po tym, co przeżyłem w ciągu ostatnich tygodni, niczego się już nie boję. Nawet piekła.

Tomas miał w głowie zamęt.

 Nie można więc Johannowi pomóc?  spytał już nieco innym tonem.

 Nie, do Boga tylko należy decyzja, może jego godzina jeszcze nie wybiła. Proszę przyjść...  zawahał się chirurg  proszę jutro przysłać kogoś do mnie. Zmiany gnilne we krwi doprowadzą niebawem do jej ścięcia, wstrzymania krążenia i śmierci, lecz... Gdyby pojawiło się wyraźne obrzmienie na węzłach chłonnych, w pachwinach, wtedy można mieć nadzieję. To znak, że choroba wydziela się na zewnątrz. Dam wtedy odpowiednie plastry, które trzeba będzie umieszczać na wrzodach  powiedział.  Nie robiłbym sobie jednak żadnej nadziei. Miał rację, Johann zmarł nazajutrz. Tomas zawiadomił o tym urzędników i wtedy dopiero zetknął się prawdziwie z tym, z czym stykać się dotąd nie chciał. Po zmierzchu pod dom przyjechał, głośno turkocząc, ogromny kryty karawan, do sieni wkroczyło kilku ponurych mężczyzn w jednakowych surdutach, zabrali Johanna i wrzucili go na wóz, jak zwierzę.

 A gdzie trumna?  spytał Tomas.

 Nie ma trumien  odparli.  Jeszcze dwa tygodnie temu chowaliśmy po kilku w jednej, ale teraz nie nadążylibyśmy ich zbijać. Postanowienie Rady jest takie, żeby chować wszystkich w masowych grobach. Zbyt wielu umiera, panie.

  W masowych grobach?  Tomas nie mógł uwierzyć.  Jak to? Bez pogrzebu?

 Pastorzy nie chcą przychodzić na cmentarz, nie odwiedzają także chorych. Jest dwóch młodych studentów teologii, którzy za pieniądze zgodzili się słuchać spowiedzi umierających. To wszystko. Takie, panie, czasy. Lękliwe  wyjaśnili.

Tomas był wstrząśnięty, nie mógł pozwolić, aby Johann, ten Johann, który poświęcił mu całą swoją dojrzałość i nauczył wszystkiego, co było smakiem jego dzieciństwa, odszedł w taki sposób, został złożony w ziemi bez żadnej modlitwy.

  Poczekajcie  zawołał na cmentarnych parobków.  Pojadę z wami.

 To niemożliwe  odrzekli zgodnie.  To zbyt niebezpieczne. Niech wielmożny pan zostanie lepiej w domu.

Tomas podjął już jednak decyzję i nie zamierzał jej zmieniać.

  Zapłacę.

 Magiczne słowo podziałało na mężczyzn. Przestali protestować. Tomas zgarnął z półki mały modlitewnik, z fotela zerwał piękną kapę, rzucił ją w ich kierunku.

 Tym go okryjecie. Niech nie leży bezpośrednio w ziemi. Podobała mu się, więc niech ją ma.

Doktor pospiesznie wyprowadził konia ze stajni. Zapadał zmierzch, ogromna landara, kołysząc się, przemierzała brukowane ulice.

 Musimy jeszcze zabrać na przejażdżkę kilku pasażerów  wyjaśnił jeden z karawaniarzy, kiedy zatrzymali się przed bogatą kamienicą o parę przecznic dalej. Tomas z niezdrową ciekawością spoglądał na wyciągnięte sztywno nogi leżących na wozie trupów. Ekipa uwijała się szybko, w białych prześcieradłach wynosiła ciała umarłych z mieszczańskiego domu. Z wysokości konia Tomas przyglądał się im i liczył  raz, dwa, trzy  małe nóżki, coraz większe, sześcioro dzieci i matka. Ogarnęło go przerażenie, oni byli tak podobni do jego rodziny. Śmierć skosiła wszystkich jednego, jak można przypuszczać, dnia. Lekarz pomyślał, że gdyby jego coś takiego spotkało, odwróciłby się od Boga raz na zawsze. Jaki sens ma wiara, jeśli w chwilach trudnych nie możemy liczyć na pomoc Tego, do którego się modlimy, podobno wszechmocnego.

Wóz nie wyjeżdżał z miasta przez główną bramę. Tomas nie wiedział o tym, że niedawno przez wał przeprowadzono drogę, którą można było w trochę ponad kwadrans dotrzeć na największy z miejskich cmentarzy pod górą Hegelsberg. Prowizoryczny most pozwalał przetransportować ciała zmarłych przez głęboką fosę. W absolutnym milczeniu kondukt opuścił mury miasta, dopiero potem mężczyźni zaczęli rozmawiać, byli bardzo swobodni, mówili o tym i owym, jakby zapomnieli, w czym uczestniczą i że towarzyszy im świadek.

 Kiedy to się skończy  mówił jeden z nich  resztę życia poświęcę na zapładnianie kobiet. Wcześniej grałem w karty, a teraz będę zajmował się miłością aż do ostatniego tchu, codziennie.

Reszta się śmiała.

 Ja będę pił  powiedział drugi.

 To znaczy, że nic się w twoim życiu nie zmieni  rzekł następny i znów się śmiali. Tomas widział tylko czarne kontury ich pleców, słyszał głosy, lecz nie odróżniał ich. Od dawna nie przestawał z prostakami i raziło go w nich wszystko: wygląd, słowa, a nawet chód. Byli dla niego jak robactwo.

 Hola!  usłyszał nagle głos przed sobą, właśnie dojechali na miejsce, za murem ceglanym rozciągało się królestwo śmierci, dalej były wysokie wzgórza, jeszcze dalej niebo. Tym, który ich zatrzymał, był niski, dość korpulentny mężczyzna o skwaszonej, okrągłej twarzy, miał chude nogi i potężne ramiona, jedno oko przysłonięte czarną opaską i wystające przednie zęby.

 A ten tam, to kto?  zapytał, wskazując na Tomasa. Tłumaczyli mu coś po cichu, słyszał ich postękiwania i jeden stłumiony chichot. Miał wrażenie, że ma do czynienia z gnomami, nie ludźmi. Wreszcie usłyszał mruknięcie  dobra  i pojechali dalej. Gdy mijali cmentarną bramę, jej strażnik nisko, teatralnie skłonił głowę:  Witam jaśnie pana, proszę nie oddychać głęboko.

To, co Tomas zobaczył dalej, sprawiło, że włosy stanęły mu na głowie. Gdzie okiem sięgnąć, widać było groby, zapach śmierci unosił się wszędzie. Gromada kopaczy, rozpaliwszy kilkanaście ognisk, uwijała się przy taczkach i łopatach, w rogu cmentarza, pod samym wzgórzem powstawał monstrualny dół, prawdziwe wrota piekieł. Tomas zeskoczył z konia, ziemia pod jego stopami była podejrzanie miękka, przywiązał wierzchowca przy bramie i ruszył za wozem, wąska droga wiła się między mogiłami pierwszych miesięcy, kurhanami, które przykryły masowe groby. Było ich siedem, na każdym stał potężny czarny krzyż, mogłoby się zdawać, że przed chwilą zdjęto z nich Chrystusa i łotrów, z których jeden miał się stać pierwszym zaproszonym do nieba. Kiedy dotarli do otwartego dołu, był on już w połowie zapełniony ciałami, Tomas usłyszał, jak jeden z grabarzy mówił, że pod koniec tygodnia grób będzie gotów.

 Trzeba jeszcze tych na górze przysypać wapnem  usłyszał także.

 Jak to? Jeszcze nie przysypaliście?!  złościł się ktoś.

 Dopiero ich przywieźli z Domatau.

Dźwięk ostatniego słowa uderzył w Tomasa, słuchał dalej w narastającym napięciu.

 Aż stamtąd? Po co? Nie mogli ich tam pochować?  trwał dialog.

 Nie było komu. Umarli wszyscy.

Zdania jedno po drugim wpadały do umysłu medyka. Gdy usłyszał znajomą nazwę miejscowości, ogarnęły go złe przeczucia, dalsze słowa były jak uderzenia, waliły weń. Wreszcie nie wytrzymał.

 Jak to?! Jak to?!  zaczął nagle krzyczeć, odwrócił się i oszalałym wzrokiem rozejrzał się wokół. Wszyscy patrzyli na niego jak na wariata, byli przestraszeni. Grabarze przestali kopać, tragarze przenosić trupy, ten jednooki, co stał przy bramie, wyszedł do przodu.

 Jaśnie panie  powiedział bardzo spokojnie, tak jakby chciał go przebudzić ze złego snu.  Proszę się uspokoić.

 Oni powiedzieli, że w dole leży cała ludność wioski Domatau  mamrotał lekarz.

 Czy miałeś tam kogoś, panie?

 Tak  Tomas upadł na kolana na brzegu straszliwego dołu, odwrócony doń tyłem.  Oni tam są  jęczał.  Czuję to, na Boga, oni tam są! Widzicie ich?  spytał. Zbliżali się do niego powoli, bezradni wobec jego bólu.

 Nie wiemy, jak wyglądali.  odparł grabarz. Lekarz płakał.

 Byli tacy śliczni, moja żona i sześcioro dzieci: Anuszka, Elżbieta i czterech chłopców  Mateusz, Łukasz, Jan i Marek, jak czterech ewangelistów. Są tam z pewnością. Boję się spojrzeć, oni tam są na pewno!

Grabarz pochwycił go za ręce.

 Dopóki nie zobaczysz, nie będziesz wiedział. W tych dniach wielu z nas straciło bliskich, ja także pochowałem wszystkich swoich. On też. I tamten. Dlatego tu jesteśmy. Nam się nie śpieszy do życia, wolimy być tu, z rodzinami.

Zrobiło się już zupełnie ciemno, na skraj straszliwej mogiły przyszli ludzie z pochodniami, otoczyli potężnym kołem nieszczęsnego miejskiego lekarza, a choć on, w żarliwości serca wyrzucał ku niebu słowa modlitw tak gorące, że paliły mu skronie, na nic się to zdało. Cała jego siódemka leżała obok siebie na wierzchu ludzkiej pryzmy, tak jakby ich ktoś, może sama śmierć, ułożyła podług wzrostu. Prowadziła ich Marta, skrzywiona w konwulsyjnym bólu, z grymasem uśmiechu na twarzy. Ten uśmiech był straszny. Tomas poczuł, jak uginają się pod nim nogi. Zakręciło mu się w głowie i zemdlał. Grabarze zanieśli go pod mur i ocucili. Kiedy otworzył oczy, oni stali nad nim i rozmawiali, poczuł na sobie ich ciężki oddech.

 To mój koniec  powiedział i znów zapłakał. Gdy ponownie zajrzał w głąb dołu, ujrzał umarłych przysypanych białym wapnem, leżeli pod nim i wyglądali niczym nieszczęsne kukły. Drżącymi usty modlił się za spokój ich dusz, a grabarze narzucali na wapno kolejną warstwę ziemi, biel znikała pod czernią. Kiedy już było dosyć ziemi, z wozu zdjęto nowe trupy. Wrzucano je do wnętrza dołu, jak padlinę. To ostateczne, cmentarne zjednoczenie wszystkich ludzi stało się  takie miał Tomas wrażenie  nowym prawem. Widząc to, był przekonany, że tak już będzie zawsze i skoro jego cała rodzina spoczęła w dole, to i on, i wszyscy inni powinni także tam spocząć. Całe miasto powinno się zapaść pod ziemię. Stary modlitewnik bez otwierania rzucił do wnętrza dołu.  Pomódl się za nich, Boże  powiedział cicho.

Do miasta wracał pieszo, konia prowadził za sobą. Wędrował po ciemnych ulicach. Myślał o swoich najbliższych i łzy lały się po jego policzkach, cały przód koszuli miał mokry od łez. Rozglądał się wokół z nadzieją, że oni przybędą z tamtej strony, aby mu się pokazać, zamachać ręką z oddali. Życie straciło dla niego wszelką wartość. Kiedy przybył do domu, było bardzo późno. Postanowił nic nie mówić służbie o swojej tragedii, był przekonany, że zaraza nie oszczędzi go, zamierzał jej w tym pomóc. Przez całą noc przygotowywał się do poranka, kazał spakować sobie parę ubrań, jedzenie, pieniądze. Służące były przerażone.

 Pan nas opuszcza?  spytały.

 Nie martwcie się, będę niedaleko  powiedział.  Idę pracować do lazaretu. Odwiedzę was.

 Mój Boże!  krzyknęły przerażone.

 No właśnie, mój Boże!  wymamrotał  mój Boże!

Służki złapały go za poły surduta.

 Niech pan tego nie robi!  błagały.  Pani nie pochwaliłaby takiego postępowania, zaklinamy pana na wszystkie świętości!  darły się wniebogłosy.

 Mylicie się, pani byłaby zadowolona  rzekł.

 Gdy usiłowały jeszcze mówić coś jedna przez drugą, gromkim Koniec! wstrzymał dalsze dyskusje.

 Taką podjąłem decyzję  powiedział. Rano, skoro świt, wyszedł z domu, letni dzień budził się na wschodzie. Będzie gorąco  pomyślał lekarz. W porze żniw, śmierć żniwuje  przypomniał sobie strofę wiersza. Kierując się do lazaretu, zajrzał najpierw do sióstr, ale ich nie zastał, potem ruszył poza wały miasta, na plebanię, do brata. Bardzo długo się z nim nie widział. Od czasu, gdy wybuchła zaraza, starał się nie wyruszać na dalsze wycieczki. Nie tyle bał się o siebie, ile o swoich najbliższych. Teraz ich już nie było na świecie. Nie musiał się bać, oni byli trupami, on czuł się trupem. Kilkakrotnie zapukał do drzwi plebanii, obszedł ją wkoło, starając się zajrzeć do środka, zapukał do kościoła, wreszcie zaczepił kogoś z sąsiedztwa.

 Szukam pastora  powiedział. Mężczyzna z czerwoną, nalaną twarzą przyglądał mu się bacznie, paląc fajkę, jak niemal wszyscy teraz.

 Nie ma go, wyjechał. Oni wszyscy pouciekali z miasta, pozostawiając nas na pastwę diabła  zaśmiał się, obnażając żółte zębiska.  Tfu  splunął na ulicę.

 Kiedy wyjechał? zapytał Tomas.

 Gdzieś na początku czerwca, bardzo wcześnie. Zabrał ze sobą dwa wozy książek do czytania. Pojechał z nimi gdzieś na wyżyny. Tak mówił kościelny. Od tej pory świątynia stoi zamknięta. Mówią u nas  Pan Bóg się stąd wyprowadził.

Tomas pochylił głowę. Ten człowiek musiał mówić prawdę, lekarz słyszał z niejednych ust, że pastorowie w tych ciężkich czasach nie świecili dobrym przykładem. Z obawy przed zarażeniem odmawiali odwiedzania chorych w lazarecie, domach zarazy i szpitalach, niektórzy opuścili miasto. A więc Hans uciekł  pomyślał. Czy miał jednak prawo go winić, on, który do niedawna lękał się wyjść z własnego domu? Nie żegnając się z nieznajomym, ruszył przed siebie. Przypomniał sobie lekarza, którego poznał przedwczoraj. Postanowił udać się do niego, a nie jak planował wcześniej  do lazaretu. Wiedział, że Szwartz przyjmował na Siedlcach, tam także mieścił się prowizoryczny szpital dla zadżumionych.

Dzień bujnie rozkwitał, słońce grzało coraz mocniej. Siedlce stanowiły przedmieście Gdańska i znajdowały się za wysokimi wałami miejskimi, powietrze było tu lepsze, choć nie tak dobre, jak na przedmieściach zwróconych ku morzu. Rosły tutaj owocowe drzewa, wokół wiele było ogrodów, stąd główna droga, biegnąca w stronę Kartuz, zwana była Nowymi Ogrodami. Lekarz bez trudu trafił na miejsce, każdy potrafił wskazać mu dom dla zadżumionych. Ozdobiony czarnym szyldem z napisem Armen Chirurgus (Chirurg ubogich) nie wyróżniał się niczym szczególnym od tych, które pobudowano tuż obok. W ciasnym korytarzu czekała długa kolejka chorych. Wyglądali strasznie, wielu z nich dręczyła niezwykle wysoka temperatura, ogromne tampony nosili na powiększonych węzłach chłonnych, pod pachami, na szyi. Niektórzy byli tu przynoszeni przez najbliższych, bo nie mogli chodzić, mieli silne bóle w pachwinach, ciała pokryte czerwonymi gruzłami. Potworny smród ropy i potu uderzył w Tomasa. Oto jestem  pomyślał.  Ktokolwiek tu przybył, niech porzuci wszelką nadzieję  zacytował Dantego i uśmiechnął się. Chciał umrzeć i oto znalazł się we właściwym miejscu. Posługa chirurgów dla ubogich odbywała się na koszt miasta, obejmowała opiekę szpitalną nad nimi oraz wizyty domowe u chorych z własnego rejonu, leczenie ich i wykonywanie niezbędnych zabiegów. Każdy z chirurgów miał kilka osób do pomocy  gońców, którzy zajmowali się roznoszeniem bezpłatnych leków, pisarza do spisywania chorych i osobę, która robiła opatrunki i przykładała plastry mające doprowadzić do pęknięcia wrzodów. Lekarz Schwartz przyjął Tomasa dość obcesowo, pewny był, że znany medyk przybywa po plastry osobiście tylko po to, aby udowodnić, że ma odwagę pokazać się w takim miejscu. Młody chirurg nie miał szacunku dla utytułowanych kolegów, uważał, że ich wiedza jest niewiele warta, a zachłanność woła o pomstę do nieba. Mało też było budujące ich zachowanie podczas zarazy, żaden bowiem z nich nie zaangażował się w bezpośrednią pomoc bliźnim, chyba że byli to bliźni nadzwyczaj bogaci. Gdy zatem Tomas powiedział mu, że przyszedł tu do pracy i nie chce za to żadnego wynagrodzenia, Szwartz był absolutnie zaskoczony. Nie dał tego jednak poznać po sobie. Zobaczymy  pomyślał  co z tego wyjdzie.

Zaczęli od razu. Tego dnia przyjęli sześćdziesięciu pacjentów. Następnego dnia pięćdziesięciu. Pracowali od rana do wieczora. Ryszard, bo tak miał na imię doktor Szwartz, powiedział, że zatrudniał tu dotąd balwierza, ale ten po szczególnie ciężkim tygodniu opuścił go bez pożegnania. Tomas coraz lepiej poznawał potwora zarazy, z pokorą  on, pomysłodawca cudownego specyfiku  uznawał własną wobec niej bezradność. Kogo chciała, pozostawiała przy życiu, pozostali nie mieli najmniejszych szans. Troskliwa opieka, najlepsze lekarstwa i najskuteczniejsze plastry nie zdawały się na nic. Choroba rozwijała się w różnym tempie, jej przebieg czasami był tak gwałtowny, że zarażony umierał po kilkudziesięciu minutach lub wręcz padał na ulicy, jakby doznał ataku apopleksji. Istniała opinia, że każdy, kto przeżył tydzień, najgorsze miał za sobą i mógł liczyć na wyzdrowienie. Zgon jednak zazwyczaj następował po dwóch, trzech dniach. Do czynników sprzyjających popadnięciu w chorobę zaliczano lęk, gniew, strapienie, a więc to wszystko, czego doświadczali mieszkańcy zadżumionego miasta. Za niebezpieczne uważano wilgotne powietrze, a zwłaszcza mgłę, która w tym klimacie pojawiała się nadzwyczaj często. Leki i plastry dla ubogich pobierano z apteki miejskiej, Tomas w towarzystwie jednego pomocnika udawał się tam co dwa, trzy dni. Przy okazji odwiedzał swój dom, Ewę i Małgorzatę.

Choć w mieście szalała zaraza, władze miejskie nie odwołały corocznego Jarmarku Dominikańskiego, otwierał go koncert gdańskich dzwonów i trębaczy. Kuranty zamiast, jak dotąd bywało, grać wesołe melodie, zaśpiewały Odwróć od nas, Panie, Twój gniew i Niech będzie Bóg nam miłosierny. Wciąż wierzono, że Stworzyciel, ten dobrotliwy staruszek śpiący na wyżynach nieba, zbudzi się wreszcie i okaże swojemu ludowi łaskę, wybaczy, co zawinił, odpuści jemu grzechy i ocali. Wędrując po opustoszałym mieście, Tomas widział ludzi stojących w ogromnych kolejkach po darmowy chleb, jedyny ratunek przed głodową śmiercią. Z rozdawnictwa korzystało tysiące ubogich: wdowy, sieroty, ułomni, żebracy i kaleki.

Kończyło się lato. W pierwszym tygodniu września umarło ponad dwa tysiące ludzi, nikt już nie nadążał z ich pochówkiem, coraz częściej trupy widziano na ulicach, ludzie przyzwyczajali się do ich obecności. Opowiadano makabryczne historie o złodziejach wdzierających się do domów i zabijających całe rodziny, o szczurach, ogromnych ludojadach, których stada pojawiły się na Starym Przedmieściu. Każdy nowy dzień przynosił podobne sensacje. Tomas robił swoje, praca pozwalała mu zapomnieć o wszystkim, co się wokół działo, a ponieważ miał przekonanie, że już niebawem pożegna ten świat, nie oszczędzał się. Nigdy nie było mu za ciężko, nie dawał też po sobie poznać, że czuje się zmęczony. Obu lekarzy połączyła niebawem prawdziwa przyjaźń, taka, która nie wymaga słów i stałych zapewnień o oddaniu. Mogli na siebie liczyć i darzyli się szacunkiem. Wiele rozmawiali, ale nigdy o swoim prywatnym życiu. Tak miało pozostać do końca. Zmęczeni zasypiali przy lekturze, czasami grali w karty, Ryszard zazwyczaj przegrywał. Pracowali z niezwykłym oddaniem, był tydzień, kiedy przyjęli trzystu czterdziestu pacjentów. Ludzie wokół padali jak muchy, śmierć nie oszczędzała nikogo, pewnego dnia włożyli do cmentarnej landary jednego ze swoich pomocników, w tydzień potem drugiego. W niedzielę organizowali wśród pacjentów wspólną modlitwę, z Pisma Świętego odczytywali fragment, a potem śpiewali psalmy. Przekonywali siebie i cierpiących, że tam, gdzie gromadzą się dwaj lub trzej chrześcijanie, bez wątpienia przebywa sam Zbawiciel. Pod koniec września wszystkie miejskie cmentarze były tak zapełnione, że trupy chowano wszędzie, gdzie tylko było miejsce, mówiło się, że połowa miasta wymarła. Wiele domów było zabitych deskami, rzadko można było zobaczyć na ulicy spacerujących parami ludzi, przemykali się zazwyczaj pojedynczo, stroniąc od murów, z chustkami przytkniętymi do ust, z fajką w zębach. Miasto przedstawiało obraz nędzy i rozpaczy, gdyby teraz wróg pojawił się u jego bram, mógłby je zagarnąć bez jakiegokolwiek trudu. Złożone chorobą trwało w straszliwej gorączce. We wrześniu 1709 roku nikt jeszcze nie wiedział, czy Gdańsk znajdzie w sobie odpowiednią siłę, aby powstać z martwych. Nadchodząca jesień przyniosła jednak wyraźną ulgę, coraz częściej zdarzało się, że chorzy wracali do zdrowia.

Odmiana przyszła nagle, właściwie z dnia na dzień. W parafialnych rejestrach odnotowywano coraz mniej pogrzebów.  Zaraza odchodzi  mówiono. Nie było jednak tak wielkiej radości, jakiej można by oczekiwać, zbyt wielu ludzi straciło swoich bliskich, aby teraz cieszyć się z własnego ocalenia. Byli w żałobie, nie wyobrażali sobie normalnego życia bez zarazy, stałego zagrożenia, śmierci w tle. Powoli zagospodarowywano pustą przestrzeń, kadzono domy, w których gościła zaraza, zakopywano w ziemi pierzyny, aby wyszła z nich choroba, bielono ściany. Blady dym unosił się z wielu podwórek, palono śmieci, żywice, oleje, używano prochu, aby wyrzucić na zewnątrz ukrywające się w kątach domów złe powietrze. Budowano ogniska ze świerkowych bierwion, a na ich szczycie układano wysuszony koński nawóz. Coraz częściej można było zobaczyć ludzi odrywających deski, którymi zabito drzwi i okna opuszczonych domów, sprzątających obejścia, rozmawiających z sąsiadami na ulicy. Tomas poczuł się trochę niepotrzebny, w szpitalu ubywało pracy, w listopadzie wszyscy byli już zupełnie pewni, że to koniec gehenny. W kościołach pojawili się pastorzy, goście z niebiańskiego świata, wzywali gromko swoich wiernych, aby przybywali do świątyń, bo Bogu trzeba podziękować za ocalenie. Powstało przynajmniej kilka mów, które Cyceron przeczytałby z przyjemnością, po niemiecku, po łacinie i po polsku, tak, aby każdy zrozumiał. Miejscy medycy, grono najwybitniejszych przedstawicieli swojego fachu, znów zaczęli pojawiać się na placach i w Radzie, mieli powód do dumy, w istocie musieli dobrze poznać sekrety zarazy, skoro żaden z nich nie zmarł na tę chorobę. Większość z nich, mimo że żyła w zadżumionym mieście, nie widziała chorego na dżumę. Przeżyli dzięki własnej zapobiegliwości i zarobili tak wiele na swoich przestraszonych zamożnych pacjentach, że chyba nigdy przedtem nie zdarzył się im podobnie dobry rok. Wyglądali na uszczęśliwionych, syci, bogaci, mogli wreszcie bez obaw oddawać się paradowaniu, spodziewali się zaszczytów. Byli pewni, że ich dobra passa potrwa jeszcze parę miesięcy, tłumaczyli sobie, że ludzie przeczekają zimę i wiosną znów zaczną się bać. Choć zaraza nie pojawi się, bo lubi robić sobie długie interregna, to przecież strach ma wielkie oczy. Będzie jeszcze na czym zarabiać  zacierali ręce. Tomas pogardzał nimi. Dopiero teraz, z perspektywy dołu śmierci, widział, kim był dotąd, gdyby mógł, chętnie splunąłby sam sobie w twarz. Dwudziestego piątego listopada pożegnał się z Ryszardem Szwartzem, poczuł, że przyszła jego pora.

 Muszę wracać  powiedział.  Jakoś sobie poradzisz.

Chorych w szpitalu było niewielu, zbliżał się adwent.

W domu przywitały go Ewa i Małgorzata, obie dziewczyny były w dobrym zdrowiu. Rzuciły mu się na szyję, płakały. Uściskał je mocno i serdecznie. Po tym, co przeżył, czuł się bratem każdego człowieka. Powiedziały, że w przeddzień odwiedził je pastor Hans. Nalegał usilnie, aby Tomas, jeżeli tylko pojawi się w domu, spotkał się z nim niezwłocznie.

 Skoro tak  westchnął lekarz  więc ruszam.

Pieszo wędrował przez miasto, wiał przenikliwy wiatr, deszcz zacinał z dziką mocą. Było ciemno, zimno i brzydko. Kto by pomyślał, że lato może sprowadzać śmierć, a jesień ocalenie  pomyślał Tomas i rozciągnął to spostrzeżenie na całe ludzkie życie. Czy nie jest bowiem często tak, że cios spada na nas w porze dla nas najprzyjemniejszej, właśnie wtedy, gdy absolutnie się tego nie spodziewamy, gdy wiedzie nam się dobrze, gdy przyzwyczajeni do szczęścia przestajemy nawet dostrzegać, jak szczególnie zostaliśmy obdarowani przez los? Zanim dotarł na plebanię, był zupełnie przemoczony, miał jednak nadzieję, że brat usadzi go w pobliżu rozgrzanego pieca i poczęstuje solidnym kieliszkiem wiśniówki lub kielichem grzanego wina. Cieszył się na ten moment, z bratem czuł się zawsze bardziej związany niż z siostrami, które mało dbały o podtrzymywanie rodzinnych więzi. Zapukał mocno w drzwi plebanii, aby ten, kto znajduje się w ich pobliżu, raczył się pośpieszyć. Usłyszał szybki, kobiecy krok w sieni, a potem roześmiane, dziecięce głosy. Ogarnęło go wielkie wzruszenie, wydawało mu się, że rozpoznaje swoje dzieci. Drzwi otworzyły się szeroko i zobaczył ją, Martę. Zaniemówił. Ona uśmiechała się do niego, wyciągała ręce.  Jesteś  powiedziała  wreszcie!  Za nią stali Anuszka, Elżbieta, Mateusz, Łukasz, Jan i Marek. Tomas rozpostarł ramiona i mocno przytulił żonę do siebie, poczuł jej ciepło. Całowała go, a on nie wiedział, co o tym wszystkim myśleć. To nie mogły być przecież duchy, widział ich tak dobrze, czuł ich oddech, zapach. Ściskał dzieci, a one pociągnęły go do kuchni, przyniosły krzesło z oparciem.

 Usiądź przy piecu, mój mężu. Cały przemokłeś!  powiedziała Marta.  Przyjechaliśmy dopiero wczoraj wieczorem, zatrzymaliśmy się na plebanii, bo nie wiedziałam, czy w samym mieście jest już bezpiecznie. Ktoś powiedział nam, że nie mieszkasz w domu. Podobno zajmowałeś się zadżumionymi w szpitalu dla ubogich. Mój Boże, to prawda?  westchnęła. Patrzył na nią tak, jak katolicy patrzą na obrazy przedstawiające Najświętszą Panienkę, jej uroda promieniała, była żywa, żywa, żywa. Nawet jeśli to tylko sen  pomyślał  to co mi tam, niech się nigdy nie kończy. Niech trwa!

 U nas wszystko dobrze  przyklękła przy nim, chwytając go za dłonie, jego były zimne, jej gorące.  Mieliśmy być w Domatau, ale tam nie było odpowiednich warunków dla dzieci, po miesiącu przenieśliśmy się do Habichtsbergu, to też niedaleko morza, w środku sosnowego lasu. Koniecznie powinniśmy się tam kiedyś wybrać. To piękne okolice, zamieszkują je niezwykle życzliwi ludzie. Tak bardzo się cieszę, że cię widzę, tak bardzo mi ciebie brakowało, ale ty... Ty nie wyglądasz dobrze, jesteś chory?  spytała.

 Nie, skąd. To tylko wzruszenie, nie spodziewałem się was zobaczyć...  poprawił się pośpiesznie  tak szybko. Kiedy Małgorzata powiedziała mi, że był Hans i kazał przyjść na plebanię...  przerwał.

Marta spojrzała na niego dziwnie, przełknęła ślinę.

 To niemożliwe, mój kochany.

 Co jest niemożliwe? spytał.

 Twój brat nie żyje  odparła.

 Hans nie żyje  powtórzył  Dlaczego o niczym nie wiedziałem?

Marta gładziła go po rękach.

 Zmarł podczas snu, wszyscy myśleli, że wyjechał jak inni, a on leżał tu przez cały czas, znaleźli go dwa tygodnie temu, wyglądał jak żywy. Był jak ...  szukała właściwego słowa  zabalsamowany. Trudno w to uwierzyć. Pochowali go w podziemiach kościoła.

Tomas pochylił głowę i patrząc w podłogę, zastanawiał się, kto z nich jest umarły, a kto żywy. Skoro jednak Bóg zwracał mu rodzinę po tych wszystkich doświadczeniach, to czy on miał prawo do zadawania takich pytań? Czas pokaże  pomyślał i przytulił się do żony. To, co widział w czeluściach grobu, mogło być tylko zesłanym nań przywidzeniem, rodzajem próby, która miała wykazać, czy zasługuje jeszcze na cokolwiek. Tomas poczuł się jak Hiob, któremu Bóg najpierw zabrał, a potem oddał najbliższych. Bogu niech będą dzięki  wyszeptał.

 

WALDEMAR BORZESTOWSKI ur. 1964, artysta, autor książki Nocny sprzedawca owoców, która ukazała się nakładem Wydawnictwa W drodze, żonaty, mieszka w Gdańsku. 
 

MICHAŁ ZIOŁO OCSO

O czuwaniu
W życiu duchowym bowiem nie ma ciemniejszej uliczki niż ta: kochany jestem za coś i obdarzam miłością, żeby miłość otrzymać.
 

 

Podstawowym i pierwszym zadaniem wspólnoty pragnącej żyć Regułą św. Benedykta jest jej prawidłowe odczytanie. Oczywiście istnieje nie jedna, ale wiele tradycji odczytywania tego szacownego tekstu, które są odzwierciedleniem duchowych napięć i potrzeb czasów, w których żyli interpretatorzy Reguły. Różnorodność ta i specyfika nie znoszą jednak prostej i zdrowej zasady w ustalaniu prawidła interpretacji  jest nim zawsze odniesienie istoty praw i nakazów Reguły do Ewangelii. Reguła bowiem nie jest niczym innym, jak jedną z wielu interpretacji Ewangelii.

Różne odczytania
Zabiegi interpretacyjne wokół Reguły przynosiły różne owoce  od tworzenia duchowego skansenu, w którym zachowywano nieistniejące od wieków społeczne układy i czuwające nad nimi instytucje, do futurystycznych kreacji, w których miały dominować partnerstwo, braterstwo i absolutna tolerancja, jak również klimat urzeczywistnionego królestwa Bożego objawiający się ustawiczną rekreacją, skrajnym indywidualizmem i traktowaniem norm Reguły opresywnie.

Jak zawsze, pośród tak fantastycznego spektrum interpretacji, można znaleźć owoce rzeczywistego mocowania się z prawdą i pytaniem, co jest najważniejsze w propozycji chrześcijańskiego życia przyniesionej przez Regułę. Bardzo pożywne są interpretacyjne próby polegające na poszukiwaniu streszczenia Reguły w jednym zdaniu lub słowie. Jest to oczywiście bardzo stara tradycja pedagogiczna Izraela, który poszukiwał takiego streszczenia Tory. Pytanie zadane Jezusowi przez uczonego w Piśmie o najważniejsze przykazanie w Prawie jest dobrym tego przykładem. Pytanie i próba streszczenia nie są w żadnym wypadku intelektualną zabawą czy ćwiczeniem. Nie są też  jak to są skłonni sądzić niektórzy  niszczycielską i siejącą zgorszenie destrukcją. To nic innego jak oczekiwanie żywej odpowiedzi, odpowiedzi dającej życie!

Niestety, zdarzało się, że w historii interpretacji Reguły zastępowano prawdziwą odpowiedź osądem  czyli odpowiedzią oderwaną od pytania. Regule, jak i Ewangelii należy stawiać wzorem uczonego w Piśmie pytanie o najważniejsze prawo, o najważniejsze słowo. Jak zobaczymy później, we wspólnocie nie znajdziemy dwóch podobnych odpowiedzi. Jednak te różne odpowiedzi nie będą naznaczone znamieniem konfliktu  odkryjemy z radością, że każdy mówi o tym samym. Łatwiej jest oczywiście nie zadawać sobie takiego trudu. Różne są tego powody  od konformizmu i duchowego lenistwa aż po lęk, że moje pytania odsuną ode mnie moich nowych przyjaciół. W tym miejscu warto przypomnieć mocne zdanie jednego ze współczesnych myślicieli:

Ludzie wtapiający się ślepo w zbiorowość przemieniają się sami w coś na kształt martwej materii i unicestwiają się jako zdolne do samookreślenia jednostki. Idzie to w parze ze skłonnością do traktowania innych jak bezkształtną masę.

Zagrożenie sklerozą
Tymczasem wspólnota ma wzrastać w Chrystusie, stając się prawdziwą szkołą miłości, w której każdy staje się tym, kim być powinien, w prawdziwej wolności i pokorze. Zdrowia wspólnoty nie można długo zachowywać, wyzbywając się jednego z wielu wezwań św. Benedykta, którym możemy również z powodzeniem streścić jego Regułę: CZUWAJCIE!. Ta zachęta i równocześnie ostrzeżenie jest przypieczętowane życiowym doświadczeniem św. Benedykta. Jak mało kto, zdaje on sobie sprawę, że skleroza duchowa wspólnoty nie rodzi się w momencie, który zwykliśmy uważać za schyłkowy w jej życiu, rodzi się ona o wiele wcześniej  można zaryzykować nawet stwierdzenie, że już u samego początku powstawania grupy  tak pełnego radości, nadziei na przyszłość, pełnego śmiałych planów i marzeń, majaczy jej złowrogi cień.

Wspólnota jest zagrożona sklerozą, bo to my tworzymy wspólnotę i nasze arterie duchowe, przez które przepływa Boże życie, natchnienia Ducha Świętego, bezinteresowna Boża miłość, mogą być zablokowane całkiem nieświadomie przez naszą dumę, podejrzliwość, ocierające się o komizm wymagania stawiane sobie i innym, a także zazdrość i zwykłe samolubstwo. Gorzej, gdy znając swoją inteligencję i metody manipulowania ludźmi, próbujemy w imię zdrowia wspólnoty zgasić w niej wszelką samodzielną myśl, zamaskować trudności i zbyt szybko wykorzenić wszelkie zwątpienie, używając przy tym innych do zaspokajania swoich ambicji rządzenia, pouczania i bycia adorowanym. Jak zwykle w takich przypadkach znajdą się ludzie, którzy dla sobie tylko wiadomych interesów poprą nas i zaangażują swoje siły w podtrzymywanie tej sytuacji niemocy w grupie  zapewne, by ukryć własną niemoc duchową i strach przed wezwaniem Boga do przyjęcia z ufnością niewiadomego.

Samopoświęcenie jako tyrania
Kto przeżył kilka lat w małżeństwie czy w religijnej wspólnocie, wie doskonale, jak trudno jest obdarzyć drugiego człowieka zaufaniem  czyli inaczej mówiąc  dopuścić do wspólnoty interesów, obowiązków, podzielić się z nim odpowiedzialnością za rodzinę czy wspólnotę. Nie raz i nie dwa słyszeliśmy (ale i mówiliśmy również), że owszem, jestem gotowy zaprosić cię do współpracy, lecz nie teraz, kiedy potrzebujemy tak bardzo pieniędzy, przejrzystej struktury wspólnoty, domu, reklamy, znajomości i moralnego wsparcia innych instytucji. Bardzo łatwo jest rozszyfrować tę wiadomość: nie jest to nic innego, jak zakamuflowana odmowa wszelkiego współdziałania, zepchnięcie drugiego do prac służebnych  również, jak podkreślamy, ważnych w dziele rodziny czy wspólnoty. W odmowie takiej tkwi bardzo groźne przekonanie o naszej niezbędności i walorach naszego samopoświęcenia.

Oczywiście  jak we wszystkich przypadkach samolubstwa  poświęcamy się tylko i wyłącznie dla innych, nadwerężając swoje zdrowie i czas przeznaczony normalnie na wypoczynek. Podczas konfliktów bardzo łatwo to złe samopoświęcenie używane jest jako oskarżenie: przecież tyle dla was zrobiłem. Złe, odizolowane od współpracy z innymi osobami samopoświęcenie jest tyranią, która zabija każdą formę spontaniczności: tyrania taka potrafi reglamentować choćby uśmiech i radość grupy, grzebie  jak każda tyrania  w najbardziej błahych sprawach inne, starając się przydać im jak najwięcej użyteczności i logiki i tak dostosować je do swojego cennego czasu, aby nie kolidowały z napiętym harmonogramem samopoświęcającego się, który jednak nie zapomina o ulubionych chwilach przeznaczonych wyłącznie dla niego.

Samopoświęcający się potrzebuje publiczności jak powietrza i wody. To przed nią dyskretnie i dowcipnie deprecjonuje talenty i możliwości innych, pokazuje swoje zmęczenie i czekające go kolejne bitwy, bywa też czasami łaskawy i pozwala na łagodną krytykę ze strony grupy, która może wyrazić z lekką przyganą swoją troskę o jego nadwerężone zdrowie. W rzeczywistości ani jedna, ani druga strona nie są szczęśliwe w tym przedstawieniu.

Muszę kochać
Różne są powody składania tak wykrzywionych ofiar, które nie pozwalają wspólnocie stawać się grupą prawdziwie samodzielnych duchowo ludzi, trzymając ją w kleszczach infantylizmu i poczucia winy. Oprócz strachu przed wszelką krytyką, chęci przydania sobie znaczenia kosztem innych i szukania potwierdzenia własnych wyborów, co prowadzi do niedobrego sprywatyzowania wspólnoty, która staje się moją własną, bo działa według moich wskazań, gustów i upodobań z konieczności przecież ograniczonych  to zaślepione samopoświęcenie (przypomnijmy: jedna z przyczyn zwapnienia wspólnoty) wynika z błędnego pojmowania chrześcijańskiej miłości. Jak powie Thomas Merton  sednem chrześcijańskiej miłości nie jest wola kochania, ale wiara, że się jest kochanym.

Nie jest łatwo przyjąć okazywaną nam miłość, a jeszcze trudniej utrzymać zaufanie, że wciąż jesteśmy kochani przez ofiarującego nam miłość. Sprzeciwia się temu nasza duma niekiedy bardzo doświadczana w życiu przez doznawane upokorzenia, biedę, upadki, odrzucenie przez najbliższych, wykpienie przez kogoś, kto  zdawałoby się  pragnął nas pokochać. Uważamy się więc często za ludzi mądrych, doświadczonych i dlatego ostrożnych, którzy potrafią panować nad swoimi uczuciami i reakcjami, co w praktyce przejawia się morderczą nieufnością i podejrzliwością. Stajemy się zakładnikami własnej mądrości. Pragniemy zapanować nad sytuacją, więcej zawsze dając, niż się spodziewając. Uważamy, że taki stan jest bardziej higieniczny i nie stworzy nam już żadnych niespodzianek.

Życie jednak jak zawsze idzie swoim torem. Okazuje się bowiem, że moje uczynki podejmowane dla drugich w imię hasła: muszę kochać! przyjmowane są z pewnym zażenowaniem, zmęczeniem czy niecierpliwością, żyjący z nami ludzie czują się jakby oblepieni naszymi szlachetnymi gestami. Okazuje się, że tak naprawdę nie oczekują ofiary, lecz naszej otwartości i prostoty, nie pieniędzy, lecz ciepłego gestu i wyrozumienia, nie wspaniale zorganizowanej i drogiej podróży, ale szczypty wolności i uznania swojej inności, nie naszych przemądrzałych monologów z jedynie słusznymi racjami, ale chwili wolnego czasu zdecydowanie przeznaczonej na zmarnowanie.

Doświadczenia te wcale jednak nie muszą nawrócić samopoświęcającego się. Być może nawet utwardzą jego stanowisko. To bardzo niebezpieczny moment, gdyż ten, kto potrzebuje tylko dawać lub zasługiwać na miłość, może dopuścić się zdrady. Najczęściej dzieje się to w ten sposób, że wybiera kogoś z obrzeży wspólnoty czy związku i w nim zaczyna lokować swoje nadzieje na miłość, która jest niczym innym w tym wypadku, jak grą na jego wyśrubowanych warunkach: daje i oczekuje podobnego daru, oto znalazłem wreszcie kogoś, kto doceni mnie, moją osobowość i moje gesty.

Nowość znajomości, intelektualna świeżość tego spotkania, adresowane do nas komplementy, nić porozumienia, podobny język i zainteresowania tylko utwierdzają samopoświęcającego się w przekonaniu o słuszności tej drogi. Tak naprawdę wchodzi w ciemną uliczkę. W życiu duchowym bowiem nie ma ciemniejszej uliczki niż ta: kochany jestem za coś i obdarzam miłością, żeby miłość otrzymać. Jeśli Reguła podkreśla naszą nieużyteczność we wspólnocie, to nie dlatego, by deprecjonować nasze osiągnięcia i nas samych, ale by pokazać, że to kategoria DARMOWOŚCI jest podstawą wszelkiej miłości i przyjaźni. Nic tak nie buduje wspólnoty jak właśnie to przekonanie, że jestem kochany, ponieważ jestem.

Fascynacja własną chorobą
Skleroza wspólnoty, okopywanie się jej członków na bezpiecznych pozycjach, niechęć przed reformą i zmianą na lepsze jest  najprościej mówiąc  obrazem naszych zwapniałych wnętrz, a te wynajdują wciąż nowe argumenty i usprawiedliwienia, by serce pozostało na swojskich i okopanych pozycjach. Bardzo często argumentem w tym samousprawiedliwieniu jest dobra i wyraźna cecha naszego charakteru. Mówimy: przecież nie mogę zagrażać wspólnocie, skoro tyle we mnie współczucia wobec biednych lub: jak nikt inny potrafię wprowadzić dobry klimat podczas spotkania, jestem naprawdę solidny w rozliczaniu się ze wspólnotowych pieniędzy, pracuję przecież ciężko, organizując rekolekcje etc. Zapominamy, że ta dobra cecha może być tylko kolejną manifestacją naszego egoizmu, jeśli nie dbam o przemianę całego mojego człowieczeństwa i harmonijny rozwój innych, niełatwych do zaszczepienia w moim sercu dobrych cech.

Bywa i tak, że chronimy się przed przemianą w osaczający nas strach. Wyznaliśmy i wyznajemy przed wspólnotą wszystkie nasze słabości i jeszcze coś ponadto. I wydaje nam się, że jesteśmy podziwiani za naszą szczerość i odwagę. Jednak w momencie, gdy ktoś pragnie nam podać rękę i zaprosić do wspólnej drogi przemiany  uważamy go za niedelikatnego intruza, człowieka, który zapewne nie zrozumiał, co pragnęliśmy wypowiedzieć, a nawet  zafascynowani własną chorobą  traktujemy go z wyniosłą ironią i politowaniem, uważając nasz przypadek za szczególny w historii grzechu.

Czuwajmy i nie dajmy się zwieść. Istnieją charaktery, które uwielbiają tego rodzaju sceny. I nie są aż tak bardzo otwarte ani chętne do współpracy. Samooskarżenie może być w takim wypadku ochroną przed jakimkolwiek krytycznym głosem ze strony wspólnoty, który bardziej boli niż osobista samokrytyka. Może być również przerzuceniem winy na innych członków wspólnoty, która według oskarżającego się jest grupą dyletantów i ludzi prawdziwie niedelikatnych. Człowiek ten ogromnie się lęka, że wyzbywając się choroby, przestanie być interesujący. Musimy czuwać, by nasza grzeszność nas nie przygnębiła, by nie uczynić z niej spektaklu naszego ego, które za wszelką cenę domaga się i współczucia, i podziwu. Nasze grzechy i słabości nie są odpowiednim materiałem do ekspozycji. Są śmiertelnie nudne i zaraźliwe, ale mogą nauczyć nas pokory i ufności, jeśli zdecydujemy się ofiarować je Bogu.

Nigdy nie powinniśmy poddawać się przygnębieniu z powodu naszej niegodności, naszej grzeszności, nigdy nie powinna opuszczać nas myśl o tym, że Bóg nie jest w stanie  jeśli wolno to tak określić  okazać swojej cudownej mocy przebaczenia, gdy nie ma co przebaczać. Nasza grzeszność odwołuje się do Jego mocy przebaczenia, przez które okazuje swoją miłującą troskę (Basil Hume).

Funkcje i zadania
Należy czuwać nad charyzmatem wspólnoty, bo to ona jest najzdrowszym środowiskiem dla naszej rozwijającej się świętości. Należy zadawać jej nie tylko oczyszczające pytania, do czego Bóg jej nie powołał  bo może się zdarzyć, że wspólnota będzie z dużym poświęceniem zajmować się wszystkim, pomijając zasadnicze dla siebie wezwanie Boga. Ogromnie kuszący jest zwłaszcza spektakularny heroizm i działania przynoszące na krótką metę medialne efekty. Moc wspólnoty, również tej opartej na duchowości benedyktyńskiej, tkwi w jej jedności, a ta zaczyna kiełkować, kiedy próbujemy złączyć się więzami pokoju. Powinniśmy więc czuwać nad ich budowaniem.

Takim więzom sprzeciwia się rywalizacja członków wspólnoty w najbardziej błahych sprawach, nasz nieubłagany osąd innych i poczucie własnej wyższości, jak też skrywane poczucie doznanej niegdyś krzywdy i smutek jako nieunikniony owoc zbytniego zajmowania się sobą. Nie chodzi nam tu bynajmniej o ustalanie katalogu możliwych pułapek, zranień i grzechów niszczących więzi pokoju  te bowiem można wyliczać bez końca.

Co innego warte jest naszej refleksji  mianowicie, jakie jest moje osobiste powołanie w tej wspólnocie, czym pragnę się podzielić w służbie dla niej i w zgodzie z nią. Musimy odnaleźć powołanie w powołaniu  inaczej, nieproszeni będziemy zjawiać się tam, gdzie nas nie posiali, brać na siebie obowiązki innych, zaniedbując nam powierzone i wypowiadać się z przekonaniem w najbardziej specjalistycznych kwestiach. Nie chodzi mi przy tym o marginalizację jakiegokolwiek członka wspólnoty przez odmawianie mu wolności wypowiedzi i udziału w radzie  zdrowy rozsądek nawet w najbardziej skomplikowanych problemach jest w cenie, lecz to także on powinien mi podpowiedzieć, że są sprawy, na których się nie znam.

Wydaje się, że zanim dojdzie do skonkretyzowania naszej misji muszę zadbać o swoją tożsamość, bo bardzo łatwo ludzie myślą, że ich najgłębszą istotę stanowią spełniane obowiązki, misje czy funkcje. Nawet wielu z nich tak się właśnie przedstawia, zapewne po to, by ułatwić rozmówcy czy audytorium szybką klasyfikację własnej pozycji i godności. Niewielu jednak z nich wie, kim są tak naprawdę. Nie chcę twierdzić przy tym, że obowiązki, misje czy funkcje, a nawet powołanie nie mają głębszego zakorzenienia w naszej istocie czy też nie pomagają ujawnić się w pełni mojemu człowieczeństwu. Takie twierdzenie byłoby błędem. Jednak są czymś absolutnie odmiennym od mojego Ja i tej jego intymnej części, w której dochodzi do spotkania z Bogiem, okazującym jak nikt inny właśnie szacunek mojej osobie bez względu na pozycję czy powierzone mi zadania.

Aby stać się sobą, muszę przestać być tym, kim zawsze sądziłem, że chcę być; żeby się odnaleźć, muszę siebie porzucić, a żeby żyć, muszę umrzeć (Thomas Merton).

Ten powrót do siebie, przywracanie zatartego przez egoizm podobieństwa do Boga jest ogromnie wyraźny w mistyce cystersów. Błędem byłoby sądzić, że mogę tego dokonać sam na sam z Bogiem.

Nigdy nie zdołam się odnaleźć, jeśli odizoluję się od reszty ludzkości, jakbym był innym rodzajem bytu (Thomas Merton).

Czujność w tym przypadku będzie hamowaniem wszelkiego rodzaju ucieczek, których powody mogą być i bardzo pobożne, i bardzo szlachetne. Jeśli chcę odnaleźć siebie, muszę umrzeć, ale nie lękajmy się  mimo strachu przed ostateczną utratą wszystkiego i bólu umierania, będę prowadzony pewną ręką Boga w kierunku innych, gdyż tylko w konkretnym, trudnym i wymagającym spotkaniu może być zweryfikowana moja miłość.

Nie ma znaczenia czy masz wady, pod warunkiem, że dwa czynniki pozostaną niewzruszone. Po pierwsze, musisz być oddany modlitwie, musisz chcieć się modlić  nie emocjonalnie, lecz wolą. Po drugie, musisz naprawdę chcieć należeć do wspólnoty, dzielić z nami los mimo swoich wad i słabości. Musisz być gotów stanąć wobec nieznanej przyszłości, wspólnie z tymi wszystkimi, którzy szukają Boga (Basil Hume).

Czasami przykre szarpnięcie czy uderzenie wyzwala z zapomnianego instrumentu niesłychanie przejmujący dźwięk, który później staje się kanwą utworu. Zapewne wyzwalanie się z fałszu nie jest zajęciem jednorazowym  do końca życia będziemy się borykali z pokusą nieprawdy o sobie, lecz kiedy ustalimy raz na zawsze kierunek powrotu do domu  znajdziemy się w bezpiecznej strefie, wolnej od fanatyzmu, strachu, wojny, cynizmu i podejrzliwości. Nie będziemy musieli się potwierdzać ani żebrać uznania czy miłości, nasz wzrok nie będzie już miał tego przeszywającego promienia pozbawionej miłości prawdy, obojętne staną nam się hołdy, którymi obdarza się ludzi świętych i zasłużonych, będziemy jednak z radością wyrażali szacunek wszystkim ludziom i okazywali niekłamaną wdzięczność tym, którzy ofiarowali nam swoją mądrość i siły.

Zniknie także nasza zawziętość i upór, które kiedyś wydawały nam się niezbędne przy obronie naszej godności. Z pogodą (choć może wciąż zaprawioną smutkiem) zgodzę się na podjęcie we wspólnocie funkcji i obowiązków, do których mam rzeczywiście predyspozycje i nie będę myślał o tym w kategorii katastrofy marzeń. Nie będę sparaliżowany również paniką, jeśli otrzymam zadanie, które rzeczywiście mnie przerasta i jest w moich oczach niemożliwe do wykonania.

To oczywiście skrajny przypadek. Dobrze jest, jeśli wspólnota szczerze i z pokaźną dozą humoru zacznie dokonywać przymiarek funkcji i zadań. Przekonam się wtedy, jak bardzo inni znają moje wnętrze, prawdę o mnie, moje lęki i psychiczne bloki, jak bardzo ufają mi i pragną mieć mnie przy sobie, jak cenne jest dla nich to, co posiadam i co gotów jestem im ofiarować. Rzeczywiście, możemy poczuć się wtedy szczęśliwi i zatrzymać myślenie w kategoriach: wywyższenie  poniżenie.

Powołanie królewskie i prorockie
Powołanie we wspólnocie możemy roboczo podzielić na dwa rodzaje: królewskie i prorockie. Jak pokazuje praktyka, w każdej wspólnocie są one wyraźnie obecne. Co ciekawsze, nie mogą one istnieć bez siebie, gdyż brak jednego z nich powoduje degenerację i obumieranie drugiego. Posłuchajmy na początek benedyktyna i kardynała Basila Humea, który dyskretnie towarzyszy nam w tym liście:

Kiedy zmarł mój poprzednik sprawujący funkcję opata, mnich, który pisał wspomnienie pośmiertne, zamieścił w nim uderzającą obserwację: Człowiek, który dźwiga wielki ciężar, jak to czynił zmarły przez tak długi czas, musi żyć etyką odpowiedzialności. Jest raczej królem, który musi dbać o całość królestwa, niż prorokiem, który musi myśleć w sposób nieskrępowany, wyrażać swoje myśli i nie dbać o konsekwencje.

Kardynałowi nie chodzi o powołanie do odpowiedzialności i nieodpowiedzialności, powołanie poważne i błahe, lecz o ważne odkrycie istoty mojego powołania w powołaniu, powołania odkrywanego z wolna w otoczeniu ludzi i przy pomocy tych ludzi, powołania, które zawsze jest ciężką służbą przynoszącą we wianie prawdziwą ascezę i rezygnację z tego, co łatwe i pośpieszne. Król musi podejmować niepopularne decyzje, choć chciałby zamiast tych decyzji mieć udział w spektakularnym zwycięstwie lub zadowolić wszystkich. Nie może przy tym obrażać się lub ostentacyjnie składać funkcji i wyzbywać się zadań, do których rzeczywiście został stworzony i wezwany. Nie może też myśleć, że jest jedyny, niezastąpiony i nieomylny. Prorok tymczasem nie ma wcale łatwiejszego zadania. Jego zadaniem nie jest  jak się to popularnie sądzi  ustawiczna krytyka życia wspólnoty, ale budzenie nadziei i przypominanie o obietnicy danej przez Boga wspólnocie.

Prorok nie jest starą zrzędą czy nawet komentatorem poczynań wspólnoty, to powołanie polega na byciu żywym znakiem Boga przychodzącego do wspólnoty w każdym momencie. Jak On powinien być wolny, zaskakujący, nieprzewidywalny w hojności i pociesze, powinien przywracać znaczenie i godność nawet najzwyklejszym czynnościom, bo właśnie takie pokorne czynności często są przepełnione Bożą obecnością. To jeszcze nie wszystko. Prorok powinien ostatecznie być ogromnie dyspozycyjny.

Jak król wezwany jest do oddania życia za powierzoną mu wspólnotę, tak prorok jest powołany do stałego umniejszania się, aby Bóg był chwalony i uwielbiony przez wszystkich i we wszystkich. Umniejszanie jest wezwaniem do ubóstwa, do permanentnego przechodzenia przez ucho igielne, jego postać jest głosem wołającego na pustyni, ale biada mu, gdy pomyśli, że z powodzeniem głos może zastąpić Słowo. Niezależnie jednak od stopnia naszej samowiedzy czy zaangażowania w życie wspólnoty, każdy z nas wezwany jest już dziś do czujności, która jest trudnym wymaganiem spojrzenia na siebie w prawdzie i ufnym, aktywnym oczekiwaniem na wyzwolenie przynoszone przez Pana.

 

MICHAŁ ZIOŁO ur. 1961, drogę zakonną rozpoczął, wstępując w 1980 roku do dominikanów, święcenia kapłańskie przyjął w roku 1987, od 1995 roku w zakonie trapistów, obecnie jest mistrzem nowicjatu opactwa Notre Dame dAiguebelle we Francji. 

z nogami za kaloryferem
Ewangeliczna kultura zmiany
 

 

Nie wiem, jak wyglądają powitania i pożegnania księży na parafiach. Poszedłem do zakonu, ponieważ bałem się losu stryja księdza, którego starość i niedołęstwo przeżywane w samotności i upokorzeniu były dla mnie nie do zniesienia. Stryj bał się domu starców, kochał wolność i przestrzeń. Osaczony przez niezrozumienie umarł w klinice po udanej operacji oka. Wszystko poszło szybko i zgodnie z przewidywaniami, ale postanowiono wykąpać staruszka i otworzyć okno w mroźny zimowy poranek. Wszyscy jakby się umówili. Umarł na zapalenie płuc. Byłem podłamany.

Może dlatego do dziś kurczę się na myśl o losie staruszka. Może dlatego tak bardzo pragnąłem, aby w naszym domu na Jamnej spędzali wakacje starsi ojcowie, by wśród natury i młodzieży mogli nabrać dystansu do swojego wieku i stanu zdrowia.

Cieszę się ogromnie, że ojciec Stanisław, nasz najstarszy, bo dziewięćdziesięcioletni współbrat z Poznania, odważył się przyjechać na Jamną i spędzić wśród młodzieży i studentów kilka tygodni. Podziwiałem w jak naturalny sposób ten dawny duszpasterz akademicki wpisał się w środowisko, jak był ciekawy ludzi i świata. Od razu pomyślałem, że będę się zaprzyjaźniał ze starszymi ojcami i zapraszał ich na Jamną, aby dom był wielopokoleniowy.

W podobny sposób zrodziła się idea rekolekcji dla księży seniorów. Stało się to na Jamnej jesienią 2002 roku podczas rekolekcji dla księży pracujących w duszpasterstwie młodzieżowym. Próbowaliśmy wtedy dzielić się radością bycia kapłanami i duszpasterzami. Pragnęliśmy wydobyć i nazwać motywy bycia radosnymi w naszym powołaniu i posłudze. Raz jeden się zdarzyło, że ktoś z obecnych próbował narzekać na swojego proboszcza, ale żaden z uczestników nie podjął tematu. Nikt nie miał ochoty się osłabiać, więc poszliśmy do przodu w naszych planach i naszych marzeniach.

Trochę się oczywiście obawialiśmy, czy nasze siermiężne warunki nie przestraszą seniorów. Tak się nie stało. Zebrała się dziewięcioosobowa grupka  wystarczy jak na dobry zaczyn. Opowieść każdego z uczestników dotycząca drogi do kapłaństwa, spotkanych ludzi, radości i upokorzeń oraz ostatecznego zwycięstwa wiary, nadziei i miłości była klejnotem. Bogactwo Kościoła objawiło mi się tym razem w sercach tych ludzi...

Starość jest walorem, bogactwem potrzebnym nam wszystkim tak jak młodość. Starzy księżą są skarbem Kościoła. Jeśli przeżyli swoje kapłaństwo w wierności Chrystusowi i Jego ołtarzowi, to z pewnością mają coś do powiedzenia.

Ksiądz Zygmunt urodził się na Wschodzie. Języka polskiego nauczył się, gdy miał 20 lat. O tym, że rodzice znają ten język, dowiedział się w czasie wojny, gdy po polsku rozmawiali z żołnierzem Wermachtu (żołnierz był rodem ze Śląska). Wtedy zreflektował się, że to z powodu bolszewickiego terroru rodzice bali się rozmawiać z własnymi dziećmi w ojczystym języku. Rektor seminarium, do którego się zgłosił, powiedział, że to Chrystus przemienił w nim bolszewika w katolika. Po skończeniu seminarium przyszła pora, aby się udać na pierwszą placówkę. Ksiądz Zygmunt pojechał tam autobusem, zabierając ze sobą kilka pakunków. Kiedy dotarł na miejsce, przy autobusie czekali ministranci w komeżkach, aby zaprowadzić go na plebanię.

Najpierw zaprowadzili go jednak przed kościół, na którego progu zobaczył starego proboszcza w komży i stule opartego o drzwi i trzymającego w ręce pacyfikał, czyli krzyż z relikwiami do ucałowania. Przywitał wikarego i zaprowadził do kościoła przed Najświętszy Sakrament, który wyjął z tabernakulum i pobłogosławił nim młodego księdza.

Ksiądz Zygmunt zapamiętał to powitanie na całe życie. Zapamiętał starego proboszcza, który go przywitał na progu kościoła i błogosławieństwo Najświętszym Sakramentem, któremu miał odtąd służyć.

Podobno jeden z przeorów przywitał przybywającego do klasztoru ojca słowami:  Nie jesteś mi do niczego potrzebny...  tak jakby klasztor był jego własnością. Sam też przypominam sobie swoje wyjazdy z Warszawy i z Krakowa, które odbywały się cichaczem, jakbym wstydził się mającej nastąpić zmiany. Miłym akcentem moich przenosin z Warszawy do Poznania był list napisany przez ojca Stefana do ojca Angelika, że przekazują Poznaniowi swój umiłowany skarb, czyli mnie, i że mają mi tu nie żałować roboty, a od czasu do czasu wypuszczać mnie do Warszawy, abym zanurzał się w kulturze. Ojciec Angelik odpisał, że pracę dla mnie znajdzie, a dopiero po jej wykonaniu będę mógł odwiedzać Warszawę. Poznań jednakże tak mnie dociążył, że na żadne kulturalne wyjazdy nie było szans. Tak też zostało do dziś.

Myślę o kulturze zmiany. Dlaczego zmiany są tak bardzo bolesne? Dlaczego nie mogą być szansą dojrzewania dla obydwu stron? Czy zawsze muszą stwarzać pozory zagrożenia i odepchnięcia? Czuję, że rekolekcje dla kapłanów seniorów na Jamnej będą coraz liczniejsze, ponieważ trzeba pozbierać takie skarby, chociażby jak to powitanie młodego wikarego na progu kościoła, które stało się pieczęcią na całe jego kapłańskie życie. Czy zakon, który miał mnie uchronić przed poniewieraniem na starość, potrafi tego dokonać? Odpowiedź na to pytanie przyniesie przyszłość.

Moja matka mówiła, że tak, jak będziemy się odnosić do starszych, tak i nas kiedyś potraktują. Zapraszam więc na Jamną ojca Stanisława, ojca Walentego i przygarniam ich szczerym sercem. Chcę, aby mieli udział w mej radości. Na starość, nawet jeśli mi inni dadzą kopniaka, to myślę, że ta miłość, którą im ofiarowuję, powinna wystarczyć; że kiedy wyciągnę z portfela pogniecione zdjęcie ojca Stanisława na osiołku, święty Piotr nie będzie miał wątpliwości, że powodowałem się miłością.

Tymczasem Panu Bogu codziennie dziękuję, że duszpasterstwo, które prowadzę, ma potężną lokomotywę w postaci Jamnej i Lednicy, dzięki czemu młodzież i ja sam mamy co robić.

Jan Góra OP

z procy!
Drogi krzyżowe
 

 

Wiele razy przemierzałem różne Drogi krzyżowe. Pamiętam monumentalne rzeźby na Jasnej Górze, równo przystrzyżoną murawę soczystej zieleni w Miejscu Piastowym, usypaną z kamieni Golgotę w Licheniu. Zawsze było to miejsce wydzielone, osobne. Panował tam nastrój ciszy i skupienia. Wszędzie było czysto i schludnie. Ludzie modlili się w milczeniu.

Widziałem tylko jedną Drogę krzyżową, która różniła się od pozostałych. Nie była wydzielona, lecz znajdowała się w centrum miasta, w wąskich uliczkach, na których stały rozłożone stragany gardłujących przekupniów i kłębiły się tłumy ludzi. Panował na niej gwar, wszyscy się przekrzykiwali. Nikt nie zwracał najmniejszej uwagi na stacje Drogi krzyżowej, zapuszczone, zawalone stertami śmieci; na niektórych z nich widoczne były zacieki moczu. Była to jedyna autentyczna Droga krzyżowa na świecie  ta, którą kroczył Jezus w Jerozolimie.

Kiedy Chrystus spotkał się przy studni z Samarytanką, w pewnym momencie zaczął mówić o jej życiu rodzinnym. Musiało się ono niespecjalnie układać, skoro  jak powiedział Jezus  kobieta miała już pięciu mężów, a człowiek, z którym wówczas mieszkała, nawet jej mężem nie był. Samarytanka szybko zmieniła temat rozmowy i zapytała Chrystusa, gdzie powinno się oddawać Bogu cześć: na górze, jak utrzymują mieszkańcy Samarii, czy w Jerozolimie, jak twierdzą mieszkańcy Judei.

W momencie, kiedy Bóg zaczął wkraczać w jej życie, kiedy zaczął dotykać najbardziej bolesnych i  być może  najbardziej wstydliwych spraw, ona zaproponowała Bogu inne miejsce spotkania: rozważania teologiczne. Był to ten rodzaj teologii, który nie dotyka ludzkiego serca. Można snuć o Bogu najbardziej abstrakcyjne rozważania i dochodzić do najbardziej oryginalnych wniosków, ale kiedy człowiek nie otworzy się na Niego i nie zaprosi Go do swojego wnętrza  ze wszystkimi jego ciemnymi stronami: ułomnościami, słabościami, grzechami  wówczas takie teologizowanie nie jest warte funta kłaków. Wtedy tworzymy w swoich relacjach z Bogiem wyimaginowane Drogi krzyżowe  wyobcowane z życia, wypolerowane i wychuchane, prezentujące nas z jak najlepszej strony: jako pobożnych pątników skupionych przy każdej stacji. To nie ma nic wspólnego z rzeczywistością. Teologia staje się formą ucieczki przed Bogiem.

Co odpowiada Jezus Samarytance? Otóż mówi jej, że prawdziwie oddaje się cześć Bogu w Duchu i w prawdzie. Prawda o człowieku to prawda o grzechu. I  jak mawiali święci  nie ma takiego grzechu, do którego człowiek nie byłby zdolny. Uznanie tego oznacza, że nasz duch został skruszony.

Otwarcie przed Bogiem serca nie oznacza łzawego, cukierkowatego sentymentalizmu. To zstąpienie na samo dno duszy, do miejsc, których często nikomu nigdy nie pokazujemy, których istnieniu sami przed sobą zaprzeczamy, do miejsc, w których łapie skurcz strachu, słychać skowyt i dygot, panuje poczucie bezsensu, absurdu i pustki. Chrystus chce zejść na samo dno naszego jestestwa, by nas uzdrowić  ma moc wyrwać nas z niepokojów, samotności, strachu, poczucia bezsensu życia i wewnętrznej pustki.

Bóg pragnie więc spotykać się z nami w realnym życiu, z jego codziennym gwarem i problemami. Jeśli Go do tego zaprosimy, zyskamy możliwość udziału w jedynej prawdziwej Drodze krzyżowej  takiej, jaką była i jest, bez stylizacji i upiększeń, wśród nieżyczliwego i obojętnego świata. Będzie tam jednak Ktoś, Kto będzie niósł ten krzyż razem z nami.

Grzegorz Górny

 

jezuita i kwita
Pielgrzymowanie przed i za krzyżem
 

 

Co roku w sierpniu tysiące osób rusza na pielgrzymi szlak na Jasną Górę. Swego czasu ruszałem i ja. Pierwszy raz jako uczeń podstawówki. Tych początków mojego pieszego podążania do Częstochowy trochę się wstydzę. Dlaczego? Dlatego, że nagminnie z grupą kolegów chodziłem przed krzyżem. Tymczasem regulamin pielgrzymki surowo piętnował tego rodzaju praktyki. Nam, dzieciakom, wydawało się jednak, że dokonujemy czynu ze wszech miar pokutnego, kiedy np. pokonywaliśmy odległość 30 kilometrów praktycznie bez odpoczynku. Dochodziliśmy do miejscowości, w której miał być nocleg, i w poczuciu dobrze spełnionego obowiązku czekaliśmy na resztę. W szkole średniej przybywało rozumu i coraz częściej chodziłem za krzyżem, uczestnicząc we wspólnych modlitwach, śpiewach, konferencjach, w życiu grupy pielgrzymkowej.

Początki dynamicznego rozwoju chrześcijańskiego pielgrzymowania sięgają IV wieku, kiedy to 78letnia cesarzowa Helena  w duchu ekspiacji za grzechy syna Konstantyna  wybrała się w drogę do Jerozolimy. W jej przypadku było to pielgrzymowanie nie tyle za lub przed krzyżem, ale w pewnym sensie po krzyż. Otóż po przybyciu do Jerozolimy opłaciła archeologów i rozpoczęła poszukiwania Kalwarii i Grobu Pańskiego, których efektem było m.in. odkopanie trzech krzyży, co uznano za cud. Przyniesiono chorą kobietę i dotykano jej ciała kolejno kawałkami znalezionego drewna, by nie pomylić belki, na której zawisł Jezus, z krzyżami łotrów. Po dotknięciu jednym z krzyży kobieta wyzdrowiała. Uznano go za krzyż Chrystusa. Od tamtego czasu pielgrzymki stały się trwałym i barwnym elementem chrześcijańskiego krajobrazu.

Z rozumieniem słowa pielgrzymka bywa różnie. Pamiętam lato roku 1989, kiedy jako młody kleryk, stażysta Radia Watykańskiego udałem się z młodzieżą z rzymskich wspólnot neokatechumenalnych do Santiago de Compostela na spotkanie z Janem Pawłem II. Po raz pierwszy w życiu zetknąłem się wówczas z luksusowym autokarem z klimatyzacją, barkiem itp. Kiedy młodzi rzymianie zachęcali się nawzajem do dzielnego, w duchu chrześcijańskiego umartwienia, znoszenia trudów pielgrzymowania, nie wiedziałem, o co im chodzi. Dla mnie była to gratka i czułem się raczej jak bogaty turysta niż ubogi pielgrzym. Gdy próbowałem wytłumaczyć towarzyszom pielgrzymiej niedoli, że dla mnie pielgrzymi trud kojarzy się raczej z dziewięciodniowym zmaganiem się z bąblami na stopach w drodze z Warszawy na Jasną Górę, nie rozumieli. Myśleli, że coś mi się z językiem włoskim poplątało, bo kto to widział, aby w dzisiejszych czasach iść pieszo ponad 200 kilometrów.

W związku z pielgrzymowaniem do Santiago de Compostela działy się  na przestrzeni wieków  różne ciekawe historie. Otóż w średniowieczu jedna z form sakramentalnej pokuty polegała na odbyciu pielgrzymki  najczęściej właśnie do tego sanktuarium  by u jej kresu otrzymać rozgrzeszenie. Taką pokutę mógł nałożyć każdy proboszcz. Nakładano ją na świeckich i duchownych, którzy popełnili publiczne i raczej dość skandaliczne grzechy. Problem polegał na tym, że grupy pielgrzymów pokutników przypominały niejednokrotnie zgraje zbójców. Owi pątnicy wiedzieli, że po odbyciu pielgrzymki i tak dostaną rozgrzeszenie, więc wędrując od sanktuarium do sanktuarium, nie omijali okazji, by jeszcze trochę nagrzeszyć, gwałcąc i rabując. Nic dziwnego, że zaniechano tej formy pokuty.

Dziś zbójów pątników już nie ma, chociaż w minionym okresie nie brakowało pielgrzymujących służbowo i patrzących, jak by tu coś popsuć i wywołać awanturę. Dzisiaj mamy za to tzw. turystykę pielgrzymkową. Turysta udający pielgrzyma to ciekawe stworzenie: chytre oczka, wrodzony lub nabyty spryt, trochę religijności i nieustanna gotowość do zrobienia interesu. Bez żadnych wyrzutów sumienia wsadzi bliźniemu łokieć w żebra, osłabi nienawistnym wzrokiem albo obrzuci epitetem, aby mieć lepszy dostęp do przechodzącego lub przejeżdżającego Ojca Świętego. Potem cała rodzina będzie się wzruszać, oglądając zdjęcia.

Pomimo wszystko pielgrzymki są praktyką godną polecenia. Wszak bardzo wielu ludzi na pielgrzymkowym szlaku odnajduje Boga i siebie samych. I nic w tym dziwnego, skoro pielgrzymowanie jest celną metaforą ludzkiego życia.

W naszych postmodernistycznych czasach ponoć coraz mniej jest prawdziwych pielgrzymów, a coraz więcej spacerowiczów. Człowiek ponowoczesny nie stawia sobie zasadniczych celów wędrówki. Nie jest człowiekiem zmierzającym ku... Kręci się raczej w kółko, realizując cele cząstkowe, chwytając ulotne przeżycia i odczucia. Spacerowicz zajrzy do sanktuarium, popatrzy, ale obce są mu wzruszenia utrudzonego pielgrzyma. No cóż! Jeśli tak rzeczywiście jest, to tym bardziej warto wyruszać na pielgrzymkę. Ale pamiętajcie: za krzyżem!

Dariusz Kowalczyk SI

Szuszwol ze Swarzyndza
Imiona
 

 

Opowiadał mi frater Adalbertus:

Czyż nie należy się człowiekowi po pracy godziwy odpoczynek? I rzekł pracodawca: pięćdziesiąt tygodni będziesz pracował, a pięćdziesiąty pierwszy tydzień odpoczywał będziesz. Albo i w innej proporcji, zależnie od tego, kim jest ów pracodawca. To właśnie myśląc, szedłem deptakiem nadmorskiej miejscowości, pełnej ludzi, jako że pora była letnia. Dzień był słoneczny i przechadzały się tam rzesze roznegliżowanych w różnym stopniu wczasowiczów, powietrze wypełniał zapach olejku do opalania, a zza wydm dobiegał szum fal łamiących się na plaży. Wielu ludzi spacerowało z dziećmi, które baraszkowały obok kroczących dostojnie rodziców. Niekiedy tracili oni na moment dostojność, zniecierpliwieni igraszkami nieznośnego dziecięcia i wznosili okrzyki w rodzaju:

 Jezusie Nazareński, gdzieś ty się tak uszmudrał, ty juchto barabajska?!

Słysząc taki okrzyk, w pierwszej chwili myślałem, że to Jezusa Nazareńskiego ktoś nazywa juchtą barabajską, ale okazało się, że juchtą był mały nieznośny chłopak, a imię Jezusa Nazareńskiego wzywane było najzwyczajniej nadaremno. Chciałem niecierpliwej matce zwrócić uwagę na niewłaściwość takiej bezmyślnej wypowiedzi i już otwierałem usta, kiedy zobaczyłem dziewczynę dającą mi dziwne znaki: kładła najpierw palec na ustach, a potem rękę na sercu. Dziewczyna buźkę miała owszem miłą, ale aparycję zgoła nieelegancką: rozczochrane kosmyki włosów ufarbowane każdy na inny kolor, pomięta pstra sukienka służyła jej za przyodziewek, a obuwia nie miała wcale. Wyglądała jak istna Łoblodra z Łobornik, zbiła mnie z tropu i przez chwilę zastanawiałem się, o co jej chodzi, a tymczasem owa mama popełniająca grzech powszedni oddaliła się i głupio byłoby ją gonić. Jąłem więc dalej przechadzać się gwarnym deptakiem. Kwitła na nim działalność gospodarcza. Po obu jego stronach porozstawiane były stoiska i kramiki oferujące na sprzedaż najprzeróżniejsze towary: lody, watę cukrową, bursztynowe pamiątki znad morza, imiona wyginane na poczekaniu ze srebrnego drutu. Widziałem, jak do tego jegomościa ze srebrnym drutem podeszła grupa dziewcząt i każda po kolei kazała sobie wyginać imię swego ukochanego. Podeszła też doń zakonnica i o coś poprosiła. Jegomość zaczął wyginać imię. Patrzałem na formujące się po kolei litery: Jez... Zastanawiałem się, czy to też nie jest przypadkiem branie imienia nadaremno i już chciałem poruszyć ten temat, kiedy znów zobaczyłem tę pstrokatą dziewczynę dającą mi te same znaki. Pomyślałem sobie, że jeszcze ktoś może sobie coś pomyśleć, więc powiedziałem do niej:

 Co ty mi tu za znaki dajesz, ty Łoblodro z Łobornik. Idź sobie, bo jeszcze ktoś sobie coś pomyśli.

Ona na takie dictum puściła do mnie oko, obróciła się i odeszła, natomiast niespodziewanie odezwał się wykonawca srebrnych imion. Rzekł on:

 Ona ma rację, niesłusznie ją odganiasz. Ma rację: Imię Boże jest wypisane w sercu każdego człowieka, ale nie można go powiedzieć, bo nie jest ono słowem. Pewnie dlatego wielu ludzi go nie dostrzega, szukają oni liter albo dźwięków, a tymczasem to Imię nie składa się ani z liter, ani z dźwięków. Nie można go powiedzieć, napisać ani wygiąć ze srebrnego drutu.

Ta ich akcja wydała mi się dziwnie zsynchronizowana. Zapytałem gniewnie:

 A ty kim jesteś, żeby stawać w jej obronie? Czyżbyś był jej wspólnikiem?

On odparł:

 Ja miałbym być wspólnikiem? Skądże, jestem tylko Szuszwolem ze Swarzyndza.

Spojrzałem odruchowo na jego stopy. Miał na nich sandały z zielonymi zapinkami. On tymczasem zabrał się do wyginania następnego imienia i już nie wdawał się w rozmowę.

Włodzimierz Fenrych

ORIENTACJE

 

 

 
Głos biskupa
Tym, co najbardziej zniechęca w Kościele, jest zachowanie ceremoniału dworskiego: tytuły, uniżoność, brak bezpośredniości. Irytujące chodzenie na palcach, kłanianie się w pas. Warto sięgnąć po wywiadrzekę z arcybiskupem tarnowskim Józefem Życińskim Niewidzialne światło, aby za tytułami dojrzeć człowieka.

Książka składa się z pięciu części. Pierwsza przedstawia powołanie i kapłańską drogę Życińskiego aż do otrzymania sakry biskupiej. W kolejnych arcybiskup omawia swoje widzenie PRLu, dokonuje oceny Polski po komunizmie, dzieli się pasją poszukiwania mądrości poprzez filozofię i sztukę. Obecne wydanie uzupełniono o nowe zagadnienia  problem zła i jego usunięcie w Kościele oraz wiara po 11 września.

Biskup to przede wszystkim znak jedności Kościoła. Niewidzialne światło jest wywiadem osobistym i podsumowaniem kilkudziesięciu lat życia przez człowieka reprezentującego wspólnotę wiernych. W książce najciekawsze są fragmenty, w których Życiński omawia relacje państwoKościół w Polsce komunistycznej i tej demokratycznej. Z rozmów wyłania się nie zawsze sympatyczny obraz ojczyzny  skłócone elity intelektualne, wzajemne pretensje między Kościołem a intelektualistami, dwuznaczne stanowiska polityków. Polska jest krajem, który rodzi na przemian frustrację i nadzieję, wściekły gniew i odwagę. Na przekór zniechęceniu, które wypływa z tego obrazu, bohater Niewidzialnego światła zachęca do patriotyzmu. Patriotyzm to zadanie ciągłego uczenia się nowych rzeczy, a także korzystania z doświadczeń pokoleń. Polska, jak dowodzi Życiński, ma olbrzymie doświadczenie w byciu pomostem między Zachodem i Wschodem.

Niewidzialne światło jest kolejnym tomem rozmów wydanym przez Znak. Niestety, jest to książka, która w wielu miejscach rozczarowuje. Razi uporczywe zachowanie tytulatury w zadawanych pytaniach, Życiński zaś niezbyt sprawdza się w roli rozmówcygawędziarza. Jego odpowiedzi są niezwykle zdawkowe, niemal oszczędne. Można odnieść wrażenie, że arcybiskup tarnowski do perfekcji opanował sztukę dyplomatyczną: jest grzecznie, kulturalnie, ale odpowiedzi niezbyt współgrają z pytaniami. Zagadką pozostaje, czy zabrakło rozmówcom czasu, czy dociekliwości.

Książka może pomóc w poznaniu jednego z polskich biskupów, dzięki niej można dojrzeć za tytułami i godnościami człowieka wierzącego. I tylko to, lub aż to, jest jej zaletą. Zdecydowanie wolę jednak felietony arcybiskupa Życińskiego.

(MC)

Niewidzialne światło. Z abp. Józefem Życińskim rozmawiają Dorota Zańko i Jarosław Gowin, wydanie drugie zmienione i uzupełnione, Znak, Kraków 2003, 312 s.

 

Abba Rostworowski
Starożytni chrześcijanie dodawali do imion wybitnych mężów duchowości przydomek abba, który wyrażał szacunek i uznanie dla konkretnej osoby. Można powiedzieć tak o Piotrze Rostworowskim. Najpierw benedyktyn, później kameduła, ale przede wszystkim człowiek poświęcony modlitwie.

Wiara, nadzieja i miłość to zbiór notatek, konferencji i artykułów Rostworowskiego bardzo pomocny w rozwoju duchowym. Trzy cnoty teologalne  wiara, nadzieja, miłość  występują zawsze w relacji między człowiekiem a Bogiem. Relacją najbardziej intymną jest modlitwa.

To, że pragniemy milczenia, samotności i kontaktu z Bogiem, wcale nie oznacza, że potrafimy się modlić. Często wołamy do Boga, lecz mamy poczucie całkowitego opuszczenia. Rostworowski proponuje wobec takich odczuć przede wszystkim spokój płynący z wiary. Życie duchowe rozwija się na poziomie zawierzenia, nie uczuć. Chrystus powiedział, że mamy szukać, prosić i kołatać (Mt 7,7), ale nie obiecał nam poczucia wysłuchania. Obiecał za to rzecz znacznie ważniejszą: że zawsze nas słucha. Nie pozostaje nam zatem nic innego, jak wołać do Boga i wytrwale wierzyć, że modlitwa dotarła do Niego i została wysłuchana. W chwilach trudności warto pamiętać o tych prostych słowach, które zawierają w sobie olbrzymie pocieszenie: Potrzebna Ci jest więc przede wszystkim wiara prosta, mocna i konsekwentna. Ona Ci pozwoli dać sobie radę. Uwierzyłeś w miłość, uwierzyłeś w wierność niezawodną, uwierzyłeś, że modlitwa ma zapewnione wysłuchanie. (...) A więc módl się i ufaj.

Wspaniałe są myśli Rostworowskiego o Kościele. We wspólnocie wierzących wiele jest rzeczy, które drażnią. Czasem będą to dewoci, innym razem niektórzy księża. Z wiarą łączy się miłość. Nie można wołać do Boga, nienawidząc człowieka. Kościół nie po to został ustanowiony, aby był piękny, tylko po to, by zbawiał. Gdy mamy pasję prawdy, możemy powiedzieć o drażniącym nas opakowaniu, że jest nieważne. Najgłębsza treść Kościoła to przecież jego życie duchowe. Jest ono oparte na miłości osobistej, zażyłości i przyjaźni. Człowiek nieustannie pragnie miłości, jednak słowa Będziesz miłował Pana Boga swego (Pwt 6,5) odbiera jako nieznośny nakaz. W rzeczywistości jest to potwierdzenie naszych pragnień. Chcemy kochać kogoś niezmiennie przez całe nasze życie. Jedynie Boga można kochać wiecznie. Nie przywodzi nas ku Niemu zazdrość, gniew ani nawet złość. Szukamy Go, bo pragniemy kochać i być kochani. Miłość przyciąga miłość.

(MC)

Piotr Rostworowski OSB, Wiara, nadzieja i miłość. Trzy filary życia chrześcijańskiego, Tyniec, tom 27 w serii Z tradycji monastycznej, Kraków 2002, 90 s.

 

MARK P. SHEA

Śpiewając piątym głosem
 

 

Bo gdzie są dwaj albo trzej zebrani w imię moje, tam jestem pośród nich (Mt 18,20).

Po tej modlitwie zadrżało miejsce, na którym byli zebrani (Dz 4,31).

Dzieje Apostolskie obfitują w przykłady chrześcijańskiej modlitwy. Jest tu ukazana modlitwa, gdy zbiera się Kościół (jak w dzień Pięćdziesiątnicy). Jest tu ukazana modlitwa, kiedy Kościół rozdziela duża odległość, jak wtedy, gdy Piotr i setnik Korneliusz modlili się dziesiątki kilometrów od siebie, a Bóg poprowadził ich ku objawieniu, że Ewangelia jest przeznaczona dla pogan (Dz 10). Jest tu nawet ukazana modlitwa pojedynczych chrześcijan (Dz 18,9). Jednak  jak zobaczymy  modlitwy w Dziejach Apostolskich, czy to Kościoła zgromadzonego, czy też rozproszonego, są zawsze wspólne. Gdyż  jak się przekonamy  obojętnie, czy modlimy się sami, czy z innymi, nigdy się sami nie modlimy.

Pozwól mi, byś zrozumiał, co mam na myśli, zacząć od opowieści o nagraniu, które kiedyś słyszałem. Była to pieśń nagrana przez czwórkę przyjaciół o świetnie wyszkolonych głosach, które tworzyły idealną harmonię  i anioła, który śpiewał jako ich wsparcie.

Cóż, niezupełnie anioła. Kiedy odtwarzałem taśmę i głosy czterech śpiewaków współbrzmiały ze sobą, to można było wyraźnie usłyszeć piąty głos. Nie było w tym właściwie nic nadprzyrodzonego  zjawisko to jest znane jako ton harmoniczny i jest często ze wspaniałym efektem wykorzystywane przy komponowaniu muzyki. Nie przeszkadzało nam to żartować, że to anioł pomagał przy tworzeniu nagrania.

Zacząć od słuchania
Nauka modlitwy jest jak próba moich przyjaciół przed śpiewem. Nie wymyślali na poczekaniu pieśni, podziału na głosy i całej reszty. Nauczyli się swoich partii, czytając i słuchając. Podobnie i my bez objawienia Bożego, sami z siebie nie znamy ani woli Bożej, ani naszego w niej udziału. Kiedy się modlimy, także musimy zacząć od słuchania.

Powiesz: Akurat! Nie jestem mistykiem. Co on ma na myśli, mówiąc o ťsłuchaniuŤ?. Nie martw się. Nie musisz być św. Teresą z Avili wpadającą w mistyczną ekstazę. Słuchanie oznacza, że powinniśmy zacząć od tej samej prośby, którą skierowali do Jezusa Jego uczniowie: Panie, naucz nas modlić się (Łk 11,1). Słuchanie jest otwarciem się na fakt, że jesteśmy otoczeni przez najprawdziwszy świat nadprzyrodzony. Słuchanie jest postępowaniem z wiarą, że Bóg pokaże nam, jak się modlić  nauczy nas swojej pieśni i naszej partii w tej pieśni  tak samo jak to uczynił w przypadku swoich uczniów. Modlitwa bowiem jest jednością z Bogiem, a jedność z Bogiem  tym, co Jezus przyszedł nam ofiarować.

Od czego zaczyna się słuchanie? Po pierwsze, od tych podstawowych sposobów, na jakie przemawiał On do nas przez wieki: od objawienia Jezusa Chrystusa poprzez Pismo i nauczanie, Tradycję i sakramenty Jego Ciała, poprzez Kościół. Są to główne źródła objawienia według II Soboru Watykańskiego. Na przykład, jedną z form słuchania jest skupienie uwagi na Piśmie Świętym, encyklikach papieskich lub homiliach. Inną formą mogłoby być studiowanie wszystkich modlitw w Dziejach Apostolskich, by przyjrzeć się, jak można by naśladować ich intencje. Moglibyśmy również przeczytać pisma któregoś świętego na temat modlitwy.

Oprócz głównych źródeł łaski jest jeszcze wiele innych strumyczków i dopływów, które na tysiące sposobów dopełniają źródła objawienia  poprzez przypadkowy komentarz, dar Ducha Świętego, zwykłe wydarzenie, anioły, zbieg okoliczności, nasze sumienie itd. Bóg przemawia do nas w codziennych wydarzeniach naszego życia.

Dlaczego Bóg tak lubi przemawiać do nas różnymi głosami? Teolog Hans Urs von Balthasar powiedział, że prawda jest symfoniczna. Stąd nie powinniśmy się dziwić, jeśli wydaje się, że nasza Biblia, małżonek, ksiądz, grupa modlitewna, sumienie są zamieszani w mimowolny spisek, by nam coś przekazać. Przypuśćmy, na przykład, że w czasie Mszy świętej lub osobistej modlitwy fragment z Księgi Izajasza 58 (wielki fragment dotyczący postów i troski o biednych) rzeczywiście do nas przemówi. Jest to znak. Następnie później, w tym samym tygodniu twój małżonek (czy małżonka) ni stąd, ni zowąd wspomina, że chciałby (chciałaby) zacząć przynosić żywność w puszkach do kosza dla biednych w kościele. Kolejny znak. Następnie kazanie koncentruje się na naszym obowiązku wobec potrzebujących. Znak numer 3.

Rozumiesz? Każdy wyczuje tutaj coś więcej niż zwykły przypadek. Zaczynamy sprawdzać poprzez modlitwę i uczynki posłuszeństwa (jak zanoszenie jedzenia w puszkach do kościoła), czy przypadkiem Bóg nie powołuje nas do głębszego zaangażowania w pomoc ubogim. Następnie możemy ten fragment łamigłówki przekazać innym zaangażowanym w modlitwę chrześcijanom, dorzucić do centralnego banku pomysłów twojej konkretnej grupy modlitewnej czy parafialnej. Nim się obejrzysz, odkrywasz, że kilkoro innych ludzi w twojej wspólnocie mówi: Ty także? Mnie również chodziło to po głowie przez cały zeszły tydzień! Może Bóg chce nam coś przez to pokazać?. Bóg praktycznie zawsze daje nam nuty lub główny motyw naszych modlitw poprzez kilka źródeł naraz.

Warto jednak pamiętać, że nie wszystkie modlitwy dotyczą grup modlitewnych. Niektórzy ludzie wolą się modlić wraz z Kościołem w czasie Mszy świętej lub wraz z małżonkiem czy przyjacielem przy kawie. Inni lubią się modlić psalmami lub spotykać się w czasie lunchu. Jeszcze inni wolą odmawiać różaniec wraz z rodziną lub modlić się na osobności. Wszystkie te przykłady i tysiące innych (włączając w to samotną modlitwę, jak to zobaczymy) są formami modlitwy wspólnej. Te rodzaje modlitwy charakteryzuje to, że każdy członek ciała Chrystusa ofiaruje swoją modlitwę jako głos w chórze, harmonizując swoje dary i spostrzeżenia z tonacją, w której Bóg uczy nas wszystkich śpiewać. Tą tonacją jest Miłość, a Kościół jest Chórem. Każdy chórzysta powinien nauczyć się swojej osobistej partii w modlitwie Kościoła, obojętnie, czy modli się sam, czy z kimś. Każdy z nas ma wyjątkową rolę do odegrania w dziele, które zamierzył Bóg. Jak to wyjaśnia św. Paweł: istnieje jeden Duch i jeden cel, Bóg zwykł przeprowadzać swoją wolę jednocześnie poprzez wielu ludzi (1 Kor 12,711). Podobnie jak moich czterech przyjaciół, Bóg prowadzi nas do zjednoczenia naszych modlitw, pomysłów, darów i talentów, tak jak dzieje się to w przypadku tenorów, barytonów, altów i sopranów połączonych, by uformować jednobrzmiący głos.

W jaki sposób ma to się dziać? Cóż, na początek, tak jak Kościół prosi: Panie, naucz nas modlić się, tak każdy jego członek powinien prosić: Panie, naucz mnie mojej roli w tej modlitwie. Często będzie to oznaczać coś całkiem zdroworozsądkowego i przyziemnego. Jeśli więc modlisz się w sprawie reumatyzmu cioci Geni w czasie niespodziewanego przejściowego ochłodzenia i nagle przypomni ci się stos starych swetrów i kocyk elektryczny w twojej szafie... cóż, czy trzeba mówić więcej? (A myślałeś, że słuchanie Ducha Świętego dotyczyło tylko św. Teresy!). Podobnie, znałem i takich, którym Bóg przykazał mocą i autorytetem swojego Wiecznego Imienia powstać i pozmywać naczynia. (Później odkryli, że w ten sposób umożliwili innym osobom, by mogły wykonać swoją część Boskiego planu, zamiast taplać się w mydlinach). Obojętnie, czy uzdrawiamy paralityka, czy kopiemy rów, nasze posłuszeństwo jest wysoko cenione przez Boga (i często może prowadzić do niespodziewanych i niezwykle poważnych rezultatów). Odkrył to Filip, kiedy posłuchał dziwnego nakazu Pana: idź około południa na drogę, która prowadzi z Jerozolimy do Gazy: jest ona pusta (Dz 8,26). Posłuszny tak prostemu nakazowi stał się narzędziem Boga jako pierwszy niosąc Ewangelię na kontynent afrykański. Jak mówi św. Paweł: I wszystko, cokolwiek działacie słowem lub czynem, wszystko czyńcie w imię Pana Jezusa, dziękując Bogu Ojcu przez Niego (Kol 3,17).

Chociaż, innym razem, możesz nie wiedzieć, jak się modlić. W porządku. Czasami członkowie zespołu nucą, gdy ktoś inny śpiewa główną partię. Jeśli jesteś w kropce, wspieraj modlitwy Kościoła, polegając na modlitwie, która jest pewna, bo nauczył jej nas Pan Jezus  Ojcze nasz. Albo jeśli masz dar języków, to jest on szczególnie użyteczny w tym momencie. Słuchanie oznacza oczekiwanie (ponieważ Jezus powiedział, byśmy oczekiwali) na to, że w jakiś sposób pokaże On swojemu ludowi (nawet jeśli nie zawsze pokazuje nam jako osobom), jak się modlić.

Nikt z nas nie śpiewa a capella
Teraz niektórzy się zastanawiają: A co z tymi, którzy większość czasu modlą się sami? Gdzie jest nasze miejsce?. Otóż jak uczy Pismo i potwierdza Kościół, kiedy otwieramy się na życie i moc Boga w Chrystusie, z konieczności otwieramy się na tajemnicę Chrystusa w Jego ludzie  nawet jeśli nie możemy wśród niego być. Taki jest sens zdumiewającej wypowiedzi Pawła, że jesteśmy członkami nie tylko Chrystusa, ale i dla siebie nawzajem! (Rz 12,5). Stąd nie ma czegoś takiego jak samotna modlitwa  nawet kiedy modlimy się sami.

Oznacza to, że nikt nie jest odcięty od ludu Chrystusa tylko dlatego, że zdarzyło się mu zostać oddzielonym przez takie błahostki, jak dystans, czas lub śmierć. Modlitwa odmówiona w samochodzie w czasie jazdy do pracy, modlitwa wstawiennicza u lekarza w czasie oczekiwania na diagnozę, zwykłe Boże, pomóż mi! przed ważnym egzaminem końcowym, modlitwa przykutej do łóżka starszej osoby  wszystkie one są tak samo częścią składową modlitwy Kościoła jak modlitwy w czasie Mszy świętej (w istocie one także są wśród modlitw ofiarowanych w czasie Mszy). Obojętnie, czy zdajemy sobie z tego sprawę, czy nie, jesteśmy solidnie ugruntowani w rzeczywistości, którą jest Ciało Chrystusa, rozciągające się poprzez czas i wieczność, rzucone na powierzchnię świata, groźne jak armia z rozwiniętymi proporcami.

To jest to, co teologia katolicka nazywa obcowaniem świętych i co wyrasta z faktu, że jest tylko jedno Ciało i, jak powiedział Jezus, wszyscy żyją dla Boga (Łk 20,38). Stąd poza lokalnym zgromadzeniem naszej konkretnej wspólnoty, my także, czy to w grupie modlitewnej, czy modląc się osobno, mamy dostęp do całego skarbca bogactw, które należą do Jego świętych, zarówno żywych, jak i umarłych (Ef 1,1819). Wszczepiony w życie i moc zmartwychwstałego Chrystusa i mając doskonały współudział w tej chwale, Kościół w niebie jest częścią tej narastającej symfonii modlitwy i dziękczynienia, której kulminacją pewnego dnia będzie crescendo drugiego przyjścia. List do Hebrajczyków przypomina nam o tym, kiedy stwierdza, że mamy dokoła siebie takie mnóstwo świadków (Hbr 12,1), że przybyliśmy do miasta Boga żywego  Jeruzalem niebieskiego, do niezliczonej liczby aniołów, na uroczyste zgromadzenie, i do Kościoła pierworodnych (...), do duchów ludzi sprawiedliwych, którzy już doszli do celu (Hbr 12,2223). Kiedykolwiek i gdziekolwiek się modlimy, znajdujemy się w tym otwartym krajobrazie radości i mocy  mocy tego rodzaju, że wstrząsnęła miejscem, w którym zgromadzili się uczniowie, by się modlić (Dz 4,31).

To dlatego Kościół zachęca nas do szukania wstawiennictwa zarówno aniołów i chrześcijan w chwale, jak i naszych braci i sióstr przebywających wciąż na ziemi. Nie dlatego, że Chrystus nie jest w stanie sam dokończyć dzieła, ani nie dlatego, że dodają oni coś do dzieła Chrystusa, ale ponieważ razem z nami mają w nim współudział, tym samym wzrastają w świętości, by upodobnić się do Jezusa. Jak mówi św. Paweł: Od Niego poczynając, całe Ciało  zespalane i utrzymywane w łączności więzią umacniającą każdy z członków stosownie do jego miary  przyczynia sobie wzrostu dla budowania siebie w miłości (Ef 4,16). Całe Ciało obejmuje również tych, którzy znajdują się w niebie.

Tak ścisła więź oznacza, że każdy modlący się chrześcijanin (nawet sam) ma w zasięgu ręki ogromne zasoby, by uczyć się woli Bożej i wypełniać ją. Do najskromniejszego wierzącego należą nie tylko dary i wgląd, które mają jego bracia i siostry, ale również (jeśli tylko tego pragnie) modlitwy i niepowtarzalne dary, którymi Bóg obdarzył każdego ze świętych i aniołów. Gdyż, jak ujął to święty Maksymilian Kolbe, święci mają obie ręce wolne. Nie są już więcej na poły zajęci (jak my) walką z własnymi pokusami. Są całkowicie wolni, by kochać tak jak Chrystus i pełnić wolę Bożą w naszym imieniu. Nikt z nas nie śpiewa a capella, każdy z nas jest wspierany przez Filharmonię Londyńską.

W sercu tajemnicy miłości
Jeszcze bardziej ekscytujące jest to, że wspólna (to znaczy chrześcijańska) modlitwa jest sakramentem samej Boskiej natury, gdyż w głębokościach Boga całkowita pełnia tej wspólnej miłości jest zakorzeniona w swoistym tańcu lub dramacie, który jest odgrywany wiecznie pomiędzy Ojcem, Synem i Duchem Świętym. Ojciec miłuje Syna i przelewa siebie w Niego. Syn adoruje Ojca i oddaje Mu siebie i wszystko, co posiada, w tym również nas (J 17,10). I z samego rdzenia tej oślepiającej fuzji pochodzi Duch Święty  sam będący Bogiem, jak pozostałe dwie Osoby. To wszystko jest samym życiem Trójcy Świętej i dlatego cały wszechświat został stworzony: by stać się częścią tego widowiska, którym jest samoofiarująca się miłość (Rz 8,2021; Ef 1,910).

W sercu tej kolosalnej tajemnicy miłości wszystkie modlitwy odnajdują swoje centrum. Bóg w trzech Osobach pragnie ogarnąć nas muzyką swego wiecznego życia. I aby tego dokonać, wkroczył do naszego świata (przez Wcielenie Jezusa) i do naszych serc (przez chrzest). Bez ostrzeżenia Bóg, którego szukaliśmy i próbowaliśmy odnaleźć na wysokościach, w Miejscu Świętym, klepnął nas po ramieniu dłonią człowieka. Przechodzi obok nas w realnym ciele: w postaci Jezusa z Nazaretu  człowieka, który poci się rzeczywistym potem, śmieje prawdziwym śmiechem i krwawi rzeczywistą krwią. W Nim sam Bóg przyłącza się do szeregów tych, którzy szukają Jego królestwa, modlą się i jęczą w oczekiwaniu na jego przyjście. To dlatego Jezus uczy nas modlić się Ojcze nasz, gdyż Bóg jest tym, o którym Syn Boży mówi: Wstępuję do Ojca mego i Ojca waszego oraz do Boga mego i Boga waszego (J 20,17).

Jezus nie siedzi w niebie, słuchając naszych modlitw. Ani nie zadowala się tym, że uczy nas się modlić. Przeciwnie, modli się wraz z nami i  co najbardziej zadziwiające  w nas. Święty Paweł bowiem mówi, że Duch Święty modli się w nas nie tylko wtedy, kiedy jasno rozróżniamy Jego głos, ale nawet kiedy nie mamy zielonego pojęcia, jak się modlić, w błaganiach, których nie można wyrazić słowami (Rz 8,26). Innymi słowy, Jezus nie tylko uczy nas, jak się modlić, i modli się z nami, ale przez Ducha Świętego w nas, wręcz staje się naszą modlitwą! Doświadczenie moich przyjaciół ze śpiewem okazuje się swego rodzaju przebłyskiem lub przedsmakiem ostatecznej prawdy: Bo gdzie są dwaj albo trzej zebrani w imię moje, tam jestem pośród nich (Mt 18,1920). Jezus jest prawdziwym Piątym Głosem.

Prostota i praktyczność modlitwy jest w pewnym sensie zdumiewająca. Z pewnością myślimy, że rozróżnienie głosu Bożego jest szczytem doświadczenia zarezerwowanego dla wybranych mistyków. To, że Stwórca wszechświata, Bóg Izraela, Ten, który zasiada na tronie z szafirów na wieki wieków  że taki Bóg pragnie objawić się nie tylko Mojżeszowi lub św. Katarzynie ze Sieny, ale mechanikowi Barneyowi i mojej irytującej kuzynce Zeldzie, i mnie, do licha!  któż w to uwierzy? Niemniej jednak oferta jest aktualna. Nie inteligencja, nie zdolności mistyczne, nie umiejętności psychiczne są tu wymagane, ale ufność, by uwierzyć Jezusowi, kiedy zapewnia, że nigdy nas nie zostawi ani nie opuści, gdyż prowadzi swój lud jako lud w Jego modlitwie (Mt 28,20).

Jako lud  ponieważ, jak widzieliśmy, każda modlitwa (nawet modlitwa samotna) jest wspólna. Tak jak zrozumienie przez Kościół tej rzeczywistości pogłębiło się pod kierownictwem Ducha, tak też i pogłębiła się nasza świadomość  zarówno obecnego żywego kontaktu z modlitwą, jak i ogromnego skarbca duchowych bogactw strzeżonych przez poprzednie generacje. To dlatego wspólna modlitwa jest na nowo odkrywana w naszych czasach ze świeżą siłą i mocą. Zaczynamy dostrzegać, że nie jesteśmy sami w obecności Świętego. Wielu odeszło przedtem, wielu stoi nawet teraz przy nas.

I odkrywamy, że to wszystko jest możliwe, gdyż Ten, którego szukamy, szukał nas od początku i przyciągał nas do siebie, nawet wtedy, gdy myśleliśmy, że się ukrywał. Jak mówi sam Jezus: Nikt nie może przyjść do Mnie, jeżeli mu to nie zostało dane przez Ojca (J 6,65) lub, jak to pięknie ujęła XIVwieczna mistyczka Julianna z Norwich w swoich Objawieniach Bożej miłości:

Ja [Bóg] jestem podstawą twojej modlitwy. Najpierw jest Moją wolą, byś ją praktykowała, następnie daję ci możliwość, byś jej pragnęła, a potem daję ci możliwość modlitwy i modlisz się o nią. Jakże więc mogłoby się stać, że nie otrzymałabyś tego, o co się modlisz?

Modlitwa jest jak muzyka. Bóg w trzech Osobach  Kompozytora, Śpiewaka i Pieśni  spaja nas razem w jeden cudownie zjednoczony chór wielu głosów. I stoi, trzymając wejście dla muzyków otworem dla każdego (dla ciebie, na przykład), kto chce przyłączyć swój głos lub instrument do Boskiego dzieła, którym jest doprowadzenie Jego Nieskończonej Symfonii do punktu kulminacyjnego. Zajmij miejsce w zespole, na co czekasz? Zapowiada się wspaniały koncert!

tłum. Jan J. Franczak

szukającym drogi
Dwa wezwania do heroizmu
 

 

Przeżyłam zamieszanie, po którym do dziś nie mogę się uspokoić. Zawsze wiedziałam, że aborcja jest wielkim złem. Zdarzyło się nawet, że w dyskusji mówiłam z wielkim przekonaniem, iż również gdyby miało się urodzić dziecko upośledzone, nie wolno go pozbawić życia. Wiedziałam to wszystko do momentu, dopóki moja rodzona siostra nie zaczęła panikować, że urodzi dziecko z Downem. Na szczęście badania prenatalne rozwiały te obawy. Jednak wcale nie jestem pewna, czy namawiałabym siostrę do urodzenia dziecka, gdyby badania wykazały, że dziecko będzie upośledzone.

Od tamtego czasu prześladują mnie dwa pytania: czy gdyby wyniki badań były niepomyślne, a ja nie walczyłabym o życie tego dziecka (a jeśli mam być szczera, to chyba nie walczyłabym), byłby to bardzo ciężki grzech? Z drugiej strony, czy gdyby moja siostra zdecydowała się wtedy na aborcję, jej grzech byłby równie ciężki jak usunięcie dziecka zdrowego? Czasem myślę, że świadomie zdecydować się na urodzenie dziecka upośledzonego to prawdziwy heroizm. Heroizm budzi podziw, to prawda, ale zwyczajni ludzie nie są stworzeni do heroizmu. Najlepiej wyjaśniłby to Zagłoba Rochowi Kowalskiemu: Zwyczajni ludzie to są zwyczajni ludzie. A jeśli tak, to nie można od nich wymagać heroizmu. Nie wiem jednak, czy mam rację, dlatego pytam, czy można od innych wymagać heroizmu?

 

Przypomnijmy najpierw, skąd się wzięły twierdzenia, że nikt nie jest zobowiązany do heroizmu i że od nikogo heroizmu nie można wymagać, bo wtedy od razu stanie się jasne, że nie odnoszą się one do sytuacji, podobnych do opisanej przez Panią.

Zacznijmy od wyliczenia paru sytuacji, w których ani sam zainteresowany nie jest zobowiązany do heroizmu, ani ludzie liczący się z prawem moralnym nie powinni wbrew niemu heroizmu od niego wymagać. I tak na przykład żywimy najwyższy podziw dla rotmistrza Witolda Pileckiego, który za zgodą swoich władz wojskowych dołączył do transportu więźniów wiezionych do obozu w Auschwitz, aby założyć tam siatkę konspiracyjną. Zarazem niewątpliwie żaden dowódca nie miałby prawa zobowiązywać swego podkomendnego do aż tak niewyobrażalnego heroizmu.

Na podobne bohaterstwo zdobył się późniejszy spowiednik kardynała Wojtyły ksiądz Tadeusz Fedorowicz, który uzyskawszy pozwolenie swojego arcybiskupa, postarał się o to, żeby znaleźć się w pociągu z wywożonymi na Sybir Polakami i później jako zesłaniec z wielkim poświęceniem pełnił wśród nich posługę kapłańską.

Zauważmy jednak od razu, że byłoby czymś nieludzkim, gdyby arcybiskup z własnej inicjatywy i nie pytając go o zgodę, wydał księdzu Fedorowiczowi polecenie wykonania tej misji duszpasterskiej, którą on rzeczywiście wypełnił. Skomentowalibyśmy taki nieludzki rozkaz: Od nikogo nie wolno wymagać heroizmu!. Bez zgody zainteresowanego nawet w zakonach nie wolno przełożonemu wysyłać podwładnych do zadań związanych z wysokim ryzykiem utraty życia  mimo że przecież zakonnicy ślubowali posłuszeństwo.

Heroizmem najwyższej próby zajaśnieli św. Maksymilian Kolbe i bł. Marianna Biernacka, którzy oddali życie za bliźniego. Taki wybór nie był jednak ich obowiązkiem. Nic nie można by im było zarzucić, gdyby tylko z przerażeniem patrzyli na to, jak Niemcy przeznaczają niewinnych ludzi na śmierć.

Podałem przykłady z ostatniej wojny, bo krępujemy się zazwyczaj nazywać heroizmem te wymagające sporego samozaparcia dobre decyzje, które ludzie podejmują w zwyczajnym życiu. Kiedy jednak rodzina, której wcale się nie przelewa, od kilku już lat przesyła co miesiąc 500 złotych swoim wielodzietnym znajomym (wcale nie krewnym!), którym ciężka choroba uniemożliwia normalną pracę zarobkową  nie boję się nazwać tego heroizmem. Zwłaszcza że nigdy mi o tym nawet nie wspomnieli, dopiero niedawno powiedział mi o tym ze łzami w oczach dotknięty inwalidztwem ojciec wspomnianych kilkorga dzieci. Przywołuję ten fakt, bo jasno tu widać, że ludzie ci nie musieli przecież decydować się na tak wielki wysiłek charytatywny. Innymi słowy, do tego heroizmu nie byli zobowiązani.

Chyba już mniej więcej wyjaśniłem, do jakich sytuacji odnoszą się twierdzenia, że nikt nie jest zobowiązany do heroizmu i że od nikogo heroizmu nie można wymagać. Mianowicie we wszystkich przedstawionych dotąd sytuacjach niepodjęcie wyboru heroicznego nie byłoby zachowaniem niegodziwym.

W życiu bywa jednak i tak, że jedynym godziwym zachowaniem jest właśnie zdecydowanie się na heroizm, a w każdym razie na postawę mu bliską. Wolno mi tak sterować swoim życiem, żeby możliwie nigdy w takiej opresji się nie znaleźć. Jeśli jednak tak się zdarzy i stanie przede mną alternatywa: albo wybór heroiczny, albo niegodziwość  wówczas nie wolno się zasłaniać, że ja jestem tylko zwyczajnym człowiekiem i na bohatera się nie nadaję. Innymi słowy, właśnie wybór heroiczny stanie się wówczas moim obowiązkiem.

Nie można chyba wyobrazić sobie wyboru trudniejszego niż ten, przed którym stanęła biblijna Zuzanna (Dn 13). Dano jej do wyboru: albo ratować życie i dobre imię za cenę ukrytej przed ludźmi niegodziwości, albo zostać niewinnie pozbawioną nie tylko życia, ale nawet dobrego imienia. Zuzanna jednak bardzo trafnie rozpoznała, że nie jest to żadna alternatywa, że dla niej jedynie słusznym wyborem będzie trzymać się Bożych przykazań  i wybrać raczej niewinne potępienie i śmierć niż grzech.

Porównajmy ze sobą dwie bardzo trudne sytuacje, tym jednak się od siebie różniące, że w pierwszej heroizm ma alternatywę, w drugiej jej nie ma. Matka, która oddaje nerkę swojemu dziecku, dokonuje wyboru heroicznego, jednak wybór taki nie jest jej obowiązkiem moralnym (choć zapewne ona go odczuwa jako obowiązek macierzyńskiej miłości). Natomiast matka, która wie, że dziecko, które w sobie nosi, urodzi się upośledzone, i którą może nawet lekarz namawia do aborcji, też dokonuje wyboru bliskiego heroizmowi, ale wybór taki jest jej obowiązkiem. Alternatywą byłby bardzo ciężki grzech zabicia niewinnej istoty ludzkiej, i to własnego dziecka.

Zatem niepokój, że było coś niedobrego w Pani zachowaniu, kiedy siostra przeżywała ciężkie chwile, świadczy o tym, że prawda moralna dopomina się o swoje prawa w Pani sumieniu. Było Pani świętym obowiązkiem w tamtej sytuacji stanąć po stronie dziecka i dodawać siostrze sił i odwagi do jedynie słusznego wyboru, w razie gdyby badania prenatalne okazały się niepomyślne. Grzech, a zwłaszcza grzech zabójstwa, nie jest i nigdy nie może się stać godnym człowieka wyjściem z trudnej sytuacji.

Nie generalizujmy bezmyślnie tezy, że od nikogo nie można wymagać heroizmu, bo nie jest ona prawdziwa w tych wszystkich sytuacjach, kiedy jedyną alternatywą heroizmu musiałaby być niegodziwość.

Ale przecież moja siostra jest tylko zwyczajnym człowiekiem!  odczuwała wtedy Pani całą pojemnością swojej duszy. Na to odpowiem: może dlatego próba, której tak się bała, została jej oszczędzona. Gdyby jednak jej lęki zostały wtedy potwierdzone, z całą pewnością Pan Bóg dodałby jej sił, gdyby tylko ich u Niego szukała. Wierny jest Bóg i nie dozwoli was kusić ponad to, co potraficie znieść, lecz zsyłając próbę, równocześnie wskaże sposób jej pokonania, abyście mogli przetrwać (1 Kor 10,13).

I jeszcze jedną rzecz warto sobie wciąż na nowo przypominać: jeśli na kogoś w pobliżu nas spadnie trudne, ocierające się o heroizm zadanie życiowe, wówczas jest naszym świętym obowiązkiem dodawać mu sił i otuchy, żeby temu zadaniu sprostał. Nawet wielu męczenników, których czcimy dzisiaj jako bohaterów wiary, nie wytrwałoby przy Panu Jezusie, gdyby nie pomoc współwyznawców, którzy dodawali im zachęty, umacniali w chwilach słabości i pokusy, i na różne sposoby okazywali swoją z nimi solidarność.

js

 

