Autor: Wiesław Gwiazdowski
Tytul: Salonin

Z "NF" 12/95


Angelice


   Bogowie zeszli z niebios.

   Światła mieszają się ze sobą. Pomiędzy kroplami deszczu, 
obok szałasu rozrzuconego przez wiatr rodzi się szczenię 
czarnej kobiety. W pobliżu siedzą w kucki jej bracia i 
siostry, spoglądając ukradkiem na zjawisko.
   Tęcza objawia się i razi w oczy patrzących.
   Pojęcia umierają po raz kolejny, zanikają w 
niezrozumieniu i głupocie.
   Nie ma Raju... Podobno Eden nie istnieje, a Niebo i 
Piekło to fałsz. Coś mąci logikę rzeczy i spraw; nic nie 
jest takie, jakie być powinno. Ogień płonie mimo wody 
spływającej z chmur.
   Na wzgórzu ponad kamiennym obszarem i rodzącą kobietą 
wznosi się hebanowi krzyż z przybitą doń ofiarą. Nie ma 
życia w zastygłym ciele.
   Podobno bogowie zeszli z niebios.

   Obudził się i przetarł dłońmi zaspane oczy. Rozejrzał się 
po komnacie i usiadł wśród poduch, odrzucając je na boki. 
Westchnął.
   Który to już raz nawiedziły go te koszmary? Nigdy 
wcześniej nie śnił. Czasów dzieciństwa nie pamiętał.
   Podszedł do okna przeciągając się, by rozruszać ospałe 
ciało i wyjrzał na zewnątrz.
   Wieża wznosiła się ponad miastem, więc miał z niej 
doskonały widok na całą okolicę. Nieżyjący już budowniczy 
ustawili ją z gładko ociosanych kamieni, ale zapomnieli 
nadać jej właściwą nazwę. Dlatego zwano ją po prostu wieżą.
   Był późny ranek i padał deszcz. Wyciągnął rękę chcąc 
przekonać się na własnej skórze, czy nie jest to 
przewidzenie bądź sen. Nie pamiętał...
   Potrząsnął głową i naraz odrzuciło go coś od okna, poczuł 
ból w głowie, a w piersiach zabrakło tchu. W chwilę potem 
obca siła cisnęła nim o ścianę. Na ustach poczuł krew, a 
przed oczami miał mrok.
   - Na imię ci Salonin, czy tak?
   Obcy głos przywrócił mu wzrok i świadomość. Przy 
przeciwległej ścianie zobaczył trzy postacie otoczone 
świetlistą obręczą. Nigdy ich wcześniej nie widział.
   - Na imię ci Salonin, czy tak?
   Skinął głową nie mogąc wydobyć słowa.
   - Byłeś katem?
   - Tak - potwierdził. - Dlatego tu jestem.
   - Zostaniesz bogiem.
   - Co?!
   - Byłeś katem, będziesz bogiem...
   Pod wpływem tych słów ujrzał czerń, a umysł jego wypełnił 
się wiedzą i mocą, o której śnili władcy i prorocy. Zapadł 
się. Pomiędzy niezrozumienie a stawanie się. Ze strachem i 
obawą.

   Bogowie nie są bogami.
   Światło nie jest światłem.
   Człowiek nie jest człowiekiem.
   Mrok nie jest mrokiem.
   Uniósł dłoń i przyjrzał się jej. Była czerwona i lepiła 
się od krwi. Dlaczego?
   Wstąpił w drzwi i zaczął schodzić schodami w dół. Na imię 
miał Salonin i kiedyś był katem. Ktoś obcy przyszedł do 
niego i uczynił go bogiem. Miał w sobie moc!!!
   Warknął i kamienie w ścianach zaczęły pękać, posypał się 
pył. Zacisnął pięści i zadrżała cała budowla. Powiedział... 
I w tej samej chwili znalazł się na zewnątrz, na obrzeżu 
ruin.
   Podobno bogowie zeszli z niebios. Czy naprawdę?

   Zatrzymał się. Na wzgórzu wznosił się w słońce hebanowy 
krzyż. Ptaki wydziobały oczy ofiary i rozdarły na strzępy 
krwawe mięso, nim słońce zdążyło je wysuszyć. Robaki żarły 
wnętrzności i mózg.
   Kiedyś był to człowiek. Przyczepione do krzyża zwłoki 
pozostawały jego wspomnieniem i tego, co mu uczyniono. W dole, 
przy skleconych byle jak i z byle czego szałasach żyli 
świadkowie, koczownicy, którzy składali doń modły każdego 
brzasku i każdego wieczoru. Dał im bowiem deszcz, a nie było 
na pustyniach nic bardziej upragnionego. Dlatego obwołali go 
swym bogiem i dlatego wciąż koczowali pod wzgórzem modląc 
się i śpiewając.
   Upadł na kolana przypominając sobie obraz z wieży. 
Ukrzyżowany był bowiem jednym z trójki, która przyszła do 
niego, by dać mu wolność i moc. Teraz nie zastanawiał się, 
dlaczego to uczynili. Był bogiem i mógł znacznie więcej niż 
kat, który jedynie zabierał życie.
   Spojrzał w dół, na obóz, pozwalając, by myśli swobodnie 
krążyły mu po głowie. Ci prymitywni nomadzi wierzyli w 
ukrzyżowanego, nie przypuszczając nawet, kim był w 
rzeczywistości. Ich niewiedza przemieniła się w wiarę. Czy 
mógł zatem pogrążyć ich w ogniu? Czy mógł zatem ich zabić?
   Któregoś dnia to wszystko się zmieni. Któregoś dnia 
prymityw przerodzi się w cywilizację i powstaną miasta 
wybudowane na krwi budowniczych i ich sług. Stanie się tak 
któregoś dnia.
   Wiedział o tym i odwołał anioła śmierci. I odszedł.

   Zatrzymał się przed bramą miasta i przez chwilę 
przyglądał się zdobiącym ją ornamentom. Za murami znajdowało 
się dziedzictwo, które ofiarowali mu bogowie. Wszedł zatem, 
zapłyciwszy myto strażnikom i znów przystanął. Jeszcze dziś 
wieczór to wszystko będzie jego...
   Uśmiechnął się do siebie widząc bogactwo budowli i 
przechodniów. Gwar targu mile drażnił jego uszy. Handlem żył 
cały cywilizowany świat... To, co ujrzał tutaj, było tego 
najlepszym dowodem. Nie potrzebował innych.
   Ruszył rozglądając się i łowiąc z gwaru strzępki słów i 
zdań. Dowiedział się niewiele, lecz wystarczyło i to, by 
ułożyć sobie w całość powszechną opinię o rządzącym 
namiestniku. Nie ściągał dużego haraczu i pozwalał, by kwitł 
handel; zaś jego gwardia prawie wypleniła złodziejstwo. 
Namiestnika otaczał zatem powszechny szacunek i nie było 
człowieka, który by nań narzekał.
   Salonin pomyślał, że jeszcze dziś do wieczora zmąci ten 
spokój tak, jak rzucony w wodę kamień. Ustanowi nowe prawa, 
a w świątyniach stać będą jego posągi...
   Tajemnym przejściem, o którym nikt nie wiedział, 
przedostał się do pałacu i tam, przemieniwszy się w białego 
węża, wpełzł do komnaty, w której spała córka namiestnika. 
Zasyczał cichutko widząc jej nagie ciało, przykryte jedynie 
przezroczystym welonem nie dającym ciepła i, wpełznąwszy na 
łoże, przesunął się między jej uda. Powoli zanurzył łeb w 
jej wnętrze.
   Gdy wydostawał się jej ustami nie było już życia w 
stygnącym ciele.
   I na powrót stał się człowiekiem i przeszedł do komnaty 
tronowej, gdzie wielki władca miasta w towarzystwie swej 
małżonki odbywał audiencję.  
   Cichy pomruk zdziwienia przemknął wśród zgromadzonych.
   - Kim jesteś?! - obruszył się pan.
   - Twoim następcą - odparł szeptem. Jego brzmienie rozbiło 
w drobny pył znajdujące się między nimi lustra i zawirowało 
w uszach słuchyczy bólem i lękiem. Upadli na kolana, a 
gwardziści wypuścili ze swych rąk broń.
   - Przestań! - zawył władca. - Przestań!
   - Tyś jest namiestnikiem tych ziem, czy tak? - zapytał 
Salonin.
   - Tak!
   Rzekł wówczas:
   - To... miło, śmiertelniku.
   Po czym zbliżył się do piedestału i przystanął o krok od 
progu, na którym stał tron. Wpatrzył się w oczy kobiety 
siedzącej obok namiestnika i wszedł do jej umysłu.
   - Tańcz - mruknął cichutko.
   Samica wstała powoli i wyszedłszy na środek komnaty 
zaczęła kręcić się i pląsać, pozbywając się okrywających ją 
szat.
   Zaśmiał się Salonin widząc niemrawe ruchy, w których nie 
było ni odrobiny piękna i schwyciwszy łańcuch zwisający z 
szyi namiestnika szarpnął nim ostro okręcając wokół swych 
palców.
   - Ogłosisz mnie swym następcą, człowiecze małej wiary - 
rzucił władcy w przerażoną twarz i odepchnąwszy go obrócił 
się ku zgromadzonym na sali.
   Nie znał ich i byli mu obojętni. Nie był jednak pewien, 
czy ma ich zabić, czy uczynić swymi sługami. Świat bowiem 
był ogromny, a on, mimo iż był bogiem, tylko jeden, i nie 
mógł znaleźć się wszędzie. Zaś słowa jego winny docierać do 
najmarniejszych i najdalszych zakątków.
   Sprawujący rządy musiał mieć posłuch. O tym, kto sprawuje 
te rządy, musieli wiedzieć wszyscy, bez względu na wiek i 
płeć, istoty żywe i ich cienie.
   - Zapytaliście mnie, kim jestem?! - rzucił z krzywym 
uśmiechem na gniewnej twarzy. - Odpowiem wam, a wy 
zapamiętacie me słowa i przekażecie dalej.
   Urwał chcąc sprawdzić, jakie wywarł wrażenie. Było 
wielkie, przewyższało nawet ich strach. Oto bowiem pojawił 
się nie wiadomo skąd nie wiadomo kto i rozkazywał im i 
mówił, co mają robić. Na ich oczach kazał tańczyć władczyni, 
a ta posłuchała się go bez sprzeciwu. W ich sercach pojawił 
się zatem strach, a potem pytanie.
   Salonin opuścił wzrok. Sięgnął po moc drzemiącą w umyśle, 
rozłożył szeroko ręce napinając mięśnie do granic bólu, 
wzniósł się ponad marmurową posadzkę, niewysoko, o dwie, 
trzy stopy. Lecz już to wystarczyło, by ich przerazić.
   - Pytaliście mnie, kim jestem - usłyszeli głos. - Jestem 
bogiem!!!
   Komnata zadrżała niczym od uderzenia gromu, ze stropu 
posypał się pył, a na ścianach ukazały pęknięcia. Z nozdrzy 
ludzi pociekła krew.
   - Na imię mi Salonin. Zapamiętajcie i przekażcie dalej.
   Nie wiedząc dlaczego to czynią, zaczęli unosić się z 
klęczek i oddawszy pokłon powoli wychodzili z komnaty. 
Namiestnik patrzył i nie mógł uwierzyć.
   - Dokąd idziecie?! - zawołał. - Zostańcie! Rozkazuję wam!
   Salonin okręcił się w powietrzu, wejrzał w jego oczy.
   - Powtórz to, a każę cię wychłostać - rzucił cicho.
   Namiestnik zamilkł i wtulił się w tron. Powędrował 
spojrzeniem ku swej nagiej, wciąż tańczącej małżonce.
   I nagle przypomniał sobie o kimś jeszcze.
   - Chciałbym zobaczyć się z córką - wymruczał strachliwie.
   - Proszę - odparł Salonin.
   I tak właśnie objął władzę.

   To, czy życie miało sens, czy nie, nie było ważne. Było 
ani lepsze ani gorsze od marzeń i snów, po prostu inne.
   Na wzgórzach pośród kamiennych pustyń wznosił się 
hebanowy krzyż z uczepioną do jego ramion ofiarą. Nie 
widziała  już nic i w jej ciele nie płynęła już krew. A 
jednak pomimo iż była martwa, koczownicy składali do niej 
modły i gnąc się w pokłonach nucili pieśń błagalną.
   Czy cień człowieka i wspomnienie tego, co zaszło, mogły 
wysłuchiwać próśb?
   Słońce paliło piach, wiatr owiewał brązowe ciała. W 
zagłębieniu w cieniu jednej ze skał stała woda, która nie 
wysychała.

   Wziął ją w ramiona i przybliżywszy jej twarz do swej 
twarzy przykrył jej usta swymi ustami, przeganiając zimno. I 
naraz do martwych członków powróciło czucie i znów żyłami 
popłynęła krew. Oczy, które miały już nigdy nie ujrzeć 
światła, drgnęły pod powiekami, a te uniosły się ukazując 
niezgłębiony brąz. Bladość zaróżowiła się i oto stał się 
cud. Odrodziło się to, co było nieżywe. Oczy ujrzały 
światło, a uszy posłyszały stłumione dźwięki. Usta zaś 
poruszyły się w pytaniu.
   - Nie znam cię. Kim jesteś?
   - Nadano mi imię Salonin. A jestem obecnie namiestnikiem 
tego pałacu i wszystkiego wokół.
   W dopiero co przebudzonych oczach pojawiło się 
zdziwienie.
   - Mój ojciec jest namiestnikiem.
   - Był, dziecino. Jego czas minął.
   - Jak to? Co mu się stało?!
   - Odszedł.
   - Widziałam go rankiem.
   - Przed dziewięcioma dniami. Tyle spałaś.
   Długo, niezmiernie długo zastanawiał się nad ożywieniem 
martwej. Nie wiedział nawet, jak ma na imię i nie znał 
brzmienia jej głosu. Nie mógł jednak oprzeć się jej urodzie.
   Odkąd objął władzę nad miastem i roztaczającymi się wokół 
obszarami, przychodził popatrzeć na leżącą w pościeli martwą 
postać. I nie wiedział... Wieczorami kładł się przy niej i 
zaspokajał żądze. Później odradzał się na nowo, a pobudzona 
moc omal nie rozsadzała mu mózgu i żył.
   Nie pojmował. Był bogiem, a odkrył w sobie słabość do 
martwej kobiety. Być może, gdyby wówczas jej nie zabił... 
Być może... Dlatego ożywił martwe ciało i sprawił, że w jej 
głowie znów pojawiły się myśli.
   Dziedzicząc pamięć tych, którzy dali mu moc i nazwali 
bogiem, wiedział, iż dwóch z nich zgubiły samice oraz chuć, 
której nie potrafili powstrzymać. Czyżby historia miała się 
znów powtórzyć?
   Rozkochał się we władzy, którą mu dano, albowiem niewielu 
ma moc mogącą ożywić martwe. Dnia trzeciego po objęciu 
rządów ogłosił obszarom nowe prawa, a budowniczym i 
rzeźbiarzom polecił wykonanie nowych posągów, do których lud 
miał składać modły. Unosząc się ponad targowiskiem i 
uzdrawiając ułomnych i chorych pozyskał sobie wiernych i 
wyznawców.

   Z okna najwyższej z pałacowych wież spoglądał w dół. 
Przypominała mu się ta, w której więziono go kiedyś. Była 
równie wysoka i wzniesiono ją z równie gładko ociosanych 
kamieni. Przeszłość wracała czasami raniąc, czasami 
wywołując śmiech i z każdym dniem zacierając się i 
pozostawiając w umyśle coraz mniej wspomnień. Zatracał się.
   Podobno dziewięć dni bez przerwy padał deszcz, a niebo 
pokryte czarnymi chmurami zsyłało gromy i rozbłyskiwało 
ogniem piorunów. Najdziwniejsze było jednak to, że nie 
mówiły o tym zjawiku żadne znaki, a gwiazdy były nieme. 
Stało się coś, co nazwano cudem, albowiem żaden z proroków 
go nie przewidział.
   Władcy przez dziewięć długich dni wyglądali ze swych 
pałaców zastanawiając się, co ów cud im przyniesie, czy 
stanie się zapowiedzią zmian, czy też niczym znaczącym. I 
potoczyły się głowy fałszywych proroków i polała się krew.
   Lub tymczasem tańczył i cieszył się.
   Gdzieś przy jednym ze wzgórz koczownicy składali modły.
   Stał przy oknie i patrzył w dół, na zabudowania miasta i 
chodzących wśród nich... Coś wewnątrz... Coś w jego 
wnętrzu...
   Odwrócił się i zawirował po komnacie, zrywając obrazy ze 
ścian i przewracając świeczniki. Wzniósł się o dwie, trzy 
stopy nad posadzkę. Opadł.
   - Służba! - zawył. - Służba!
   Głos przeniknął zimne mury wieży, rozszedł się echem, 
trafił do właściwych uszu. I nim minęła chwila, wezwani 
gięli w pokłonie marne ciała.
   - Dziś jeszcze chcę widzieć na pustyni tysiąc szubienic! 
Wyznaczycie ofiary. Precz!
   Wyszli, pokorni jak dobrze wyćwiczone psy. Bali się go 
jak ognia. Bardziej.
   Mówił wszak: "Ogniu, krocz ze mną..." - i zapalały się 
knoty świec, płomienie obejmowały tkaniny i dywany. W jednej 
chwili pożoga.
   Miał moc i potrafił ją wykorzystać dla zastraszenia. 
Nazywał siebie bogiem. Czy po tym, co widzieli, mogli 
wątpić?
   Do wieczora, a dnie były długie, piaski pustyń 
porysowały cienie szubienic. I zawiśli na nich wyznaczeni.
   Z okna na szczycie wieży Salonin patrzył na nie i uśmiech 
zadowolenia błąkał się mu po twarzy. Oto skazał na śmierć 
tysiąc istnień i polecenie jego zostało wykonane bez 
sprzeciwu. Kiedyś był katem. Lecz tamto z tym...
   Zszedł po schodach i przystanął na chwilę, by wsłuchać 
się w brzmienie pałacowej ciszy, obiegł wzrokiem wnętrze 
sali. Dziwił się zawsze, po co budowniczowie stawiali tak 
ogromne komnaty, w których nie można było zatrzymać ciepła 
wchłanianego przez zimno murów.
   Przeszedł do sąsiedniej sali i do następnej. Zatrzymał 
się za progiem, a oczy jego powędrowały do drzemiącej wśród 
poduch nagiej kobiety. Dał jej śmierć, a potem przywrócił 
życiu i obdarował snem. Budziła się jedynie wówczas, gdy 
chciał. Karmił ją pocałunkami i nasieniem, które pozostawiał 
w jej wnętrzu. Tak żyła.
   Przysiadł na brzegu łoża i dotknął dłonią nagiego 
ramienia, aż wyczuł lekkie drgnienie, znak przebudzenia. 
Powieki uniosły się i brąz przecudownych oczu wpatrzył się w 
jego twarz.
   - Spałam? - Usta rozszerzyły się w cichym pytaniu.
   - Tak, dziecino.
   - Ciągle śpię... Czy nie możesz sprawić, bym przestała?
   - Czy brak ci czegoś?
   - Nie. Nie brak mi niczego.
   Pochylił się i przywarł ustami do jej ust. Brązowe oczy 
rozbłysły krwawym blaskiem, przez umysł przemknęły tysiące 
myśli, głodne ciało otrzymało z dawna oczekiwany pokarm.
   - Masz w sobie taką moc... - wyszeptały zaspokojone 
wargi. - A twe pocałunki...
   Wstał i ująwszy jej dłoń sprawił, że usiadła i wraz z nim 
podeszła do okna. Zaczerpnęła pełną piersią powietrza zza 
murów.
   - Jest tak pięknie. Dlaczego nie mogę zejść do ludzi?
   - Bo oni są źli.
   - Kiedyś rozmawiałam z innymi.
   - To było dawno, dziecino.
   - Więc teraz nie ma już dobrych ludzi?
   - Nie ma. Chodź ze mną. Pokażę ci coś.
   - Dobrze. 
   Udała się za nim na najwyższą z pałacowych wież. 
Wzmocniona jego siłą nie czuła zmęczenia i po wejściu na 
szczyt była wypoczęta i pełna wigoru. Chciało się jej 
tańczyć; zaśmiała się ze szczęścia, czując się tak lekką i 
odmienną. On dał jej nową siłę, a pocałunkami sprawił, iż 
zapomniała o wszystkim.
   Podeszła więc za nim do okna i wyjrzała na świat. I oczy 
jej ujrzały czerń szubienic oraz ciała wisielców i pojawił 
się w nich strach i niezrozumienie. Odwróciła przerażony 
wzrok i wtuliła się w mężczyznę.
   - Dlaczego? - zapytała cicho roniąc słone łzy. - 
Dlaczego?
   - Bo tak już jest. Brat zabija brata, a córka nie może 
zgodzić się z matką. Dzieci płaczą i uczą się rabunku, by 
przeżyć do następnego dnia. Trędowaci wyruszają na 
pielgrzymki. Nie ma już dobra.
   - Ale dlaczego?
   - Bo tak chcą bogowie.
   - Zmień to. Ty potrafisz tak wiele. Proszę.
   - Nie mogę, dziecino. Wyrządzonego zła nie można już 
cofnąć. Jestem zbyt słaby, aby to powstrzymać.
   - Więc nie chcę na to patrzeć.
   - Dobrze... Dobrze.
   Odprowadził ją do komnaty i ułożył do snu.
   Ich spojrzenia połączyły się i trwały tak przez chwilę, a 
on patrząc zastanawiał się, czy gdy uśpi ją teraz, to obudzi 
ponownie. Powinien zabić ją i spalić ciało na proch, by nie 
mogła się już odrodzić.
   Zaczynał się bać. Jej i samego siebie i tego, co mogły 
przynieść kolejne dni. Był bogiem i bał się.

   - Co mówi lud?
   - Lud ma tysiąc zdań.
   - Chcę je usłyszeć.
   - Są zatem tacy, którzy składają modły do wzniesionych 
posągów. Są tacy, którzy złorzeczą i przeklinają. Są tacy, 
którym wszystko jest obojętne. Wielu opuściło miasto. Wielu 
boi się to uczynić. Lud ma tysiąc zdań, lecz przeważa 
strach.
   - To dobrze. To bardzo dobrze.
   Wstał z tronu i wzniósłszy ramiona ponad głowę zawołał w 
głąb sali:
   - Jam bogiem jedynym i wszechmocnym. Kto wierzy we mnie, 
wierzy w prawdę! Zapamiętajcie to psy, albowiem gdy 
nadejdzie dzień sądu, nie będzie zmiłowania dla 
niewiernych. Zapamiętajcie to i przekażcie dalej!
   Zapamiętali, albowiem ich lęk przewyższał po tysiąckroć 
wszystko, co w nich żyło. Zapamiętali, albowiem obawa 
spowodowała to, iż sami zaczęli wierzyć w prawdziwość słów 
swego namiestnika. Podobno w pałacowych lochach tańczyła 
ciągle żona starego władcy. Podobno gdzieś żyła jego córka. 
Widzieli już wiele, usłyszeli dwakroć tyle. Gdzieś w tym 
musiało być ziarno prawdy.

   Krzyż lśnił czernią na tle żółtego piasku. Niczym posąg, 
dzieło rąk ludzkich. A jednak brązowoskórzy koczownicy gięli 
przed nim ciała.
   Patrzył na nich i zastanawiał się, co spowodowało, że 
nomadzi sami z siebie uznali w martwym boga. Wystarczył 
deszcz, który nadszedł po jego śmierci? Mógł to być przecież 
zwykły przypadek.
   On ogłosił się bogiem i skazał na śmierć tysiąc istnień, 
drugie tyle okaleczył bądź uzdrowił, gdyż miał taki kaprys, 
a jednak lud nie ukorzył się przed nim całkowicie i modlił 
się także do innych bóstw. I naraz pomyślał, że musi to 
zmienić; nie zastanawiał się długo. Jeszcze przed wieczorem 
spłynął deszczem ognia na miasto, by z wieży patrzeć na 
szaleństwo ludzi i płomieni. Uchronił jedynie pałac i 
świątynie ze swym wizerunkiem.
   I wzniósł się w zachwycie pod strop i zawirował w tańcu, 
by przeniknąwszy przez mury zatrzymać obok śpiącej samki. 
Tak bardzo jej pragnął! Objął ją wzrokiem i przez chwilę 
sycił się pięknem, by pobudzone żądze zawrzały po dwakroć 
silniej. Na moment odebrał jej życie.
   Gdy skończył, przywrócił je ponownie i uleciał ku słońcu, 
by zawirować. I wirował, wirował, wirował.
   Był wodą i ogniem, życiem i śmiercią, powietrzem i 
próżnią, światłem i mrokiem. Unosił się w powietrzu 
pokonując bariery światów - tu spadł deszczem, tam ukazał 
ogniem... I przemykał dalej, do kolejnych bajecznych krain. 
Bez logiki, w szaleństwie, które go opanowało. Wył ku 
słońcu.
   Opamiętał się nagle. Nagle zatrzymał się w powietrzu i 
powoli opuścił na marmurową posadzkę, a rozłożone na boki 
ręce bezwiednie opadły mu w dół. Odetchnął nabierając w 
płuca potężny haust powietrza i zakręcił się wokół siebie. 
Nie wiedział, co teraz zrobić. Wszystko wydawało się takie 
przyziemne i ludzkie. Takie małe. Zabieranie życia. 
Przywracanie go. Znowu...
   Gdy był katem, wszystko było o niebo prostsze. Nie 
zastanawiał się - gdy trzeba było, zabijał lub uniewinniał. 
Gdy był katem. Lecz z drugiej strony...
   Na imię miał Salonin i był bogiem. Do jego wizerunków lud 
składał modły. Na jego słowo tysiące gięły swe ciała. I nie 
było mocy zdolnej mu się przeciwstawić.
   Popatrzył na swe dłonie - znów były czerwone od krwi. 
Zawsze stawały się takie, gdy jego bogowie domagali się 
ofiar. Nie odmawiał. Lubił, gdy na jego polecenie zabijano. 
Lubił patrzeć na śmierć. Pozostało mu to jeszcze z dawnych 
dni. Ta chora fascynacja uczyniła go katem.
   Gdy był dzieckiem, ukarał śmiercią ojca za to, że nazwał 
go bękartem i psem niegodnym jeść ze swych rąk. Najpierw 
zatem uciął mu te ręce, a potem patrząc, jak wykrwawia się i 
krzyczy z bólu, dobił go uderzeniem młota.
   Za to trafił do lochów. I krok po kroku stał się katem...
   Obejrzał się na wciąż śpiącą samkę i odruchowo oblizał 
wargi. Znów naszła go żądza i zapragnął wejść w nią. 
Przysiadł na łożu i położył dłoń na nagim ramieniu, 
przesunął ją w dół ledwie dotykając, zatrzymał na chłodnych 
palcach.
   - Tak trudno być bogiem... - szepnął do siebie i, 
zostawiwszy ją samą, wydał rozkaz o ścięciu kolejnych 
wybrańców. - Niech ołtarze spłyną krwią! - zawołał. - Niech 
lud modli się i korzy przed majestatem...
   Miał krew na rękach, a to znaczyło, że bogowie domagają 
się ofiar.
   Przywdział odświętne szaty swego poprzednika i wyszedł 
przed pałac, by spojrzeć w błękit nieba i żółtą kulę słońca. 
Gdzieś wewnątrz, paląc ogniem, żył żar, którego nie mógł 
ugasić. Czasami rozkwitał płomieniem, czasami nikł niemal 
zupełnie, lecz nigdy, przenigdy nie wygasał.
   Wzniósł się nad schody na wysokość człowieka i pobiegł 
spojrzeniem przez miasto. Poza jego murami nadal stały 
szubienice, a wewnątrz życie toczyło się jak zawsze. Oczy i 
umysł patrzących przyzwyczaiły się do widoku rozdziobywanych 
przez ptaki i zżeranych przez robaki ciał.
   Opuścił się niżej i skinął na sługi.
   - Wyburzycie to, co jest między mną a murem.

   Gdzieś na skraju... Ból. Coraz większy i coraz większy, 
jak przekleństwo. Gdzieś na skraju.
   Zatrzymał się i rozerwał szaty na piersiach. Dusiło go to 
otoczenie, dusił go ciężar pałacu i niby służba, brakło mu 
tchu, by logicznie myśleć i postępować. Zagubił się 
gdzieś... Gdzieś na skraju.
   Stał nad przepaścią i patrzył na rwący w dole potok, na 
wzburzony żywioł rozbijający się o skały, na ciemnozielony 
nurt zroszony białą pianą. Mógłby skoczyć weń i dać się 
porwać szybkości i szaleństwu. Mógłby.
   Zapomniał o widzeniu. Pomyślał, że... I aby wrócić do 
rzeczywistości, uderzył w lustro tłukąc je w drobny mak, aż 
odłamki wbiły się pod skórę. Ukłucia bólu uświadomiły mu, że 
jeszcze żyje i że musi zacząć coś robić, by nie zwariować.
   Wydał zatem kolejny rozkaz:
   - O dzień drogi od murów miasta wybudujecie piramidę - 
rzucił do słuchających w milczeniu sług. - Gdy stanie, chcę 
widzieć ją z pałacu.
   Nie obchodziło go, ile budowa potrwa, nie obchodziło go, 
ilu ludzi zginie. Nie liczyło się nic.

   Imperium drzemało pozbawione namiestnika i pana. Nie było 
bowiem władcy godnego objąć pusty tron. Koczownicy korzyli 
się przed wystawionymi za życia rządzących posągami, 
składali modły i oblewali krwią bałwochwalcze ołtarze. Na 
stosach ofiarnych krzyczeli w niebo paleni żywcem wybrańcy.
   Obłęd zabijał w umysłach logiczne rozumowanie i miast 
przemienić się z czasem w opamiętanie, rozrastał się, 
przybierając różnorakie odcienie. Nie było mocy zdolnej go 
powstrzymać. I dnie i noce płonęły pochodnie i stosy, a 
ogień nie wygasał ani na chwilę. Koczownicy upojeni modlitwą 
i tańcem zatracali się.
   Nie miał się jednak kto ubiegać o prawo do dziedzictwa, 
bo nie było wśród żywych potomków nigdysiejszych władców. 
Nie było wśród żywych krwi z krwi, kości z kości.
   Na wzgórzu stał krzyż. Pomiędzy ziemią a niebem, w 
promieniach słońca i w blasku księżyca, na bezbrzeżnych 
piaskach kamiennych pustyń, wysłuchując w milczeniu modlitw 
i próśb.
   Na wzgórzu stał krzyż, na którym odradzało się życie...

   Deszcz. Po tysiącu dniach i tysiącu nocach. Jak znak 
zapytania postawiony na końcu zdania. Żółty i gęsty. Deszcz. 
Niczym urzeczywistnione marzenie.
   Oczy zwrócone w niebo patrzą spod przymrużonych powiek na 
zaistniały cud, zamykają się, otwierają, po twarzach 
spływają żółte łzy.
   - Gahra! - wyją koczownicy wystukując stopami zaklęty 
rytm. - Gahra! - wykrzykują usta, gdy ciała tańczą.
   Poprzez nisko płynące chmury i mętną żółć wody nie widać 
słońca, lecz obok z woli bogów martwe życie odradza się.
   Dlaczego?

   Zatrzymał się, odwrócił na palcach, przeszedł kilka 
kroków z lewą ręką na piersi i z prawą pod brodą. Myślał, a 
przechadzanie się tam i z powrotem pomagało mu się skupić.
   Słudzy żegnali tysięczny tłum koczujących w szałasach u 
obrzeży miasta i pod czujnym okiem nadzorców rozpoczęli 
budowę piramidy, o dzień drogi od murów.
   Nieważne było to, czy zostanie wykończona za jego 
panowania, czy też nie, czy w ogóle zostanie zakończona. 
Liczyło się jedynie to, co było teraz i nic poza tym.
   Chodził od ściany do ściany, w kółko. Od ściany do 
ściany. W kółko. Ogień płonął, wzmagał się, nabierał mocy. 
Kręcił się usidlony w ciele świat. Niczym istota żywa.
   Palcami zamkniętymi w pięść uderzył w kolumnę 
podpierającą strop. I raz jeszcze, i jeszcze, i jeszcze, i 
jeszcze... Aż posypał się pył i zadrżał słup. Nie czuł bólu, 
nie czuł nic. Mógł rękami roznieść całą budowlę. Mógł 
zburzyć aż po sam fundament. Mógł to zrobić!
   Wybiegł przed pałac, zatrzymał się na skraju schodów. 
Setka sług wyrąbywała przejście, aż po samą bramę wschodnią 
miasta tak, jak zarządził, tak, jak chciał. Gięli ciała i 
nie podnosili niegodnego wzroku, bo każde uniesienie głowy 
karane było uderzeniem bata i skóra rozpalała się ogniem 
bólu.
   Na imię miał Salonin i był bogiem!!!
   Wrócił do sali i zatrzymał przy stole, pochylił się nad 
rozłożoną mapą. Miał na niej naniesione nieznaną ręką 
kontury obszarów i ich nazwy; Magtardd, Yangor, Arde-Rin, 
Marzuk... Morze oddzielało go od nich barierą, które mimo 
swej władzy nie był w stanie przekroczyć. Jego siła tkwiła 
bowiem w przedmiotach, które mógł wziąć do rąk; w piachu, po 
którym stąpał; w skałach i kamieniach. Zaś by przekroczyć 
morze...
   Tu było jego dziedzictwo, tam... coś, co zwało się 
imperium; coś, co go zastanawiało, przyprawiając momentami o 
ból głowy, dlatego nie myślał o tym zbyt często. Fenomen 
trwania wciąż razem podbitych obszarów nie dawał się 
rozwikłać mimo usilnych chęci. Lud modlił się do swych 
byłych namiestników, choć byli tyranami i despotami 
pozbawionymi miłosierdzia. Żaden władca ościenny mimo 
wcześniej toczonych wojen nie ubiegał się o pozostawiony 
tron. Wiedziano, że stoi pusty i czeka na nowego pana. Co 
powstrzymywało władców? Gdzie tkwiła tajemnica tego stanu 
rzeczy? Kto znał odpowiedź na ową zagadkę?
   Podobno morze nie miało początku i nie miało końca.
   Salonin patrzył na mapę i utwierdzał się w przekonaniu, 
że choć był bogiem, to nie mógł dokonać wszystkiego. Zawsze 
natykał się na bariery, których nie potrafił złamać. 
Fascynacja martwą kobietą, od której nie umiał się uwolnić; 
strach przed wodą, którego nie pojmował; nienawiść do samego 
siebie, której nie doświadczył nigdy wcześniej i której nie 
rozumiał.
   Za morzem bez początku i końca drzemała tajemnica... Za 
morzem było coś, nad czym rozmyślał i do czego tęsknił.
   Ta tęsknota nie pojawiła się jednak od razu. Przecież gdy 
był katem, nie znał nawet nazwy - imperium. Nie obchodziło 
go nic, co wychodziło poza zakres jego obowiązków. 
Fascynacja przyszła z czasem, już po zostaniu fałszywym 
bogiem. Zalęgła się niczym ziarno rzucone na podatny grunt i 
wykiełkowała, by rozrastać się, zapuściwszy korzenie. Miał 
władzę nad całym obszarem i to właściwie bez przyczyny - a 
jednak chciał więcej, jeszcze więcej. Gdyż taka była natura 
ludzka.
   Wiara wiele mogła, a na pustyniach imperium koczownicy 
modlili się do zmarłych, będących za życia ludźmi z krwi i 
kości. Gdybyż tak... W umyśle nawet najmarniejszego 
człowieka tkwiła uśpiona moc, którą tylko należało obudzić.
   Odwrócił się od stołu tknięty czymś nagłym i niepojętym i 
przemknął cieniem do komnaty, w której spała ukochana samka. 
Uderzył w obite żelazem drzwi wyrywając je z zawiasów - z 
hukiem i zgrzytem opadły na posadzkę o cztery kroki dalej. 
Zamarł tuż ponad nimi.
   Przy łożu stał ktoś, kogo nie znał, choć nie wydawał się 
być obcym. W poszarpanej tunice do kostek i sandałach na 
spalonych słońcem stopach przypominał wędrownego nomada bez 
stałego szałasu, lecz z całą pewnością nim nie był. Z głową 
opuszczoną na pierś zdawał się drzemać.
   - Kim jesteś?! - zapytał gniewnie Salonin zastanawiając 
się, jak przybysz się tu dostał.
   Nie usłyszał odpowiedzi i powtórzył pytanie:
   - Kim jesteś?!
   Obcy podniósł głowę. Była spalona słońcem i pokryta 
nieprzyjemnymi z wyglądu bliznami. Wzbudzała litość i 
odrazę.
   - Zwałem się Emilian - odparły usta, choć nawet się nie 
uniosły.
   - Jak się tu dostałeś?!
   - Przyleciałem...
   Salonin rozzłoszczony widokiem i mową przybysza zawarczał 
gniewnie. Wszedł do jego umysłu, zagłębiając się w 
istniejące w nim czeluście.
   Odkrył bezdenną pustkę, ból, przerażenie, mękę, strach, 
niebyt, oczekiwanie, oczekiwanie, oczekiwanie... Zawieszone 
ponad ziemią ciało paliły promienie słońca, a dzioby ptaków 
szarpały je na strzępy odrywając od kości, robaki żarły od 
wewnątrz... Życie jeszcze się tliło.
   Wyszedł na zewnątrz przerażony tym, co zobaczył i czego 
doznał, zachwiał się nie panując nad osłabionym ciałem i 
oparł o ścianę plecami, zbierając rozproszoną moc. Nie 
rozumiał, co się stało.
   Otworzył oczy i przez chwilę patrzył przez mgłę nie 
widząc nic prócz zamazanych konturów i cieni. Wstrząsnął 
głową.
   Czuł się tak jakby to nie on, a w jego ktoś grzebał 
umyśle.
   - Zwiesz się Salonin i byłeś katem... - usłyszał głos, 
pod którego wpływem zadrżał.
   - Tak - odparł mimowolnie.
   Kim był ów człowiek?! Kim był ów człowiek?!
   - I znów pytasz się, kim jestem. Zwałem się Emilian, już 
ci to powiedziałem. Zszedłem z krzyża...  
   I nagle Salonin przejrzał w swej niewiedzy. Widział go 
już! Na wzgórzu pośród kamiennych pustyń, wiszącego na 
hebanowym krzyżu. U podnóża koczownicy składali modły. Tylko 
że... Tylko że... Tylko.
   - Martwe nie odradza się - rzucił cicho.
   - A ona?
   Spojrzał na leżącą na łożu samkę. Przyszedł do niej i 
zapomniał, że była tuż obok. Była martwa, on to życie 
odebrał, lecz w każdej chwili mógł je jej zwrócić. Jak 
czynił to już wielokroć. I nie nazywał wcale tego cudem. Bo 
dla niego nie było to nic nieprawdopodobnego.
   - Widziałem cię na krzyżu - powiedział, wciąż nie mogąc 
zebrać rozproszonej mocy. - Ona ma zdrowe ciało i zdrowy 
umysł, ty zaś nie przypominałeś nawet w części człowieka. 
Jak zatem odrodziłeś się i zszedłeś z krzyża? Jedynie 
bogowie dysponują taką mocą.
   - Skąd wiesz, czy nie jestem bogiem?
   - Jesteś człowiekiem.
   - Ty również.
   Emilian uniósł powieki i oto Salonin ujrzał czerń pustych 
oczodołów, ciarki przemknęły mu przez plecy. Ów człowiek nie 
miał oczu!
   - A jednak widzę - rzekł ten, jakby przecząc 
rzeczywistości - tak samo wyraźnie jak ty, kacie... A gdy 
muszę, jeszcze wyraźniej.
   - Czego chcesz ode mnie?
   - Ciebie.
   Popękane usta wykrzywił grymas uśmiechu.
   Salonin uderzył zebraną mocą i całym sobie. I chybił, 
choć nigdy wcześniej mu się to nie zdarzyło. I wyrżnął w 
ścianę rozbijając mur - wypchnięte kamienie poleciały w dół. 
Chciał odwrócić się, by uderzyć ponownie - coś wstrzymało mu 
ruchy. Szarpnął się w gniewie chcąc wyrwać z narzuconych pęt 
- nie mógł. Czuł, jak traci moc.
   I usłyszał głos:
   - Zawsze byłeś tylko katem, choć bogowie uczynili cię 
swym ludzkim wysłannikiem na obszary.
   Mówiący wyłonił się z cienia, przystanął o trzy kroki od 
nie mogącego się poruszyć namiestnika. Pustymi oczodołami, w 
których nie było życia, wpatrzył się w jego oczy. I nastąpił 
kolejny przekaz.
   - Otrzymałeś zalążek mocy wystarczający, byś mógł 
rządzić, a ty zauroczyłeś się samicą, która jest martwa. Czyż 
to nie paradoks? Twój czas się skończył, Saloninie 
wybawicielu...
   Odszedł, zakręcił się po komnacie przybierając różnorakie 
postacie: kobiety, wilka, węża. W szaleńczym wirowaniu 
rozbłysnął setką kolorów, przemienił się na chwilę w tęczę, 
potem spadł deszczem na posadzkę i nagle znów stał się sobą. 
I zatrzymał się w miejscu.
   - Oto potęga i władza - zawarczał. - Dana ci została moc 
przepoczwarzenia się w węża, albowiem on zgubił świat. Ja 
gdy chcę, mogę stać się każdą istotą i przedmiotem, i 
zjawiskiem, i pustką. Lecz widzisz, Saloninie, ja również 
mam swą słabość. Stało się tak, że straciłem wszystko i 
zawisłem na krzyżu skazany nań przez zwykłych śmiertelników 
i nie wiem, czy nie stracę tego ponownie. Bogowie mają 
bowiem swe dziwne kaprysy i nie będąc wśród nich trudno jest 
odgadnąć ich wolę. I dlatego umiera zdrowe niemowlę, a żyje 
trędowaty i ułomny. Dlatego płonie ogień i płynie woda, a 
krainy odchodzą wraz ze swymi nazwami w otchłanie 
zapomnienia i czasami ginie po nich także razem pamięć. 
Powiedziałeś: "Trudno być bogiem". Być może, to wyjaśnia 
wszystko, być może gmatwa rzecz jeszcze bardziej. Bo mówiłem 
na siebie bóg i lud korzył się i modlił przed mym 
majestatem. I ty również tak mówiłeś, a przed tobą tysiące 
innych. Gdzie tkwi zatem prawda? Komu należy oddawać hołd? 
Kto jest tym Pierwszym? A może nie ma go w ogóle? Czy 
potrafisz to zrozumieć? Odpowiedz.
   Salonin drgnął czując, że oto uwolniony został od 
wiążących go pęt. Przesunął się nieznacznie chcąc się 
przekonać, że nie jest to złudzenie. Nie było. Lecz czuł, że 
nie ma już mocy.
   Podążył wzrokiem za przechadzającym się przybyszem.
   - Jestem przecież tylko katem - rzekł.
   - Odpowiedz jednak.
   - Nigdy nie rozumiałem woli bogów.
   - Prawda? Uczynili cię jednym spośród siebie, a mnie 
zwrócili życie i przywiedli tutaj. Po co? Byś stał się znowu 
zwykłym człowiekiem. Czy to nie dziwne? Przed kilkoma dniami 
spadł deszcz, a wraz z nim przyszło przebudzenie. Być może, 
nie powinienem się zatem zwać Emilian, lecz Gahra, bóg wody? 
Co o tym myślisz?
   - Czuję lęk przed wodą.
   - Gdybyś go nie czuł, przekroczyłbyś morze, by zasiąść na 
tronie imperium. A ja jestem jego namiestnikiem. Jeszcze... 
- zaśmiał się bez wyraźnego powodu i znowu zakręcił po 
komnacie.
   Podmuch zerwał materiał przykrywający śpiącą samkę 
ukazując nagie ciało. Salonin spojrzał na nie, odruchowo 
oblizał wargi. Pomimo sytuacji, w której się znalazł, nie 
mógł powstrzymać żądzy. Odszedł od ściany i usiadł na 
krawędzi łoża, dotknął nagiego ramienia.
   Emilian wzniósł się w swym szaleństwie pod strop - na 
moment przywarł doń dłońmi. Zawieszony niczym nietoperz 
głową w dół rozejrzał się po komnacie. Potem opadł lekko w 
dół.
   Nie mógł się powstrzymać przed chociaż nieznacznym 
wykorzystaniem przywróconej mocy. Chciał...
   - I wciąż nie możesz się od niej uwolnić - rzekł 
podchodząc do łoża. - Kiedyś zgubiłaby cię ta namiętność tak 
jak już wielu przed tobą - pochylił się i przywarł ustami do 
ust, tchnął i poderwawszy się, uśmiechnął patrząc swymi 
oczodołami w oczy Salonina. - Zwracam ci ją, albowiem nie 
jest mi potrzebna. Zabieram twą moc, lecz darowuję życie: 
jej i twoje. Czyż nie jestem wspaniałomyślny?
   - Jeżeli tak mówisz...
   Samica poruszyła się, przekręciła z boku na plecy, 
powieki uniosły się, a brąz przecudownych oczu spojrzał na 
siedzących obok.
   - Ciebie nie znam - rzekły rozbudzone usta.
   - Na imię mi Emilian.
   - Mnie zwą Lili. Jesteś gościem Salonina?
   - Można tak rzec - uśmiechnął się gość unosząc powieki.
   Lili wzdrygnęła się widząc to, czego nie zobaczyła na 
początku.
   - Nie masz oczu... - szepnęła. - Któż ci to zrobił?
   - Ptaki, pani. Byłem martwy i bogowie zwrócili mi życie, 
lecz abym nie zapomniał o tym, co się stało, nie oddali mi 
wzroku.
   Namiestnik imperium wstał i podszedł do okna.
   Lili pobiegła za nim wzrokiem. Wyciągnęła dłoń ku 
ścianie.
   - Cóż się tu stało, Saloninie? - zapytała wpatrując się w 
wyłom w murze, po czym przeniosła wzrok na mężczyzn.
   - Nic, dziecino, nic.
   Emilian odwrócił się do nich.
   - Przybyłem tu, pani - rzekł cicho - by przerwać twój 
sen. Od dziś spać będziesz tak jak każdy człowieka na tym 
świecie.
   Spojrzała na niego.
   - Kim jesteś naprawdę, panie?
   - Być może człowiekiem.
   - Dlaczego "być może"? - wstała i podeszła do niego. - 
Dlaczego?
   Wpatrzył się w nią i naraz przywarł ustami do ust, wpił 
zwierzęco. Brąz zalśnił niepokojącym blaskiem, krew zawrzała 
w żyłach.
   Oderwał się.
   - Masz piękne oczy, pani - rzekł.
   - Więc weź je.
   - Kiedyś zabijałem takie jak ty samki. Kiedyś oddawałem 
je bestiom na żer. Nie znałem litości i zawsze... - pochylił 
się, opuścił powieki.
   Gdy je uniósł, ukazał światu brąz swych nowych oczu.

   Unosząc się w przestrzeni nad morzem bez początku i końca 
rozmyślał nad przeszłością. W podmuchach wiatru tańczył i 
wirował. Był martwy i narodził się, był ukrzyżowany i zszedł 
z krzyża. A teraz oto płynął na skrzydłach wiatru objąć 
pusty tron. Znowu miał w sobie boską moc.
   Deszcz spadł nagle i zupełnie nieoczekiwanie pokrył suchy 
piach pustyń wielonem powstałej z wody mgły. Po raz trzeci w 
ciągu zaledwie kilkudziesięciu dni ulewa przetoczyła się 
ponad obszarami przynosząc z sobą radość i nadzieję na 
lepsze dni. Domagający się ofiar bogowie wysłuchali w końcu 
usilnych próśb i stało się to, co tak było oczekiwane. Lud 
tańczył i weselił się, a ołtarze uprzątnięto z pokrywających 
je ciał. Bogowie okazali swą łaskę, a zatem nie potrzebowali 
już więcej ofiar.
   W cztery dni zasiadł na tronie imperium i rozpoczął 
rządy, ogołacając skarbiec na datki dla potrzebujących i 
odbudowę ruin.
   I przeszedł do historii jako władca miłosierny i 
sprawiedliwy. 
   Okrąg połączył się w jeden splot. Wypełniło się 
przeznaczenie.

   Sobolewo, 28.03 - 10.04.1995 r.
   
                                       Wiesław Gwiazdowski 

                     WIESŁAW GWIAZDOWSKI 
   Urodził się 7.05.1973 r. w Suwałkach, tam też ukończył 
szkołę zawodową (specjalność: mechanika maszyn). Chwilowo 
pracuje jako pomocnik murarski na budowach. Fantastyką 
interesuje się od podstawówki - zaczęło się od Roberta 
Ervina Howarda; z polskich autorów najbardziej lubi Feliksa 
W. Kresa.
   Prezentowane opowiadanie "Salonin" to fragment większej 
całości - luźnej młodzieńczej opowieści o bogach i ludziach, 
będącej zarazem rodzajem mrocznego duchowego dziennika. O 
sobie samym mówi Gwiazdowski jak o zdeklarowanym pesymiście 
- "zło zawsze zwycięża" - ale przecież wcale nie to 
dyskusyjne przesłanie czyni jego debiutancki tekst 
prawdziwie interesującym.
                                              (mp)
