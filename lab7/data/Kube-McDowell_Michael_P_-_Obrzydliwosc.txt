Autor: Michael P. Kube-McDowell
Tytuł: Obrzydliwość

/Misbegotten/

Z "NF" 2/91

Leśny wilk nieświadomy oczu przypatrujących mu się z nieba 
nękał swymi bezszelestnymi atakami samotny, gładkoskóry 
manadrzew. Wilk krążył poza zasięgiem krótkich i grubych 
kończyn manadrzewa, aż w pewnym momencie rzucił się do 
przodu, całym ciężarem uderzając w mięsistą, słupowatą nogę 
ofiary.  
   Tym razem manadrzew runął na ziemię obalony ciężarem 
ciała i impetem napastnika. Szczęki z ostrymi jak brzytwa 
zębami wysunęły się do przodu i smagnęły miękką, niczym nie 
chronioną skórę. Słomkowej barwy posoka wyciekała ze 
śmiertelnej rany tworząc na ziemi kałużę, podczas gdy 
kończyny napadniętego zwierzęcia skuliły się.  To oznaczało 
śmierć.  
   - Piękne - westchnął Eric Kimura. - Po prostu piękne.  
   Kimura leżał twarzą w dół dwieście metrów ponad zasnutą 
mgiełką brązową powierzchnią Warril VI, której przypatrywał 
się przez przezroczyste dno galerii inspekcyjnej, biegnącej 
jak szew wzdłuż srebrzysto-błękitnej komory gazowej sterowca 
"Calypso". To miejsce uważał za znacznie dogodniejsze do 
obserwacji od tego, którym dysponowali ksenologowie.  
   Trzej KsB, uwięzieni w gondoli podwieszonej pod 
półszkieletowym balonem nośnym sterowca, zespoleni ze swymi 
stereoskopowymi ekranami wizyjnymi i cyfrowymi, 
zmiennoogniskowymi obiektywami, rzadko kiedy oglądali 
planetę bezpośrednio.  Natomiast dla Kimury - gdy tylko mógł 
urwać się na parę minut od swych zajęć uniwertechnika 
ekspedycji - galeria była prywatnym oknem z widokiem na cuda 
planety.  
   Kimura poczuł drżenie poszycia galerii, to turbowentyla-
torowe silniki "Calypso" włączyły się, by skontrować nagłe 
uderzenie wiatru i utrzymać sterowiec w wyznaczonej pozycji.  
W chwilę później w jego uchu zabrzęczał delikatny dzwonek.  
   - Eric?  
   Był to głos Jaysona Ordechta, kierownika ekspedycji.  - 
   - Słucham - odparł Kimura, pełznąc po galerii w stronę 
gondoli.
   - Jak wyglądają prace przy wyważarce dynamicznej?
   - Właśnie kończę - skłamał Kimura. - A o co chodzi?
   - Chir'delana przysłała wiadomość, że monitor w kwadracie 
248 odłączył się od głównego procesora.  
   Drakonianka Chir'delana była szefem zespołu KsB stacji 
badawczej. - Chcesz, żebym podskoczył tam kapsułą i 
sprawdził? - Kimura zaproponował trochę zbyt ochoczo.  
   - Jeżeli o mnie chodzi, to niezbyt mi na tym zależy, ale 
Chir'delana nalega. 248 jest dokładnie w środku zielonej 
strefy, mniej więcej dziewięćdziesiąt minut na północ. To 
jeden z monitorów na linii zmian pór roku - rzekł Ordecht. - 
Wysłałbym Archiego, ale Chir'delana chce go mieć na dole. Ma 
zamiar pobawić się paroma nowymi zwłokami.  
   - Archie mógłby najwyżej zabrać monitor ze stanowiska i 
przenieść go tutaj.
   - To prawda. Czy dasz radę odłożyć inne prace?
   Kimura dotarł do końca galerii i zeskoczył na podłogę 
korytarza. - Chyba tak. Uprzedź Dionę, że nie zajmę jej 
miejsca na lunch.  
   - Powiem jej, że pojechałeś z Betty - odparł Ordecht. 
Kimura niemal usłyszał śmiech w jego głosie.

Kimura potrzebował niecałych piętnastu minut, aby wziąć 
zasobnik z narzędziami, nałożyć egzokombinezon i wsiąść do 
Betty - drugiej kapsuły transportowej stojącej na otwartych 
kratownicach pod gondolą. O ile Archie posiadał cały 
szereg zdalnie sterowanych uchwytów i manipulatorów, o tyle 
Betty była właściwie tylko taksówką - odrzutowym, 
trzyosobowym jajem z kompozytowego stopu.  
   - Betty. Leć do kwadratu 248. Pełna szybkość.  
   Grawitacyjna kapsuła płynnie ześlizgnęła się ze swojej 
podstawy, pochyliła w wirażu i pomknęła na północ. Kimura 
odwrócił się w fotelu, by spojrzeć na "Calypso", płynęła 
majestatycznie po jakby zadymionym niebie o musztardowym 
odcieniu.  
   "Calypso" - Powietrzna Platforma Badawcza 1, przypisana 
do Stacji Biologicznej 3, Badania Tarczy, Wydział 
Ksenologiczny, Służba Eksploracji Szczegółowych. Dom. 
Pięćdziesiąt metrów długości, szesnaście pomieszczeń 
laboratoryjnych, podwieszonych do potężnego sterowca typu 
Drachen. Kimura pomyślał, że jest w tym coś cudownie 
staroświeckiego, niemal absurdalnie utopijnego. Zeppeliny w 
przestrzeni kosmicznej. Phineas Fogg na Marsie.  
   Kimura zdał sobie sprawę, że właściwie nie ma pojęcia jak 
wygląda Mars. Urodził się w eksploracyjnej bazie SES w 
sektorze Draco jako drugie dziecko ekologa i specjalistki od 
historii techniki. Matka była dla niego wzorem, a że po niej 
odziedziczył zdolności, ukończył szkołę Służby na Advencie - 
chłodnej, wodnistej planecie niechętnie poddającej się 
modelowaniu i uzyskał atest uniwertecha.  
   Warril VI krańcowo różnił się od Adwentu. Dzień liczył
tu sobie szesnaście godzin, a przenikliwie zimne noce trwały 
niemal wieczność.  Widowiskowe zachody słońca, podobnie jak 
smog, były rezultatem aktywności wulkanicznej w pasie 
usytuowanym w równikowych strefach rowów tektonicznych 
planety. Znajdowały się tam wielkie, kopulaste wzgórza, 
które jak wulkaniczne purchawki upstrzyły elastyczną skorupę 
Warril VI. W ich spękaniach i szczelinach znajdowały ujście 
gazy i gęsta, wolno spływająca lawa.  
   Kimura chętnie przyjrzałby się z bliska tym imponującym
górom. "Calypso" jednak zajmowała się tylko fauną i florą 
obszaru gruntów brązowych i zielonych stref o umiarkowanym 
klimacie, pod dużymi szerokościami geograficznymi. 
Skatalogowano już około piętnastu tysięcy gatunków 
funkcjonujących na bazie dwóch całkowicie odmiennych 
zestawów F-aminokwasów. Sterowiec miał spędzić sześć 
miesięcy w północnej hemisferze planety nie zbliżając się do 
równika na odległość mniejszą niż kilkaset kilometrów.  
   Kimura nie był jednak specjalnie zawiedziony.  Swoją 
obecność tu ciągle uważał za cud.  Służba Badawcza 
przyjmowała zaledwie dziesięciu lub dwunastu uniwertechów 
rocznie.  Po ośmiu latach wspinaczki na tak wysoką pozycję, 
Kimura był gotów w pełni doceniać to, co już osiągnął.  

Monitor stał samotnie na szczycie pagórka o łagodnych 
zboczach, pokrytych czerwonawymi biczotrawami. Wzgórze 
otoczone było splątaną ścianą włóknistych zarośli, które 
Chir'delana nazwała komórkowym żywopłotem. Żadnych 
zewnętrznych objawów uszkodzenia monitora nie było - 
wysmukły wspornik zwieńczony srebrną kulą stał prosto, a 
zakotwiony w ziemi pokryty roślinnością trójnóg był
nienaruszony.  
   - No dobra - powiedział do siebie Kimura spoglądając na 
dziesięciometrową kolumnę wspornika. - O co tu chodzi? -
Nacisnął przycisk i monitor gładko zsunął się na dół, aż 
jego pokryta sensorami głowica znalazła się na wysokości 
roboczej. - Rejestracja danych. Zasilanie. Sądzę, że to coś 
z monitorem.  
   Zdjęcie plomb głowicy i odsłonięcie mieszczących się w 
środku mechanizmów było sprawą kilku minut. Doświadczone 
oczy Kimury bardzo szybko dostrzegły srebrzystą grudę 
wypełniającą wolną zazwyczaj przestrzeń pomiędzy dwoma 
elementami. Wyglądało to  jakby ktoś wlał do środka tego 
podzespołu kubek roztopionego ołowiu. Kiedy jednak na próbę 
dotknął grudkę palcem, poczuł, że jej powierzchnia jest 
miękka i elastyczna.  
   - Jayson?
   Odpowiedział mu głos Diony Welch. - Nie ma go tu, Ericu. 
W czym mogę ci pomóc?  
   - Zawołaj go.
   - Pilotuje Archiego dla Chir'delany. Sprowadzę go, kiedy 
tylko będę mogła. Co się dzieje?  
   - Chodzi o ten monitor. W jego wnętrzu jest jakieś ciało 
obce.  
   - Ciało? Coś biologicznego?  
   Właściwie nie pomyślał o  takiej możliwości, dopóki 
przypuszczenie nie zostało wypowiedziane.  Cofnął się i 
wymamrotał niepewnie.  
   - To nie powinno się zdarzyć.
   - Ale się zdarza. W czasie moich ostatnich badań, na 
Jiphii, mieliśmy najrozmaitsze kłopoty z latającymi 
stworzeniami, które przysiadały na wierzchołkach monitorów 
dlatego, że  lubiły  wstrząsy elektryczne.  
   - Ericu, tu Ria - włączył się nowy głos. Ria Barrow była 
młodszym KsB. - Czy możesz to opisać?
   - No cóż... Jest pokryte srebrzystą skórą, podłużne, 
podobne do ślimaka nagiego albo dużej poczwarki, ma dziesięć 
centymetrów długości i zgrubienie w środku. Czy to ci coś 
przypomina?
   - Nie.
   - Nie porusza się. Chyba spowodowało spięcie w podstawie 
montażowej monitora. Jeżeli kiedykolwiek było żywe, to 
najprawdopodobniej się usmażyło.  
   - W jaki sposób mogło dostać się do środka? Są jakieś 
ślady?
   Plomby oraz górna część kopuły monitora były 
nienaruszone, więc Kimura przykucnął. Oparł się na lewej 
ręce, by zachować równowagę i obejrzał dolną połowę. - Chyba 
coś mam - zawołał.  - Na szwie między jednym z sensorów i 
metalem powłoki jest dziura o średnicy mniej więcej czubka 
małego palca.  
   - Chyba mówiłeś, że to coś ma w obwodzie jakieś dziesięć 
centymetrów.  
   - Powiedziałem... - zaczął odpowiadać Kimura, gdy nagle 
coś go ukłuło w dłoń.  - Au! - zawołał, czując bardziej 
zaskoczenie i złość niż ból i spróbował cofnąć rękę.  
   Jednak trzy długie, czerwone macki biczotrawy oplotły mu 
przegub i okazało się, że nie może nią poruszyć. Czuł się 
jak w pułapce...  
   - Eric? Co się stało?
   Przez ciało Kimury przebiegł nagły, niekontrolowany 
dreszcz i żołądek wypełnił mu mdlący chłód. Eric schwycił 
spawarkę z zasobnika i zaczął tłuc sztywne źdźbła trawy do 
chwili, gdy wreszcie był wolny. Z niedowierzaniem patrzył na 
swą dłoń, gdzie coś, co przypominało brązowego robaka, 
znikało w równym, okrągłym otworze rękawicy.  
   Kimura nie mógł wydusić z siebie ani słowa. Zaczął 
szarpać taśmy uszczelniające przeguby jego egzokombinezonu, 
zrywając rękawicę.  
   - Niee...
   - Eric!
   Nic nie słyszał. Całą uwagę skoncentrował na płynącej 
krwi, śmiertelnie białej skórze, równym otworze nieco 
powyżej przegubu, gdzie coś wwiercało się w głąb jego ciała. 
Czuł palący ból w ręce, jego przedramię pulsowało, całe 
ciało zaczęło dygotać.  
   - O słodka, boska matko tajemnicy - westchnął, patrząc 
tępo. - Jest we mnie. Wgryzło mi się do środka.  
   I nagle poczuł przeszywający go ból. Zaczął krzyczeć jak 
zwierzę, a potem stacił przytomność.

Przez trzy dni był bardzo chory i obolały. Ściskające go jak 
w imadle skurcze mięśni sprawiły, że czuł się cały poobijany 
i powykrzywiany. Wymiotował i były to straszliwe, nicujące 
żołądek torsje, aż gardło zaczęło go palić, a ciało miał jak 
z waty. W krótkich przebłyskach świadomości przeżywał wciąż 
od nowa paniczny strach - obrazy robaków drążących go aż do 
mózgu, poczucie całkowitej bezsiły.  
   A potem nadeszła chwila, kiedy obudził się i jego ciało 
nie czuło już bólu, umysł był spokojny i ponownie przekonał 
się, że zewnętrzny świat istnieje. Zobaczył, że leży w łóżku 
w swojej własnej kabinie, którą zajmował wspólnie z Dioną 
Welch. Dziewczyna siedziała odwrócona do niego plecami przy 
terminalu bibliotecznym w drugim końcu pokoju. Chwytając się 
jak ostatniej deski ratunku tego widoku, wreszcie dał wyraz 
przerażeniu.  
   - To nie zdarzyło się naprawdę - wychrypiał.
   Welch obróciła się wraz z krzesłem. Na jej twarzy 
malowało się napięcie i zmęczenie, lecz w wilgotnych oczach 
widać było ulgę.  
   - Jayson... Brak... odzyskał przytomność - powiedziała do 
pokładowego interkomu i natychmiast znalazła się przy jego 
boku. - Jak się czujesz?  
   - To się nie zdarzyło - powtórzył. - Nie wiesz, nie możesz 
wiedzieć...  jakie to straszne...  
   - To się stało naprawdę, Ericu - odparła łagodnie, ale
stanowczo.
   Zaskoczony popatrzył na nią, a potem uniósł lewą rękę i 
przyjrzał się swej dłoni. U jej nasady widniał pomarszczony, 
biały krążek nowej skóry.  
   W tej właśnie chwili weszli Ordecht i Brak Dermot.  
Dermot, który miał również uprawnienia medyczne, podszedł do 
łóżka.  Ordecht pozostał przy drzwiach.  
   - Brak - Kimura wyciągnął rękę w jego stronę. - Czy tego 
już nie ma?  
   Dermot pokręcił przecząco głową. - Jest.
   - Nie wyjęliście tego?
   - Nie jestem pewien, jak to zrobić. Ja... my nie wiemy co 
to takiego. Nie wiem, jak zrobić to w bezpieczny sposób.  
   - Sprowadziliście mnie z powrotem, kiedy mnie... - Szukał 
odpowiedniego słowa, żeby opisać swój stan, ale nie znalazł.  
   Dermot spojrzał niepewnie na Welch. - Nie mam pojęcia...
   - Archie cię zabrał z miejsca wypadku i pierwsze 
trzydzieści sześć godzin spędziłeś w kapsule - odparła 
Welch. - Kiedy okazałeś się na tyle źle wychowany, że nie 
umarłeś, zmusiłam ich, żeby cię tu sprowadzili.  
   Kimura podciągnął się na łóżku i usiadł. - Bardzo ci 
dziękuję, Jaysonie. Dzięki za troskliwość.  
   - Byłeś skażony - rzekł Ordecht nie próbując się 
usprawiedliwiać. - Nawet jeżeli zagrożenie biologiczne 
było zaledwie pierwszego stopnia, musiałem zapewnić 
pozostałym członkom zespołu jakieś środki bezpieczeństwa.
   Kimura zmarszczył czoło i spojrzał na Dermota. - To 
dlaczego teraz czuję się dobrze? Czy to coś nie żyje?  
   - Powinno nie żyć - przytaknął Dermot zrzędliwym tonem. - 
Jeżeli jest takie samo, jak wszystko co znaleźliśmy na tej 
planecie, to macie najwyżej jedną proteinę wspólną. Odmienne 
fosforany w łańcuchach DNA, w większości odmienne aminokwasy 
w białkach i proteinach. W ogóle nie powinno cię zaatakować.
   - Może po prostu powinniśmy je o tym uprzedzić.
   - Twoje ciało próbuje to zrobić. Najprawdopodobniej 
jego produkty wydalania sprawiły, że byłeś taką kupką 
nieszczęścia i jednocześnie stawiały na głowie cały twój 
system immunologiczny. Może fakt, że żyjesz oznacza, że  o n o  
nie żyje. - Wziął do ręki sondę diagnostyczną. - Sprawdźmy 
to.  

- Cholera!
   Kimura zmarszczył brwi. - Mróz mi biega po skórze, gdy 
słyszę, kiedy lekarz to mówi. 
   - Masz szczęście, że nie jestem lekarzem - odparł Dermot.  
- Nie ruszaj się. Rozmazujesz obraz na skanerze.  
   - Taak, mam szczęście. 
   - Mówię poważnie. O chorobach i infekcjach ludzkich mam 
dość blade pojęcie. Ale znam się na pasożytach.  
   - Czy to właśnie to?
   - Drugą możliwością może być "drapieżnik" - stwierdził 
Dermot, przesuwając sondą po lewym ramieniu Kimury. - Hmm.  
   - Hmm?
   - Chyba już go w tobie nie ma.
   - Jest - oznajmił stanowczo Kimura. 
   - Nie mogę go znaleźć - odpowiedział Dermot, kręcąc 
przecząco głową. - Skąd masz tę pewność?
   - Czuję go. 
   - Gdzie?
   - Mówię ci, że tu jest, do diabła - rzekł z irytacją 
Kimura. - Dlaczego nie sprowadzicie kogoś, kto wie jak się 
posługiwać tą sztuką?
   - Jestem najlepszy z obecnych. Jeżeli chcesz poczekać 
na "Alcestis", żeby cię zabrała, mogę wrócić do swoich 
robótek ręcznych.
   - Może twoja aparatura nie jest w stanie wykryć X-a w 
ludzkim ciele?
   - To ten sam typ aparatury obrazującej, jakim posługuje 
się Archie, kiedy grzebiemy w zwłokach. Uwierz mi, nie ma w 
tobie żadnych tajemnic. A poza tym twój gość był doskonale 
widoczny, kiedy cię przywieźliśmy.  
   - No to dlaczego nie możecie go teraz znaleźć? - spytał 
Kimura i wyskoczył z łóżka. Dygotał. Czuł w sobie 
niespokojną energię i złość. -  Czy tego nie rozumiecie?
Moje ciało zostało pogwałcone.  Jakiś przeklęty, obcy 
pasożyt pełza teraz po moich bebechach. - Prawą dłonią 
trzasnął w pokrywę sondy. - Czuję go, do diabła. Czuję go. 
Chcę, żeby sobie poszedł. Chcę, żeby  o d s z e d ł.  
   Dermot uśmiechnął się blado. Nie było w nim nawet cienia
współczucia. - Wiem, Ericu. Proszę - wskazał ręką łóżko. - 
Próbuję. Pozwól mi pracować.  


Po kolejnej godzinie bezskutecznych badań Dermot przeprosił 
Kimurę, mówiąc, że musi zanieść kasetę z danymi do 
laboratorium ksenobiologicznego w celu dokonania bardziej 
szczegółowej analizy. Kimura odniósł wrażenie, że to 
wymówka. Dermot, zakłopotany swoim niepowodzeniem, czuł się 
niezręcznie w obecności Erica i wpadał w coraz gorszy humor. 
Jego odejście przyniosło ulgę obu.  
   Ale Kimura pozostał sam, a samotność w tych 
okolicznościach nie była czymś najbardziej wskazanym. 
Ordecht odwołał Welch na jakąś prywatną rozmowę, a 
Chir'delana wraz z Barrow latały na Archiem nad kwadratem 
248.  
   Przynajmniej ich rozmowa nie była prywatna i Kimura, żeby 
mieć coś w rodzaju towarzystwa, słuchał pogawędek przez 
interkom.  
   - Nie cierpię tego - powiedziała Barrow. - Zabijać zdrowe 
organizmy tylko po to, żeby je pokroić...  
   - Rozumiem cię - odparła Chir'delana. - To przykre. Ale 
do organizmu Erica przedostał się pasożyt i właśnie tu, 
wśród rodzimych gatunków, możemy odnaleźć więcej takich 
osobników. A potrzebujemy przynajmniej jeszcze jednego do 
badań, jeżeli mamy dopomóc Brakowi w leczeniu.  
   - Nie powinni go byli sprowadzać na stację. Diona po 
prostu zgwałciła Jaysona, żeby na to pozwolił.  
   - Oszczędź sobie tych uwag - stwierdziła sucho 
Chir'delana. - W momencie, kiedy Eric został zaatakowany, 
planeta uzyskała drugą kategorię zagrożenia biologicznego.  
Zanim "Alcestis" zabierze nas stąd, będziemy musieli 
udowodnić, że my również jesteśmy czyści.  
   - Chciałabym tylko mieć nadal taką pewność.  
   - A ja chciałabym wiedzieć, jaki to F-kwasowy żuczek jest 
w stanie przetrwać kąpiel w naszej biochemii.
   Na krótką chwilę zapadła cisza. - A co będzie, jeżeli Brak 
nie zdoła oczyścić Erica?
   Cisza, jaka zapadła, zanim Chir'delana udzieliła 
odpowiedzi, trwała o wiele dłużej. - Sądzę, że decyzję 
podejmie Grupa. W chwili obecnej zaleciłabym pozostawienie 
go tu na kwarantannie.  
   - Na jak długo?
   Ta cisza trwała najdłużej.
   - Tondalu - odezwała się wreszcie Barrow. - Duży.
   - Gdzie?
   - Tam. Sześć rumbów w prawo, obok strumienia.
   - OK, widzę go. Archie, załaduj żądło. Ria, daj mi dobry 
kąt...
   Kimura poczuł nagłe zmęczenie i wyłączył interkom. Od 
chwili ocknięcia się z zapaści wywołanej gorączką walczył ze 
zmęczeniem, przekonany, że we śnie oczekiwać go będą nowe 
koszmary. Ale świat realny nie okazał się miejscem, w którym 
można by się schronić przed strachem. Pomyślał z rezygnacją, 
że skoro ma taki wybór, to równie dobrze może się przespać.  

Przy następnym badaniu pręt sondy diagnostycznej trzymała 
Chir'delana, a Dermot z nadzieją oczekiwał na wynik.  Z 
twarzą pełną profesjonalnego skupienia, siwowłosa 
kierowniczka zespołu KsB powoli przesuwała czujnikiem nad 
nagą klatką piersiową Kimury, stopniowo zawężając sferę 
badania do niewielkiej powierzchni pod samym sercem. Gdy 
spojrzała na display, wyraz skupienia na jej twarzy jeszcze 
się pogłębił. Bez słowa przeprowadziła pełną tomografię 
wnętrza klatki piersiowej pacjenta.  
   - Na migdałki mojej matki... - zawołała wreszcie, robiąc 
krok do tyłu.
   - Widzisz? - podskoczył do niej Dermot. - Widzisz?
   - Co? - zapytał Kimura.
   Chir'delana zdawała się go nie słyszeć. - Warstwa 
przyścienna jest obojętna.
   - Najwidoczniej - odparł Dermot. - Całkowicie z białka A. 
Początkowo myślałem, że to produkt samoobrony systemu 
immunologicznego Kimury, coś takiego jak na przykład blizny 
keloidalne.  
   - Nie - Chir'delana pokręciła głową. - To pasożyt. 
   - Ale zobacz, jaką ma masę. Jest piętnaście czy 
dwadzieścia razy większy niż w momencie wejścia, nawet 
jeżeli weźmiemy poprawkę na porowatość struktury.  
   - Owszem. Musi metabolizować zarówno białko A, jak i 
wszelkie dostępne cukry. Nie uwierzyłabym nigdy...  
   - Czy  j a  mam prawo wiedzieć, co się dzieje? - spytał 
ostro Kimura odwracając się w stronę pogrążonych w dyskusji 
ksenobiologów.  
   Chir'delana popatrzyła na niego i zamrugała ze 
zdziwieniem. - Oczywiście. Niczego nie ukrywamy...  
   - Nie powiedziałem mu o naszych podejrzeniach - wyjaśnił 
Dermot.  - Pewnie nie może się połapać.  
   Chir'delana nie przejmując się zupełnie wybuchem Kimury 
skinęła głową. - Zdarzyło się coś niezwykle interesującego, 
Ericu. Pasożyt wytworzył zamkniętą powłokę, która jest w 
pełni tożsama z otaczającymi ją tkankami. Twoje ciało nie 
wie, gdzie go szukać.  
   - Ale wy wiecie.
   - Umiejscowiło się między opłucną a grzbietem. Jeżeli 
nabierzesz głęboko powietrza, być może poczujesz lekki ucisk 
na płuca.  
   Kimura skinął głową. - Czułem to od momentu, kiedy 
obudziłem się wczoraj. Ta powłoka... czy dlatego czuję 
się już dobrze?
   - Prawie na pewno tak. Kiedy pasożyt przeniknął w głąb 
twojego ciała, zachowywał się jak słoń w składzie porcelany
i dezorganizował całkowicie funkcje twojego organizmu. Teraz 
urządził sobie bezpieczne gniazdko i nie wyrządza już 
dalszych szkód.
   - Czy odnaleźliście go w jakichś miejscowych okazach?
   - Nie - odpowiedziała Chir'delana. - Ale jestem pewna, że 
teraz się nam powiedzie. W końcu wiemy już, gdzie lubi się 
ukrywać. Zapewne mamy go wśród zgromadzonych wcześniej 
okazów, tylko nie został rozpoznany. A poza tym teraz 
wiemy oczywiście, jak  wygląda w tym stadium rozwojowym, 
kiedy żyje na swobodzie.  
   - A to oznacza również, że możemy zacząć szukać sposobu, 
w jaki można cię będzie od niego uwolnić - dodał Dermot.  
   - Nie - rzekł Kimura. 
   Dermot zaskoczony wytrzeszczył oczy. - Dlaczego?
   - To coś niezwykłego, prawda? - Eric spojrzał na 
Chir'delanę.
   - Gdyby tak nie było, nie istniałaby pierwsza kategoria 
zagrożenia biologicznego. Każda planeta byłaby albo martwa, 
albo stanowiłaby śmiertelne zagrożenie - odparła 
kierowniczka zespołu ksenobiologicznego. - Nie znam 
przypadku, w którym organizm byłby w stanie przezwyciężyć 
tak wielkie różnice w biochemii. Ten organizm jest jakimś 
molekularnym kameleonem.  
   - W takim razie pewnie chcielibyście się dowiedzieć, jak 
on to robi?  
   - Tak.
   - Nigdy nie uzyskacie pozwolenia na to, by z premedytacją 
zarazić innego człowieka?  
   - To prawda.
   - Wykorzystajcie więc fakt, że ja i ten pasożyt jakoś 
doszliśmy do ładu ze sobą i spróbujcie dowiedzieć się na 
moim przypadku tak wiele, jak tylko zdołacie.  
   Dermot zerknął pytająco na Chir'delanę. - Sądzę, Ericu, 
że powinniśmy wydobyć go z ciebie tak szybko, jak to 
możliwe.  
   - Dlaczego? Czuję się doskonale. Czuję się tak dobrze jak 
nigdy w życiu.
   Tym razem w spojrzeniu, jakie Dermot posłał Drakoniance,
zawarte było błaganie o pomoc. 
   - Byłaby to bezcenna sposobność, Ericu - rzekła wolno 
Chir'delana. - Ale twoje życie również jest bezcenne. Nie 
mogę cię prosić o podjęcie takiego ryzyka.
   - Wcale mnie nie prosiłaś - odparł Kimura sięgając po 
koszulę. - Poczekajmy przynajmniej do chwili, gdy 
znajdziecie następny okaz.
   - Mamy już ten z monitora - wtrącił się szybko Dermot. 
   - Martwy - stwierdził Kimura. - Niezbyt przydatny.
   - Rzeczywiście, był niezbyt przydatny - przyznała 
Chir'delana. - Nie moglibyśmy przewidzieć takiej sytuacji.
   - Sądzę, że w podejmowaniu decyzji powinien uczestniczyć 
Jayson - oznajmił nerwowo Dermot.
   - Dlaczego? - spytał ostro Kimura. - Czy to jego ciało?
   - To bardzo niebezpieczne - mruknął Dermot kręcąc głową.
   - Nie boję się - powiedział Eric Kimura.
   To nie były tylko odważne słowa, ale zwykłe stwierdzenie 
faktu. Nie bał się. Był pełen spokoju i w zgodzie ze swym 
wewnętrznym światem, bez trudu więc odsunął od siebie 
pytanie "dlaczego?".  

"Calypso" bardzo potrzebowała opieki Kimury.
   W ciągu sześciu dni od ataku pasożyta przynajmniej tuzin 
podsystemów statku zgłosił do harmonogramu uniwertecha 
potrzeby remontowe. Żadna z awarii nie była poważna, ale 
wszystkie stanowiły powód do irytacji.  
   Uszkodzenie wyważarki dynamicznej, która żonglowała wodnym 
balastem, aby stabilizować sterowiec spowodowało stały 
przechył w lewo o dwa stopnie. Terminal nawigacyjny na 
mostku arbitralnie postanowił, że nie będzie przyjmował 
komend wydawanych głosem. Sygnał ze skanera optycznego nr 6 
bez przerwy zanikał.  
   Kiedy jednak Kimura połączył się z Ordechtem i poprosił 
o pozwolenie na powrót do pracy odpowiedzią było stanowcze 
nie.
   - Nie chcę, żebyś opuszczał kabinę - rzekł Ordecht kręcąc 
głową. 
   - Słuchaj, Jayson, przecież nie jestem chory. Czuję w 
sobie tyle energii, że nie wiem co z nią począć. Dlaczego 
nie chcesz mi pozwolić, żebym zajął się tymi naprawami?
   - J e s t e ś  chory. 
   - Przecież ci mówię, że czuję się wspaniale. Wymiana 
sensora w WD nie sprawi mi żadnego kłopotu, podobnie jak 
podregulowanie tego pudła na stanowisku nawigacyjnym.
   - To, że mam na ramionach odznaki dowódcy, wcale nie 
oznacza, że jestem idiotą. Pasożyty się rozmnażają, nie 
wiesz o tym? - wycedził Ordecht przez zaciśnięte wargi.  - 
Ta rzecz w tobie może być w stadium lęgowym. Co by było, 
gdybym pozwolił ci wyjść, a w trzy godziny później zaczęłoby 
z ciebie wyłazić kilkaset maleństw?  
   - To się nie zdarzy.
   - Czy Chir'delana może to zagwarantować?
   Kimura zjeżył się. - Jeżeli to, co siedzi we mnie, 
rozmnoży się, to "maleństwa" będą szukały milutkiego skrawka 
kwaśnej gleby Warril VI, a nie następnych nosicieli. I będą 
bardzo rozczarowane, kiedy zamiast tego znajdą pokładowe 
płyty z nawęglanej stali.
   - A skąd wiesz, czego będą szukały?
   - Chir'delana powiedziała...
   - Chir'delana powiedziała, że są jak kuglarze i umieją 
robić różne sztuczki z chemią. Kto może stwierdzić, że nie 
będą w stanie zaadaptować się do tego środowiska?
   Kimura zbyt późno uświadomił sobie, że Jayson boi się.
   - Za każdym razem, kiedy mówisz mi, jak wspaniale się 
czujesz, martwię  się jeszcze bardziej - odparł znaczącym 
tonem Ordecht. - Byłbym o wiele szczęśliwszy, gdybyś był w 
dalszym ciągu śmiertelnie przerażony.

Leśne wilki pędziły - dwadzieścia, pięćdziesiąt, pięćset, 
pięć tysięcy pełnych gracji ciał biegło na złamanie karku 
przez równinę, powracając na północ, na zielone ziemie.  
Naturalny labirynt łączących się ze sobą kręgów komórkowego 
żywopłotu - początkowo fragmentaryczny, z przerwami w 
miejscach, gdzie jeden bioklimat przechodził w drugi, 
spowalniał ich bieg, ale nie zatrzymywał. Leśne wilki 
obserwowane przez dotrzymującą im kroku "Calypso" przemykały 
pomiędzy poszczególnymi fragmentami labiryntu, a gdy stał 
się zbyt gęsty, przepełzały przez najeżone sterczącymi 
gałązkami dziury. Kiedy pojawiały się z drugiej strony, ich 
brązowo-szare futra zlepione były kleistą miazgą nowych 
pędów. Za kilka dni wilki (i nasionka) rozproszą się po 
powierzchni kilku tysięcy hektarów.  
   Obserwującego ich bieg Kimurę zżerała zawiść. Obrazy 
zwierząt przemykały przez ekran maleńkiego odbiornika - 
płaskie, barwne cienie szydzące zeń swą wolnością.  Powinien 
tam być...  
   Roześmiał się zakłopotany samą myślą. Jasne.  Powinienem 
być na Warril i biec z leśnymi wilkami.  Powinienem dać 
miejscowej faunie szansę zeżreć mnie nie tylko od środka, 
ale i z zewnątrz.  
   A mimo to w sposobie, w jaki przyglądał się Warril, było 
obecnie coś odmienngo. Czuł, że jest cząstką miejscowego 
życia.  
   Masz ostry przypadek gorączki kabinowej, chłopie. Panie 
Ordecht, jeżeli nie wypuści pan szybko swego uniwertecha na 
wolność, to nie tylko zrobaczywieje, ale i zwariuje...  
   Usłyszawszy szczęk otwieranych drzwi, Kimura szybko odwrócił 
się w ich stronę. - Diona. Chwała Bogu. Nie było cię prawie 
cały dzień...  
   - Jest mnóstwo pracy - odparła agresywnym tonem.  - 
Biblioteka pracuje na pełnych obrotach całe popołudnie. I 
ciągła korespondencja radiowa z Sektorem. Pytania. 
Uzupełnienia.  
   - To nieważne - powiedział Eric. - Cieszę się, że już tu 
jesteś.
   Zrobił krok w jej kierunku, ale wyminęła go i skierowała 
się w stronę dwusegmentowej szafy. - Chir'delana chce 
podłączyć cię do śledzącego monitora na całą noc - 
powiedziała obrócona do niego plecami, otwierając szafę. - 
Prosiła, żebym ci powiedziała, że wpadnie później.
   - Czy wystarczająco późno, żebyśmy mogli teraz poświęcić 
sobie trochę czasu?
   Diona zesztywniała. - Nie mam teraz siły na seks, Ericu.
   - Och... no tak. Rozumiem. - Usiadł z powrotem na łóżku i 
przyglądał się ze zdziwieniem, jak przerzuca swoje ubrania i 
przybory toaletowe. - Słuchaj, kogo mógłbym poprosić, żeby 
wpłynął na Jaysona?  
   Po raz pierwszy od wejścia do kabiny odwróciła się i 
spojrzała mu w oczy. - Dlaczego? Po co?
   - Chcę wyjść - odpowiedział, rozkładając wymownie ręce.
   - Jayson uważa, że to niebezpieczne.
   - Wiem. Chcę, żeby ktoś przekonał go, aby zmienił zdanie.  
   Opuściła oczy, a potem znowu odwróciła się w stronę 
szafy. - Ja też uważam, że to niebezpieczne. Ci kuglarze...
   A więc tak w żargonie statku zaczęto nazywać pasożyty.
- Ty też - powtórzył.
   Diona Welch w milczeniu wyjęła z szafy kombinezon i 
neseser z przyborami toaletowymi i zamknęła drzwi.
   - Hej, co się tu dzieje? - zapytał Kimura. Wstał i 
zagrodził jej wyjście.
   - Nie mogę zostać tu dłużej - odparła. - Przykro mi...
   - Diono...
   - Ubiegłej nocy prawie nie spałam - rzekła. - A ze 
względu na cały zespół muszę być w pełni sprawna.  
Wyjaśnienie sprawiało wrażenie przygotowanego z góry i 
właściwie nie było w nim próby usprawiedliwienia się.  
   - Diono... Przecież muszę mieć jakieś towarzystwo.
   - Będę rozmawiała z tobą przez interkom. Ale tej nocy 
idę spać do Rii.
   Kimura spojrzał na nią. Czuł się dotknięty. - Nie musisz 
odchodzić już teraz...  
   - Mam jeszcze coś do zrobienia.
   - Diono... - Wyciągnął rękę, by przytulić ją do siebie, 
ale odsunęła się, wyraźnie chcąc tego uniknąć.
   - Nie. Nie mogę - zawołała z bólem. - Nie mogę, kiedy ta 
rzecz ciągle jest w tobie.
   W jej oczach odczytał, że zmusił ją, by wypowiedziała to, 
co miała nadzieję ukryć przychodząc tutaj - głębokie 
obrzydzenie. Poddał się. Zrobił krok do tyłu i pozwolił jej 
minąć go i wyjść z pokoju.  
   Gdy wyszła, oparł się o ścianę. Stał tak z zamkniętymi 
oczyma, do chwili kiedy zdołał się pozbierać.  Próbował 
wytłumaczyć sobie, że to nie jej wina.  Nikt nie był na to 
przygotowany.  A ona nic nie rozumie...  
   By skupić na czymś uwagę, zaczął grać z komputerem w 
tamka.
   Wkrótce jednak nerwowe podniecenie połączone z uczuciem 
odepchnięcia znowu się uzewnętrzniło. Działając pod wpływem 
jakiegoś impulsu przywołał nagranie sprzed dwóch miesięcy, 
na którym oboje kochali się radośnie i oglądając je leniwie 
się onanizował. Pusta przyjemność i wspomnienia złagodziły 
jego ból, nie potrafił jednak żadnego z tych uczuć utrzymć 
dłużej niż kilka minut.  
   - Odwołać - szepnął i ekran displayu wyblakł. - 'lana.
   Drakonianka natychmiast pojawiła się na linii. - Czy masz 
jakieś kłopoty, Ericu?
   - Jeżeli chcesz mnie podłączyć, to lepiej zrób to teraz - 
powiedział tonem pełnej beznadziei. - Bo za jakieś dziesięć 
minut nafaszeruję się prochami i nic już nie będę czuł.

Następnego ranka wszystko, co zdarzyło się poprzednio, 
właściwie przestało być już ważne. Ani bezkompromisowość 
Jaysona. Ani dolegliwości i anomalie "Calypso". Nawet zdrada 
Diony jakby przestała mieć znaczenie.  Będzie przyjmować z 
pogodą ducha to, czego nie może zmienić... Czuł w sobie 
łagodny spokój, delikatną euforię.  
   Był również świadom jeszcze czegoś. Początkowo nie mógł 
znaleźć odpowiedniego określenia. Było w nim coś nowego - 
znajome, a zarazem obce. Czuł się podzielony, jakby 
spolaryzowany, ale uczucie to wcale nie było nieprzyjemne. 
Było tak, jakby wewnątrz jego ciała nakreślono linię, która 
wyznaczała granicę między nim a czymś innym. Kuglarz nie był 
już tylko uciskiem na płuca. Był też obecnością.  
   Ale mimo wszystko był z nim jednością, zintegrowaną i 
harmonijną. Dzielił siebie z innym życiem i było to 
przyjemne. Czuł w sobie energię i karmił się nią.  
   Kiedy Chir'delana przyszła do jego kabiny, żeby 
przeprowadzić krótkie, poranne badania, nie podzielił się z 
nią tym nowym wrażeniem. Nie chciał zniekształcić delikatnej 
struktury swych uczuć. Nie powiedział o nich nawet wtedy, 
gdy ksenobiolog stwierdziła, że pasożyt się rozrasta.  
   - Torbiel jest o piętnaście procent większa niż ubiegłej 
nocy,a o czterdzieści procent w porównaniu z pierwszymi 
pomiarami dokonanymi przez Braka - powiedziała Chir'delana.  
- Do jutra osiągnie rozmiary okazu, który znalazłeś w 
monitorze. Czy jesteś pewien, że nie czujesz żadnych 
nieprzyjemnych objawów?  
   - Nie - odparł z uśmiechem. - Żadnych nieprzyjemnych 
objawów.
   - Ale powiedziałbyś mi o nich, prawda? - zapytała, 
unosząc jedną brew.
   - Czuję się doskonale , 'lana. Naprawdę.
   - Taak - rzekła marszcząc czoło.
   - Dlaczego to tak innych niepokoi?
   Spojrzała mu spokojnie prosto w oczy. - Czemu to cię 
dziwi? - spytała pakując mikropróbki krwi i tkanek. - Myślą 
o tym, co ci się przytrafiło i boją się tego. Patrzą na 
ciebie i nie wiedzą, dlaczego nie starasz się z tym walczyć. 
Dlaczego nie zachowujesz się tak, jak sądzą, że 
zachowywaliby się na twoim miejscu. Dlaczego  t y  się temu 
dziwisz?
   Kimura zbył wzruszeniem ramion wyzwanie. - Nie zrobiłem 
nic złego - odparł. - Nie wiem, dlaczego mnie nie rozumieją.  
   - Nie mają doświadczeń, które mogliby porównać z twoimi.  
Są w stanie myśleć o tym tylko jak o chorobie i uznają, że 
się poddałeś. W tym przypadku ty łatwiej powinieneś ich 
zrozumieć niż na odwrót.  
   - Ale ty nie myślisz tak jak oni?
   Zanim odwróciła się w stronę drzwi, na jej twarzy pojawił 
się słabiutki, przelotny uśmiech. - Nie - odpowiedziała. - 
Miałam dzieci.  
   Kimura pomyślał, że najdziwniejsze w jej odpowiedzi,
jest to, że ją zrozumiał.
                                        
Całą następną dobę spędził samotnie, jeżeli oczywiście nie 
liczyć krótkich, lecz regularnych  wizyt "odbiorczych" 
Chir'delany i dłuższych, ale przynoszących o wiele mniej 
radości odwiedzin Diony.  
   Próbowała być przyjazna i pogodna, ale bez trudu wyczuwał 
jej skrępowanie. Wreszcie wręcz zapytał, czy kazano jej 
składać te wizyty. Wprawdzie Diona szybko zaprzeczyła, ale 
zorientował się, że uległa naciskom, które w gruncie rzeczy 
niewiele różniły się od bezpośredniego rozkazu. Od tej 
chwili niezbyt za nią tęsknił.  
   Część płynącego w samotności czasu spędzał obserwując 
położoną pod nim planetę. Sześć kamer zamontowanych na 
"Calypso" i  szeroko rozwinięta sieć monitorów przynosiła 
wielką obfitość materiału, z którego naprawdę było co 
wybierać.  
   Słyszał potrzaskiwanie i huk kontynentalnego lodowca, 
spływającego na południe, obserwował zakładające swe 
legowiska leśne wilki, zatykające splątanymi gałęziami 
przełazy prowadzące do wybranych przez nie miejsc 
zamieszkania.  Widział manadrzewa gromadzące się w strefie 
brązowych ziem, aby wymienić komórki genetyczne, zanim 
rozproszą się, żeby tworzyć nowe polipy. Setki krajobrazów 
planety - niektóre ciche i spokojne, inne wibrujące życiem.  
   Kiedy tak patrzył, odniósł wrażenie, że rodzi się w nim 
coś, co mógł określić jedynie mianem tęsknoty za Warril VI - 
tęsknoty, której nie mogłyby nawet stłumić odwiedziny w jego 
prywatnym orlim gnieździe w galerii. I niepokój ten w 
przeciwieństwie do podobnych stanów, jakie doświadczał w 
ciągu minionych dni, nie mijał. Było to wezwanie, 
zaproszenie.  Czuł się jakby to on sam był kuglarzem, jakby 
oboje należeli do znajdującego się w dole świata.  
   Gdy jego uwaga nie była zwrócona na ekrany, kierował ją do 
wnętrza samego siebie. Jak niewidomy w ciemności wyciągał 
rękę w stronę tego, co tam wyczuwał i pragnął to poznać. Czy 
istniała tam jakaś świadomość, czy jedynie jakiś molekularny 
automat? Czy kuglarz odczuwa go tak jak on jego? Czy w ogóle 
coś czuje? Godziny mijały niepostrzeżenie, gdy Kimura 
pogrążał się w introspekcji i kontemplacji.  
   Gdzie jesteś? - pytał. Nigdy jednak, jak uświadomił to 
sobie później, nie zapytał: Gdzie będziesz?  

- Ericu, czy zechcesz przyjść do sali ogólnej? Zwołałem 
zespół, aby podsumować ustalenia na temat twojego pasożyta.
   Głos należał do Ordechta. Zaskoczenie Jaysona było 
całkowite. - Jesteś pewny, że nie chcesz, abym oglądał to 
tylko na monitorze?
   - Tak.
   - No cóż. Kiedy?
   - Właśnie się zbieramy.
   - Będę... będę za pięć minut.
   Kimura zmagał się z zawrotem głowy. Był jak kot, który 
zbyt długo przebywał w zamknięciu, podejrzliwie przyjmujący 
widok otwartych drzwi, niepewny, czy prowadzą one do 
miejsca, w którym chciałby się znaleźć.  
   W końcu wyszedł, a korytarze i kabiny "Calypso" wydały mu 
się dziwne, jakby należały do zupełnie obcego świata.  
Twarze Dermota, Barrow i Ordechta spoglądające na niego zza 
stołu  sprawiały wrażenie twarzy pamiętanych jak przez mgłę 
obcych osób.  
   Gdy Kimura usiadł, Ordecht skinieniem głowy dał znak 
Chir'delanie.
   - Cały zespół ksenobiologiczny spędził wiele godzin 
zmagając się z tym zagadnieniem - powiedziała. - Ria i Brak 
byli wspaniali. Uzyskane rezultaty są bardzo dobre.  
Dowiedzieliśmy się dużo o tym, co znajduje się wewnątrz 
Erica.  
   - Ja również - wtrącił Kimura.
   Uznali, że najlepiej będzie, jeżeli potraktują to jako 
żart. - W trakcie naszych badań nauczyliśmy się również 
wiele o Warril VI - ciągnęła dalej Chir'delana. - Wiadomo, 
że życie tutaj oparte jest na zestawach białka F - 
dwudziestu dwóch lewoskrętnych aminokwasach, spośród których 
pięć znajduje się w zestawie A-aminokwasów, na których 
bazuje nasze białko.  
   Ordecht ponownie skinął głową.
   - W ksenobiologii uważa się, że między związkami białka 
opartymi na F-aminokwasach a związkami białka opartymi na A-
aminokwasach istnieje przepaść biologiczna, z czego wynika 
taka sama przepaść pomiędzy organizmami opartymi na tych 
właśnie związkach. W ciągu minionych kilku dni kuglarze 
udowodnili, że jest inaczej. One mogą pokonać tę przepaść.  
   Kimura uświadomił sobie, że choć Chir'delana zwraca się 
do wszystkich, to Diona i Ria obserwują tylko jego.  
   - Są w stanie to zrobić - mówiła Chir'delana - używając 
procesów biochemicznych, co pozwala im pasożytować na wielu 
miejscowyych gatunkach.  Odnaleźliśmy dorosłe stadium w 
dziewięciu dużych chemoorganotropach. Niektóre spośród nich 
różnią się bardzo między sobą. Zakres związanych z tym 
procesów chemii białka jest zadziwiający.  
   Kuglarze reprezentują jeden z najoryginalniejszych 
przypadków inżynierii organicznej, z jakim się kiedykolwiek 
zetknęłam. Stadium żyjące na ziemi - "roślina", jeżeli ktoś 
woli... wytwarza komórkę transferową, stanowiącą niemal 
kompletny zestaw informacji, który powiada: "Oto, co wiem".  
   Kiedy komórka transferowa wnika do organizmu nosiciela, 
"sprawdza" jego chemię w swoim chemicznym katalogu. Jeżeli 
nie może znaleźć odpowiedniej pozycji, konspiruje się - 
wytwarza otorbiającą membranę skonstruowaną z otaczającego 
ją materiału i zabiera się do analizowania biochemii swojego 
nosiciela.  
   - Przypomina małe laboratorium biochemiczne - stwierdziła 
Welch.
   - Bardzo dobre laboratorium biochemiczne - dodała 
siedząca koło Kimury Barrow. - Jest z chemicznego punktu 
widzenia sprytna jak diabli.  
   - Mów dalej - zaproponowała Chir'delana siadając. 
   - Aby zakończyć sprawę cyklu przemian i całą tę historię: 
kuglarz, który zdoła przeżyć w swoim nosicielu, wytwarza 
wielką liczbę znacznie mniejszych komórek transferowych.  
Komórki te mówią z kolei: "Oto, czego się dowiedziałam".  
Kiedy któraś z nich powróci do jednej z form rodzicielskich, 
informacja zostaje połączona i następuje reprodukcja.  
   - Kuglarz siedzący w organizmie Erica analizuje teraz 
jego procesy biochemiczne - rzekł Ordecht - i przygotowuje 
się do przekazania uzyskanej informacji?  
   - Tak.
   - A kiedy to zrobi, kuglarzom będzie o wiele łatwiej 
zarazić innych ludzi.
   - Tak - stwierdziła Barrow. 
   Dla Kimury toporna reżyseria spotkania stała się jasna. 
Dali mu to, czego chciał, pozwolili mu wyjść, żeby był 
lepiej usposobiony, pozwolili mu połączyć się z całą 
rodzinką, żeby poczuł się współpodejmującym decyzję - a 
potem przykręcili śrubę. Moi kochani przyjaciele...  
   - Macie więc diagnozę - rzekła Welch. - A co z leczeniem?
   Zgodnie z oczekiwaniami nastąpiła kolej Dermota. - Całe 
szczęście, że my też nie jesteśmy na szarym końcu, jeśli 
chodzi o biochemię - oznajmił. - Mimo że kuglarz zamknął się 
w otorbieniu, to jednak karmi się za pośrednictwem Erica - 
przetwarzając materiał, który czerpie z jego tkanek. I to 
właśnie daje nam możliwość rozprawienia się z nim.  
   Poklepał leżącą obok niego małą, miękką saszetkę. - 
Opracowaliśmy, Ericu swoistą endonukleazę restrykcyjną, 
rozszczepiający enzym, który przetnie związki białka 
stanowiące bank pamięci kuglarza tak, jak gorący drut 
przecina sieć pajęczą. Rozcięcie molekularne.  
   - A jaki to będzie miało wpływ na Erica? - spytała Welch.
   - Żaden. Enzym nie będzie w stanie znaleźć w jego 
biochemii żadnego związku molekularnego, na który jest 
zorientowany. - Spojrzał na Kimurę. - Nic nie poczujesz.
   - Wspaniale - powiedział Ordecht. - Wykonaliście 
wspaniałą robotę, wszyscy. No cóż, Ericu, wreszcie jakaś 
dobra wiadomość. Pewnie nie możesz doczekać się końca całej 
tej sprawy. Brak, zrobisz nam ten zaszczyt?
   Dermot sięgnął po saszetkę i zaczął wstawać, ale Kimura 
był szybszy. Zerwał się i zawołał: - Nie!
   - Nie? - powtórzył Ordecht.
   - Ericu... - zaczęła Welch.
   - Nie - jeszcze raz oznajmił Kimura cofając się w stronę 
drzwi.
   - Ty sukinsynu - rzekł Ordecht unosząc się wolno z 
krzesła. - Przepraszam cię, 'lana.  Miałaś rację. Ericu, 
poczekaj i przemyśl to. Posłuchaj, co mamy ci do powiedzenia.  
   - Wysłuchałem już - odparł Kimura. - Chcecie zabić to, co 
jest we mnie... dlatego, że się tego boicie. Nie wyrządziło 
mi żadnej krzywdy.
   - Właśnie fakt, że nie chcesz się tego pozbyć, powinien 
cię przekonać, jak bardzo się mylisz.
   - Tu rozsądek nie wystarcza, Jaysonie - wtrąciła się 
Chir'delana. - W grę wchodzą również emocje.
   - Nic nie mogę na to poradzić - zareplikował z 
rozdrażnieniem Ordecht. - Słuchaj, Ericu, może nie 
zrozumiałeś wszystkiego. Jeżeli nie zniszczymy 
pasożyta, nigdy nie będziesz mógł opuścić tego miejsca.  
   - Jeszcze dużo miesięcy upłynie. A później przybędzie 
nowy zespół.
   - Po tym, co się stało,  na pewno nie - stwierdził 
Ordecht.  - Ty jesteś żywym dowodem, że jest tu 
niebezpiecznie.  
   - Nic nie rozumiecie - powiedział Kimura cofając się.  
Twarz miał wykrzywioną udręką. - Nic nie rozumiecie. Czuję, 
jak to we mnie żyje. Nie chcę poczuć, jak umiera.  
Choć wybiegł z sali, nie pozwolili mu uciec. Diona 
wyskoczyła tuż za nim z oczyma płonącymi wściekłością.
   - Ty przeklęty idioto. To  t y  nic nie rozumiesz - 
wrzasnęła, biegnąc za nim korytarzem. - To cię tak 
nafaszerowało twoimi własnymi neurohormonami, że nie możesz 
normalnie myśleć.
   - Nie możecie mnie zmusić, żebym to zabił - wymamrotał. 
   - Mogę ci udowodnić, jaki jesteś głupi - odpaliła - 
Poproś 'lanę, żeby pokazała ci wykresy.  Jesteś 
manipulowany, ten twój pasożyt szprycuje cię porcjami miłego 
ogłupiacza za każdym razem, kiedy mógłbyś mieć zamiar 
zbuntować się przeciwko temu, co się z tobą dzieje.  
   "Calypso" nie była wielka. O wiele za szybko Kimura 
znalazł się w przednim przedziale mechanicznym, z którego 
uciec można było tylko przez luk prowadzący do galerii 
inspekcyjnej. Eric zwolnił i odwrócił się, by spojrzeć na 
Dionę.  
   - Nie macie prawa mówić mi, co mam zrobić - powiedział.
   - Słuchaj, Ericu... Nie chcę mówić ci, co masz zrobić - 
powiedziała. Jej głos wyraźnie złagodniał. - Chcę, żebyś 
zrozumiał, co  t r z e b a  zrobić. Otwórz oczy i postaraj 
się sięgnąć wzrokiem poza dzień dzisiejszy. Spróbuj wyjść 
poza swoje obecne uczucia, bez względu na to, jak są piękne.  
   -  S ą  piękne. 
   Na jej twarzy pojawił się wyraz zawodu. - Czy nie jesteś 
w stanie dostrzec, z czego musisz zrezygnować, żeby 
zatrzymać  t o?
   W tym momencie w korytarzu za Dioną zjawiła się 
Chir'delana. - Diono, on postanowił odłączyć się od nas - 
rzekła. - Zostaw go w spokoju.  
   - Ale...
   - On cię nie jest w stanie usłyszeć. Słucha tylko siebie.  
Pozwól mu na to.  
   Diona zawahała się, a potem spuściła wzrok i skinęła 
głową. Odeszły. Czekał, spodziewając się, że 
przyjdzie Ordecht czy Dermot. Oczekiwał, że będą chcieli go 
zmusić do przyjęcia ich punktu widzenia.  Czekał bardzo 
długo, zanim wreszcie uwierzył, że nie przyjdą, zanim 
dopuścił do siebie nadzieję, że może zostawili go w spokoju.  
   Wtedy przedostał się do galerii inspekcyjnej i usadowił w 
swoim zwykłym miejscu. Świat pod nim był pełen spokoju i 
Eric spróbował uwolnić się od napięcia nerwowego wywołanego 
przeżytym konfliktem i odnaleźć w sobie ten sam spokój.  
   Ale nie mógł.
   Potrzebuję pewnego dystansu - pomyślał rozpaczliwie. Muszę 
się stąd wydostać...
   A także: Nie mogę na nich liczyć. Oni tylko czekają, 
żebym się poddał...
   A także: Czyje to są myśli?
   A gdy powrócił do swojej kabiny, znalazł saszetkę Dermota 
czekającą na łóżku.
   - Moi przyjaciele... - powiedział. - Przyjaciele.

- Dziękuję - rzekł Kimura. Stał wtulony w kąt kabiny.
   Chir'delana skinęła poważnie głową i przysiadła na 
krawędzi łóżka. - Czy coś się stało?
   - O co chodziło Dionie, kiedy mówiła o wykresach? Czy 
jest tam coś, o czym mi nie powiedziałaś?
   - Tylko to, w co nie będziesz mógł uwierzyć.
   - Co chcesz przez to powiedzieć?
   Wzruszyła ramionami i rzekła. - Jeżeli odczuwasz 
przyjemność, a ja mówię ci, że to uczucie jest nieprawdziwe, 
to twoje wrażenia zadają kłam moim słowom. Odczytuję analizy 
i widzę endorfiny oraz enkefaliny , które nie są produktem 
przysadki, ale czegoś innego w twoim ciele, hormony 
pochodzące z łożyska, którego nie posiadasz, geny 
uaktywnione przez twoje chromosomy X, kroplówkę z heksodryny 
o dozowaniu obliczonym dokładnie na to, aby utrzymywać cię w 
stanie pogody ducha.  Dla mnie oznacza to wiele, ale dla 
ciebie prawie nic.  
   - Nie chcecie, żebym był szczęśliwy - stwierdził 
oskarżycielskim tonem.  
   Chir'delana pokręciła głową. - To nieprawda, Ericu. 
Domagasz się prawa dokonania samodzielnego wyboru. Uznaję 
to prawo i muszę zobowiązać pozostałych, aby również to 
uznali - oznajmiła. - Ale w zamian za to domagam się 
odpowiedzi na pytanie, kto albo co dokonuje tego wyboru.
   - Ja.
   - Chcesz w to wierzyć. - Wstała. - Czy coś jeszcze?  
   - Nie.
   Skinęła głową i skierowała się w stronę drzwi.
   - Tak - rzucił nagle. Niepewnie zrobił krok do przodu.
- Zastanawiam się, co z tego będzie.
   - To, co będzie, już jest - odpowiedziała Chir'delana. - 
Może raczej powinieneś się zastanowić, co będzie z ciebie.
   Była to delikatna wymówka, ale jednak wymówka. Nie 
powstrzymała go jednak przed zadaniem następnego pytania. - 
'lana... czy to jest inteligentne?
   - A jak ty myślisz?
   - Nie wiem - odpowiedział. - Czasami sądzę, że tak.
   - To tak łatwe pytanie i tak trudna odpowiedź - rzekła. 
Jej uśmiech był łagodny i macierzyński. - Nie jest to 
wyłącznie kwestia biologii, ale filozofii i duchowości. 
Pytasz mnie, czy kuglarz jest inteligentny i na to pytanie 
nie jestem w stanie odpowiedzieć. Wiem tylko, że  t y  jesteś.

Powinni byli go zamknąć, odłączyć terminal jego kabiny i 
zablokować zamek. Ale wciąż starali się zachowywać 
rozsądnie, wciąż pozostawiali mu swobodę manewru. Powinni 
byli go zamknąć, ale nie zrobili tego. Wszystko było więc 
łatwe. Nie sprawiło mu żadnego trudu zdjąć założoną przez 
Ordechta blokadę kapsuł transportowych. Bez problemu 
zablokował wszystkie systemy statku na trzy minuty 
potrzebne, żeby dostać się na pokład jednej z nich i 
wystartować.
   Natychmiast zorientowali się, co się stało i jak wielki 
popełnili błąd. Wzywali go, posyłali w ślad za nim słowa 
pełne gniewu i potępienia, słowa przemawiające do rozsądku i 
słowa perswazji. Nie wyłączył interkomu i nie zamknął im 
ust... mieli prawo go śledzić. Ale nie odpowiadał. Słuchał 
tego, co mówili do niego i ich rozmów między sobą, co w 
gruncie rzeczy wychodziło na jedno.
   - To przekroczyło wszelkie granice, Kimura. Pozbawiłeś 
mnie możliwości wyboru. Ruszamy za tobą i sprowadzimy cię z 
powrotem. Tak będzie...
   - Jayson, Archie jest ciemny i zimny. Skasował pamięć 
systemów operacyjnych.
   - Możemy wprowadzić pamięć z biblioteki w ciągu mniej 
więcej czterdziestu minut...
   - Ericu, nie pogarszaj sprawy. Daj mi szansę zachowania 
wszystkiego w rodzinie...
   - Co się dzieje? Gdzie jest Eric?
   - Wziął Betty.
   - Dokąd leci?
   - Wraca do kwadratu 248...
   - Ericu, nie możesz wziąć kuglarza ze sobą...
   - Wziął także wstrzykiwacz.
   - Naprawdę?
   - W każdym razie nie ma go w jego kabinie...
   - Co on ma zamiar zrobić? Poinformować je i o tym? 
Cholerny świrus...
   Kimura spojrzał na siedzenie sąsiedniego fotela i leżącą 
na nim saszetkę. Dotknął ją ostrożnie jednym palcem i poczuł 
przez materiał twardy cylinder wstrzykiwacza. Potem spojrzał 
przez iluminator  na pokryte karłowatymi żywopłotami zielone 
obszary. Kapsuła zaczęła zwalniać.
   Co on chce zrobić?
   To, co zechcę - padła szybka odpowiedź. To, co zechcę...
   - Ericu... proszę...
   Ten sam głos rozlegał się w jego umyśle: Czy nie 
rozumiesz, z czego musisz zrezygnować, żeby to utrzymać?
   - Czego chcę...
   - Betty - powiedział. - Odwołuję ostatni rozkaz. Leć do 
kwadratu 51, pełna prędkość.

Eric Kimura przeszedł jakieś sto metrów od miejsca, w którym 
wylądowała kapsuła i usiadł po turecku na wysuszonej, 
sterylnej ziemi. Powietrze było gęste, duszące, ziemia 
gorąca pod dotknięciem.  Na zboczu podobnej do wielkiego 
żółwia góry rozsianych było siedem plujących gazem otworów 
wylotowych. Słupy kleistej lawy wiły się i padały w 
zwolnionym tempie jak piroklastyczne robaki.
   Decyzja była już podjęta. Uczynił to w chwili, gdy 
zawrócił Betty na południe, skierował ją nie na zielone 
ziemie, lecz na martwe przestrzenie strefy rowu 
tektonicznego.  
   Decyzja nie była jednak działaniem, nie była nawet 
obietnicą złożoną komukolwiek poza nim samym. Trzymał 
saszetkę na kolanie, pozwalał łzom spływać swobodnie po 
policzkach i tłumaczył sobie, że to rezultat podrażnienia 
dwutlenkiem siarki i unoszącego się w powietrzu popiołu.  
   Żywe tylko częściowo. Naprawdę jest tylko częściowo 
żywe. Cała reszta to ja. A ja pozostanę.
   Ziemia zadrżała pod nim, słabe echo dalekiego trzęsienia 
ziemi, świadectwo leniwego przesunięcia gęstych jezior lawy 
gdzieś daleko pod nim. Kiedy odejdzie, będę o tym wiedział -
pomyślał. Będę wiedział, która część była mną, a która część 
tym. Co chciałem ja, a co chciało to. Będę wiedział, nawet 
jeżeli będzie zbyt późno, by wykorzystać tę wiedzę. W każdym 
razie będę wiedział...  
   Odwinął klapę saszetki i wstrzykiwacz wysunął się do jego 
ręki.
   Nigdy już tego nie poczuję. Jeżeli zrezygnuję 
teraz, zrezygnuję na zawsze.
   Bezpiecznik wstrzykiwacza ustąpił pod lekkim dotknięciem.
   Ale to, do czego zgłoszę teraz prawo, będzie moim na 
zawsze. To niezła wymiana. To zupełnie niezła wymiana. 
Zabić, aby żyć. Aby żyć wolnym. Żeby znowu odzyskać możność 
wyboru.  
   Wewnątrz cylindra czekało dwadzieścia mililitrów płynu o 
miedzianym zabarwieniu. Trzymał wstrzykiwacz na poziomie 
oczu.  
   To łatwe - powiedzieli. - Powinien być zadowolony, że się 
od tego uwolni. Wcale nie będzie miał na ciebie wpływu - 
mówili. Puste, bezsensowne słowa w ustach ignorantów.  
   Jeżeli czujesz... jeżeli wiesz... wybacz mi...
   To nie było łatwe, nawet jeżeli było słuszne.  
Przytknięcie wstrzykiwacza i naciśnięcie kciukiem spustu do 
chwili, w której cylinder będzie pusty, było zadaniami 
właściwie ponad siły. Były to czyny popełniane z zimną 
krwią. Zadaniem sobie gwałtu.  
   W końcu jakoś to jednak zrobił.
   Kimura pozostał tam, siedząc przed dygocącą, pomrukującą 
górą do chwili, gdy rozpłynęła się więź łącząca jego osobę z 
czymś innym, a obecność tego czegoś stała się jedynie 
uciskiem. Potem ustąpiło nawet i to, a miejsce, w którym 
było życie, stało się puste. I został sam.  
   Aż do chwili, kiedy dowiedział się.
   Słuszny wybór - pomyślał. To, czego chciałem.
   I lecąc z powrotem na "Calypso" z oczyma pełnymi 
piekących łez zastanawiał się tylko, jak długo będzie bolała 
go ta pustka, którą kiedyś wypełniała radość.  

                           Przełożył Sławomir Kędzierski

                  MICHAEL P. KUBE-MCDOWELL
Młody autor amerykański. Ma na swoim koncie kilka wydanych 
książek. W Polsce przedstawiamy go po raz pierwszy, ale nasi 
wydawcy interesują się już jego powieściami.
                                                   L.J.




