Autor: Piotr Witold Lech
Tytul: HEXY

Z "NF" 5/94

Nadesłane na konkurs "Fantastyka'93"

   Północny wiatr zawodził ponuro, wzbijając tumany bieli. 
Strzeliste turnie zamarzniętych morskich fal ukryły się pod 
śnieżnymi pierzynami, wystawiając szare szpikulce.
   Blade słońce liznęło promieniem górę i stojące na niej 
ruiny. Błysnęło i zgasło. Ruiny ponownie zamieniły się w 
ponure cmentarzysko. Ciężkie chmury przesuwały się ponad 
kamiennymi gigantami, rozbijając się o czarne skały.
   Gdzieś z prawej strony, z kotliny pomiędzy dwoma 
kolosami, rozległ się stukot kopyt, budząc czujność młodego 
stada wygłodniałych kozic. Z lewej także dochodził jakiś 
odgłos. Wielonożna istota wspinała się na wzniesienie od 
strony szczytu w kształcie byczej głowy. Kozioł-przewodnik 
podjął decyzję i szybkim truchtem - przeskakując głazy - 
ruszył pod górę. Kilka kozic w ślad za nim zdobyło niewielką 
przełęcz i zniknęło za jej krawędzią.  
   Odgłosy końskich kopyt z prawej i lewej stały się 
donośne. Tworzyły rytm, w którego takt rozbrzmiewała 
jednostajna pieśń. Góry w odpowiedzi westchnęły, z hukiem i 
zrzuciły brzemię śniegu. Cisnęły lawiną o taflę Lodowego 
Morza.  
   Monotonna pieśń kilkunastu męskich głosów przybrała na 
sile docierając aż do ruin świątyni.
   - Seramikos Ishty Ishty, Seramikos ARON...
   Człowiek klęczący na zwalonym głazie pośród resztek 
obronnych murów i zdruzgotanych łukowatych okien nawet nie 
drgnął. Wiatr zsunął mu kaptur, śnieg oprószył włosy, a mróz 
uczynił sinymi jego splecione dłonie.
   - Seramikos Ishty Ishty, Seramikos ARON! - pieśń zdawała 
się obejmować klęczącego, targały nim dreszcze.
   Wyłonili się najpierw ci z kotliny. Kilkunastu jeźdźców w 
szarych habitach furkoczących w podmuchach wichru. Kaptury z 
wycięciami na oczy nie chroniły od mrozu. Zbliżali 
się stępa w kierunku samotnej skały z ruinami, wciąż 
mrucząc: - Seramikos Ishty Ishty, Seramikos ARON!
   Ci z wąwozu wyłonili się w chwilę później. Takie same 
konie, te same habity, ten sam rytm i pieśń.
   Twarz klęczącego w ruinach powoli znikała pod maską 
śniegu. Na zamkniętych powiekach pojawiły się sople, dłonie 
z sinych stawały się białe. Jednak nie poruszał się. Tylko 
dreszcze szarpały jego ciałem.  
   W chwili, gdy obie grupy znalazły się kilkanaście kroków 
od samotnej skały, zatrzymały się powodowane jednym 
rozkazem. Jeździec z czarnobiałym krzyżem hagarskim, 
zwieńczonym czterema runami Świętej Mocy ARON, wysunął się i 
stanął pomiędzy grupami jeźdźców, naprzeciwko klęczącego 
człowieka. Wzniósł ręce, a jego habit zafurkotał wściekle.  
   - Seramikos Ishty Ishty, Seramikos ARON! - nie 
przestawali nucić jeźdźcy.
   - Bogowie!!! - krzyknął jeździec z krzyżem przekrzykując 
wiatr. - Oto jeden z Braci przybywa, aby stanąć do ostatniej 
próby! Waszej próby! Ja, Bezimienny, zaświadczam, że 
przeszedł wszystkie stopnie i godzien jest!  
   - Seramikos Ishty Ishty, Seramikos ARON! Godzien jest! 
Godzien jest! Seramikos Ishty Ishty, Seramikos 
ARON!!! - chór stał się złowrogi, ponury, potężniejszy od 
wichru.
   - Teraz kolej na Was, Bogowie! - zawołał mistrz 
ceremonii. Odczekawszy chwilę, zaczerpnął tchu, by krzyknąć: 
   - Abhum Rokhes Ot Naron!!!
   Chór ucichł w pół tonu. Zamilkł wicher. Bolesna cisza 
spowiła klęczącego człowieka. Odmrożone dłonie zacisnęły się 
jeszcze mocniej.  
   Cisza.
   Nagle błysk przeciął niebo. Pajęczyna rozżarzonych 
błyskawic zawisła ponad ruinami. Rozległ się syk topionych 
mas śniegu i zgrzyt pękającego lodu. Chichoty, szepty, jęki 
zawirowały w powietrzu. Granit wykwitł purpurą. Buchnęły 
kłęby oparów. Nagle poprzez dziurę w chmurach wyłoniły się 
drapieżne dłonie utkane z błyskawic. Szarpnęły.
   Chichoty, szepty, jęk. Ucichło.
   Człowiek z krzyżem hagarskim pierwszy podniósł twarz. 
Chmury znowu były sinobiałe. Lekki północny wiatr tarmosił 
śnieżne czupryny przełęczy. Tylko pomiędzy ruinami starej 
świątyni nie było przemarzniętego człowieka.
   - Bracie Arcymagu - zawołał zaniepokojony jeden z 
jeźdźców.
   - Wszystko w porządku - odparł zmęczonym głosem. - Módlmy 
się za niego.

   Różnobarwne wianki tworzyły kobierzec na rwącej rzece. 
Ludzie na brzegu klaskali radośnie. Gromką muzykę było 
słychać aż na drugiej stronie, tam, gdzie znajdował się Port 
Haven. Sanon przytuliła się do Kesha.  
   - Gorzko, gorzko! - krzyknęli weselnicy.
   - Słyszysz? - zapytał Kesh.
   - Mhm... - odparła, patrząc odważnie w jego błękitne 
oczy. - Więc?
   - Co więc?
   Uśmiechnęła się.
   - Więc na co czekasz?
   Porwał ją w ramiona, zakręcił obsypując czoło, oczy i 
usta głośnymi pocałunkami. Młode dzierlatki pisnęły z 
zachwytu. Starzy havenianie chrząkali gładząc wąsy, a ich 
żony zbite w gderliwe gromadki chichotały.
   - Na wesele! Na przyjęcie! - krzyknął Ream, drużba Kesha.
   Huknęła kapela. Uradowany tłumek zawrócił w stronę 
miasta. Haven w nocy wyglądało jeszcze piękniej niż za dnia. 
Prefekt realizował plany królewskich architektów i malarzy. 
Im to Haven zawdzięczało blask tysięcy pochodni 
rozmieszczonych co kilkanaście kroków, wzdłuż każdej 
uliczki. Doglądali ich specjalni stróże ognia. Woń drzewa 
sandałowego, sprowadzanego z odległego Hybronu, unosiła się 
wszędzie. Marmurowe posągi mistrzów ozdabiały place z 
fontannami i bramy wzniesione ponad ulicami.  
   "Wspaniałe to nasze miasto" - z dumą myślał Kesh. Cieszył 
się, że jest obywatelem Haven. W końcu ukazał się ich dom. 
Kamienny, solidny, może nie tak piękny jak domy innych 
rzemieślników na ulicy Cechów, ale wystarczający, by móc 
zacząć układać sobie małżeństwo.
   Bank Yanthumski nie robił trudności z kredytem dla 
chcącego się żenić bednarza. Kesh otrzymał dobre 
rekomendacje z Cechu, w dodatku miał zamówienia na 
najbliższe pół roku. Pamiętał, jak życzliwie został przyjęty 
przez urzędnika Banku. Inny, piszący w komnacie obok, 
uśmiechał się do Sanon. Było miło dowiedzieć się o 
przyznaniu kredytu.
   - Nasz dom - szepnął Sanon do ucha, gdy wśród wrzasku 
weselników przenosił ją przez próg.
   - Nasz dom - powtórzyła szczęśliwa.

   Kesh rzucił młotek na stertę desek.
   - Jak to rezygnujecie?! 
   - Mamy lepszego dostawcę - człowiek w sobolim futrze 
zlekceważył groźną minę rzemieślnika. - Za trzecią część 
tego, co mieliśmy zapłacić tobie, zrobi dwa razy tyle.
   - To niemożliwe! - parsknął Kesh. - Nie ma bednarza, 
który spuściłby tak nisko!
   - W Haven może nie - kupiec uśmiechnął się złośliwie. - 
Ale na Haven nie kończy się świat.
   - Ty draniu! - Kesh doskoczył, chwycił za sobole futro. - 
Ja ci...
   - Radzę opanować nerwy - wykrztusił kupiec. - Bo 
wezwę strażników!
   - A wzywaj, wzywaj! Sam wezwę, bo wbrew świętym zasadom 
handlu zrywasz umowę po wykonaniu zlecenia! Zobaczymy, co 
powiedzą na to w Cechu Głównym?!
   - Jestem Hegorczykiem. Nie będę odpowiadał przed 
haveńskim cechem!
   Gniew przyćmił rozsądek Kesha. Dopiero gdy zobaczył kupca 
gramolącego się spod desek z rozkwaszonym nosem, zrozumiał.  
   W dwie godziny później kupiec wrócił. Przyprowadził 
naczelnika posterunku z ulicy Cechów i trzech gwardzistów. 
Naczelnik spisał na pergaminie zeznania i stwierdził:
   - Grzywna wyniesie jakieś sto rubinowych hatytów.
   - Co? - jęknął Kesh. - Przecież takiej grzywny nie 
zasądza się nawet za kradzież!
   - Niestety, bednarzu. Napadłeś na cudzoziemca, a za to 
płaci się w Haven podwójnie.

   Kesh siedział w domu przyjaciela i drużby Reama. 
Wpatrywał się pustym wzrokiem w pucharek z winem, który 
postawiła przed nim gospodyni.
   - Nie wiem, dlaczego - powtórzył Ream. - Ale prawdą jest, 
że kupcy przybywający dawniej do Haven po beczki nie 
zaglądają tu w ogóle.
   - Hegorczyk mówił, że bednarze w innych królestwach robią 
taniej - Kesh wzruszył ramionami. - Jak to możliwe? Ceny 
zależą od kosztów materiałów, a właśnie u nas, w Haven, 
drewno jest najtańsze.
   - Tańsze jest w cesarstwie - wtrącił Ream.
   - Dobrze, ale tam z kolei stal jest droga. Poza tym 
policz, ile kosztuje podróż do cesarstwa. Nie! Po beczki nie 
opłaca się jeździć na wschód.
   - Był kiedyś na budowie jakiś Hegorczyk - przypomniał 
Ream. - Mówił, że wszyscy walą teraz do Hegoru po beczki, 
ale nie chciałem mu wierzyć.
   - Bo to bzdura!
   Nastała chwila niezręcznej ciszy. Kesh czekał na 
odpowiedź Reama. Już wcześniej wyłuszczył sprawę. Potrzebuje 
dużej pożyczki, żeby móc spłacić Bank. Ream był jedyną 
osobą, do której mógł się zwrócić. Rodzice Kesha dawno 
zmarli, Sanon pozostała tylko matka. Teściowa nie cierpiała 
zięcia. Marzyła o lepszej partii dla córki, a on pokrzyżował 
jej plany. Na prośbę Sanon parsknęła:
   - Jak sobie pościeliłaś, tak się wyśpij! Mogłaś mieć za 
męża oficera albo ekonoma. Ale ty uparłaś się na bednarzynę! 
Rób, co chcesz! Radzę ci się rozwieść.
   Kesh zakazał Sanon chodzić z prośbami do matki. Co do 
znajomych, owszem, było ich sporo na weselu, ale im bardziej 
Kesh popadał w nędzę, jakoś rozpływali się, jakby zapadali 
pod ziemię. Na jego widok zawsze mieli coś do załatwienia w 
sklepach i kramach.
   - Cholerna grzywna - Kesh spróbował rozproszyć niezręczną 
ciszę. - Ale sto rubinowych hatytów to było właśnie to, co 
miałem odłożone. Nie wszystko wprawdzie, ale reszta idzie 
na życie, odkąd nie mogę sprzedać ani jednej beczki.
   - Dużo ci zasądzili - mruknął Ream i zadumał się. - 
Wybacz. Nie jestem w stanie pożyczyć ci takiej kwoty - 
wyrzucił po dłuższej chwili i westchnął. - Mogę dać trochę 
pieniędzy na życie, może trochę jadła ze spiżarni, ale nie 
mam gotówki.  
   - Wybacz, że prosiłem - Kesh wiedział, że powinien wstać 
i opuścić dom Reama, ale ciężar bezradności przygniatał go 
jak głaz. Ostateczny termin spłacenia domu upływał za 
miesiąc. Sanon urodziła pół roku temu. Miał syna, lecz 
zamiast radości czuł strach. Dlaczego akurat teraz nikt nie 
potrzebował beczek? Dlaczego spotkało to akurat jego, 
układającego sobie życie? Od dziecka uczył się fachu 
bednarskiego. Nie umiał robić nic innego. Zresztą bednarstwo 
dobrze się miało jeszcze rok temu, gdy zdecydował się na 
małżeństwo. Byłoby dobrze, tylko akurat ten...
   Drzwi otworzyły się z hukiem i stanął w nich czeladnik 
Reama.
   - Keshu! - krzyknął. - Twój dom płonie!
   - Sanon! Mały Lio! - poderwał się z zydla.
   - Nic im nie jest. Zdołali uciec.
   Weszła Sanon tuląc płaczącego Lio. Miała potargane włosy, 
twarz osmoloną dymem, sama też płakała. Żona Reama podbiegła 
i wzięła od niej dziecko. Kesh objął Sanon.
   - Wszystko spłonęło... Nic nie zdążyłam ocalić... nic...
   Ream zapytał ostrożnie:
   - Może to dobrze, że spłonęliście?
   - O czym ty gadasz? - warknął Kesh.
   - O ubezpieczeniu. Chyba byliście ubezpieczeni w Skarbcu 
Miasta?
   Sanon załkała mocniej przytulając się do męża.
   - Nie było pieniędzy na składki - odparł Kesh.

   Bank Yanthumski znajdował się tuż przy ogromnym rynku. 
Była jesień - ludzie tłoczyli się w poszukiwaniu najlepszych 
towarów z różnych stron świata. Zapach pieczonych mięs i 
kasztanów mieszał się z aromatami najprzedniejszych win i 
piwa sprzedawanego prosto z beczek. Wrzask przekupek i 
handlarzyy broni, przekleństwa targujących się, piski 
dziewcząt i płacz dzieci próbujących zmusić rodziców, by 
kupili którąś z kolorowych zabawek - towarzyszył harmider 
charakterystyczny dla Haven. Stolicy Królestwa Haven, 
rozciągającego swoje ziemie od Yanthum na południe po Lodowe 
Morze na północy.  
   Kesh szedł przez tłum ze spuszczoną głową. Wolał nie 
patrzeć na towary z Lyn, Hybronu, Landoru. Na ubrania dla 
dzieci, łakocie, zabawki, na kolorowe materiały z Cesarstwa 
Wschodu, na piękne, złote i srebrne ozdoby mirrońskich 
złotników. O mięsie także mógł tylko pomarzyć. Dobrze, że 
ceny warzyw spadły, ale bał się myśleć, co będzie zimą.
   Spotkali się przed wejściem do Banku. Sanon włożyła swój 
najlepszy strój. Trochę wypłowiały, ale i tak podkreślający 
urodę. Długie, pszeniczne włosy rozpuściła na plecy, tak jak 
prosił. Jej wdzięk był ostatnią szansą na... Właśnie, na co?
   Gwardziści wpuścili ich, dokładnie uprzednio rewidując. 
Ten obszukujący Sanon pozwolił sobie na więcej niż było 
potrzebne, ale nie odezwała się ani słowem. Biedak musi 
wiedzieć, czym jest pokora.
   Urzędnik podniósł się na ich widok zza solidnego stołu. 
Nie mógł oderwać wzroku od Sanon.
   - Witam, witam!
   Kesh pamiętał go. Ten sam, który pisał w komnacie obok, 
gdy przed dwu laty przyszli prosić o kredyt. Sanon 
uśmiechnęła się życzliwie.
   - Jest pan bardzo miły - powiedziała. - Choć nie 
przychodzimy z dobrymi nowinami.
   - Wiem, droga pani, wiem - uprzejmie wskazał jej krzesło.
   - Wiesz, panie? - zdziwił się Kesh.
   Urzędnik oderwał wzrok od Sanon. Na Kesha spojrzał 
inaczej, ze źle skrywaną niechęcią.
   - Mamy swoich ludzi. Bank to poważny interes.
   - Oczywiście, panie - pośpiesznie wtrąciła Sanon. - 
Wszyscy wiedzą, jak mądrze Bank prowadzi swoje sprawy.
   Urzędnik ucałował jej dłoń.
   - Oto najwspanialsza pochwała dla skromnego ekonoma i to 
z tak pięknych ust. - Zbagatelizował chmurne spojrzenie 
Kesha. - Więc nie możecie spłacić domu? Hm... wzięlibyśmy go 
z powrotem, może nawet zapominając o procentach, ale, 
niestety, jest on w tej chwili ruiną. Czy tak?
   - Tak, panie. Spłonęliśmy - Sanon spojrzała ciemnymi 
oczami w twarz urzędnika. - Ale jeśliby Bank zechciał dać 
nam jeszcze rok...
   - Dla pani, królowo, zrobiłbym wszystko. Rzecz w tym, że 
i ja mam swoich zwierzchników w Yanthum. A oni, niestety, 
nie rozumieją ciężkiej sytuacji młodych... Szczególnie 
pięknych kobiet, które pochopnie wybrały męża.
   Kesh zacisnął pięści. Jednak w następnej chwili stanął mu 
przed oczyma mały Lio na śniegu, bez zimowego ubrania. 
Pokory, przeleciało mu przez głowę. Pokory!
   - Ale nie martw się, pani - ciągnął urzędnik - znalazłem 
wyjście z niezręcznej sytuacji. Bank dysponuje dziesięcioma 
galerami. Potrzebujemy wioślarzy. Mąż jest młody, silny. 
Jeżeli się zaciągnie... hm... powiedzmy na dwa lata...
   - Dwa lata?! - szepnęła Sanon.
   - Dom kosztuje, królowo - smutno pokiwał głową urzędnik. 
- Ale po powrocie męża mielibyście go na własność.
   Łajdak! - pomyślał Kesh.
   - Z czego będę żyć w tym czasie? - spytała Sanon. - Ja i 
nasz syn?
   - Och, to żaden problem - urzędnik był teraz jowialny. - 
Bank udziela wsparcia rodzinom pracowników. A przecież mąż 
byłby naszym pracownikiem. Prawda?
   Nastała cisza. Sanon czekała na jego decyzję. Kesh nie 
chciał jechać, wyczuwał kłopoty. Ale czy miał wybór?
   - Zgoda - powiedział w końcu. - Macie wioślarza.
   - Wspaniale, wspaniale - podskoczył urzędnik i podsunął 
pergamin. - Proszę podpisać umowę.
   Gdy wychodzili, zawołał:
   - Pamiętaj, pani! Jestem Uzus, możesz zawsze pytać o mnie, 
gdy będziesz mieć problem.
   - Jaki miły człowiek - westchnęła Sanon już na ulicy. - 
Ludzki.

   Uzus, wysoki urzędnik Banku Yanthumskiego, siedziby w 
Haven, nie mógł zapomnieć tej kobiety. Dwa lata wcześniej 
przyszła tu, niestety, z narzeczonym. Obsługiwał ich Gare, 
gdyż Uzus miał papirusową robotę do skończenia. Jednak przez 
otwarte drzwi widział tych dwoje. A zwłaszcza ją. Piękną, 
długonogą dziewczynę o włosach jasnych, oczach ciemnych. 
Poczuł falę dzikiego pożądania. Coś, co się nie zdarzyło, 
mimo że miał kobiet więcej niż włosów na łysiejącej 
czaszce. Postanowił - musi ją zdobyć.
   Znalazł sposoby, by dowiedzieć się o ich sytuacji. Miał 
też władzę równą książęcej. Był głównym ekonomem siedziby 
banku w Haven. Zorientowawszy się na czym polega pewność 
Kesha co do przyszłości małżeństwa, bez trudu odnalazł 
kupca, który złożył zamówienie na beczki. Z własnej kiesy 
zapłacił mu za powrót do Hegoru, dając adres pewnego 
bednarza - dłużnika banku - który wykona zlecenie za darmo. 
Sytuacja powtarzała się, ilekroć ktoś przybywał do Haven po 
beczki.  
   Gdy Kesh zaatakował kupca, Uzus nakłonił naczelnika 
posterunku, aby wymierzył grzywnę przekraczającą granicę 
rozsądku. W zamian naczelnik otrzymał bezprocentowy kredyt 
na budowę letniej rezydencji nad Morzem Mirrońskim.
   Czas mijał, Kesh nie radził sobie ze spłatą. Jednak 
chodziło o całkowite wyeliminowanie go, odesłanie do stu 
diabłów - najlepiej pod ziemię. Dopiero wtedy droga do 
pięknej Sanon stanie otworem. Nie płacili ubezpieczenia. 
Tego Uzus dowiedział się od urzędników. Nie płacą 
ubezpieczenia, więc może zdołają uskładać żądaną kwotę? Może 
ktoś pożyczy im pieniędzy pod zastaw domu i spłacą bank?
   Uzus znalazł wyjście. Pożar. Od paru lat trzymał w 
kieszeni kilkunastu gotowych na wszystko zabijaków i 
moczymordów, którym wypłacał regularne pensje za wykonane od 
czasu do czasu zlecenia. Dom płonął znakomicie.
   Zamyślony patrzył teraz na zamknięte przez Sanon drzwi. 
Znowu czuł pożądanie, lecz nie chciał zaspokajać go jedną z 
kobiet, które oddawały mu się w zamian za kredyty lub 
niskoprocentowe pożyczki. Wdowy, rozwódki, niewierne żony 
lub narzeczone nie podniecały go tak jak piękna, jasnowłosa 
bednarzowa patrząca na męża z prawdziwą miłością. 
Doprowadzało go do szału, gdy wyobrażał sobie, jak ten 
głupiec bierze codziennie jej ciało. Uzus oddychał 
chrapliwie przez zęby w niemej i palącej wściekłości.
   A przecież zyskał coś. Zaufanie i nadzieję, jaką zaczęła 
w nim pokładać. Teraz wystarczyło udawać dobrego 
przyjaciela. Do momentu, dopóki nie przyjdzie wiadomość z 
galery... Właśnie! Jeszcze tę sprawę trzeba załatwić. 
Klasnął w dłonie. Pojawił się służący.
   - Przyprowadźcie mi zaraz naszego kapitana - powiedział 
już uspokojony.

   Kapitan galery przyglądał się człowiekowi w czwartej 
ławie. Wioślarz był młody i silny, lecz twarz miał chmurną. 
Nie zawierał żadnych znajomości. Kapitan czuł coś w rodzaju 
wyrzutów sumienia. Zdziwiło go to, ponieważ nieraz 
załatwiał z polecenia banku sprawy, o których wiedzieli 
tylko najwyżsi przedstawiciele kapituły. Tym razem była to 
oczywista prywata jednego ze szczurów finansowych. 
Oczywiście, zrobi, co do niego należy. Szczur zbyt dobrze 
zapłacił. Ale szkoda chłopaka.
   Kesh wiosłował z zamkniętymi oczami w rytm wybijany przez 
bębniarza. Chciał się zapomnieć w katorżniczym wysiłku, 
odpędzić od siebie obawy. Wypłynęli w ostatnim czasie 
dogodnym do żeglugi. Teraz deszcz ze śniegiem siekł im 
twarze, a zimny wiatr zamieniał rozgrzane oddechy w parę.
   Nigdy nie podobał mu się Uzus. Jeszcze przed wypłynięciem 
odwiedził ich dwa razy, niby z pomocą, ale w rzeczywistości 
gapił się na Sanon z pożądaniem. Kesh był pewny Sanon. 
Wiedział, że nie zdradziłaby go - są takie kobiety. Gdyby 
umarł, może poszukałaby innego, zresztą mówili kiedyś o tym. 
Mały Lio potrzebował męskiej ręki, poza tym samotnej 
kobiecie jest trudniej... Właśnie. Czy Uzus nie obmyślił 
czegoś, co mogłoby mu stanąć na drodze do domu? Na początku 
obserwował kapitana, chcąc wyczytać coś w jego twarzy. Ale 
twarz starego wilka morskiego była nieprzenikniona.
   Płynęli pod prąd rzeki cały dzień. O zmierzchu dotarli do 
Zatoki Norvolskiej łączącej dwa morza, Lodowe z Mirrońskim. 
Poprzez zasłonę deszczu ze śniegiem Kesh ujrzał światła 
wielu pochodni. Tak Port Zachodni wskazywał kierunek 
żeglarzom. Nazajutrz mieli wypłynąć na wody Morza 
Mirrońskiego i skierować się na południe, aby po opłynięciu 
niebezpiecznego Hegoru dotrzeć do zachodnich miast-państw 
Pustyni Hybrońskiej. Potem opływając południowe Rubieże 
mieli znaleźć się w Zatoce Centralnej, aby dobić do brzegów 
potężnego Królestwa Yanthum. Rejs obliczano na pół roku.
   Światła Portu Zachodniego zbliżyły się, aby po chwili 
stworzyć na ciemnych wodach rzeki łunę żółci i purpury.
   - Wiosła w górę! - padła komenda z mostku.
   Czterdzieści piór uniosło się jak włócznie. Rozpędzona 
galera cicho sunęła w stronę długiego drewnianego pomostu. 
Sternik po mistrzowsku wykonał manewr i okręt z delikatnym 
stuknięciem zatrzymał się w wyznaczonym miejscu.
   - Słuchajcie! Możecie iść się upić! - zawołał kapitan 
przekrzykując wicher.
   - Hurra!!! - wrzasnęli wioślarze i kilkunastu gwardzistów 
stanowiących ochronę galery.
   - Cisza! Jeżeli ktoś nie stawi się o świcie, odpływamy 
bez niego!
   - Tak jest!!!
   Kesh powstał z ławy. Minął zaledwie jeden dzień, a on już 
rozumiał, jak ciężko będzie przetrwać te dwa lata. Czuł ból 
każdego mięśnia. Na dłoniach, przyzwyczajonych przecież do 
ciężkiej pracy, miał wielkie bąble. Jako ostatni zwlókł się 
z pokładu. Nie zauważył, że kapitan przygląda mu się z 
zadumą.
   "Dlaczego żal mi tego chłopca?" - myślał kapitan. "Ha! 
Trudno, takie zajęcie sobie wybrałem". Pomyślał też, że nie 
może kazać wrzucić go po prostu w lodowate wody morza. Zbyt 
wielu miał w tym roku wolnych wioślarzy-najemników. 
Niewolników było tylko kilkunastu. Odetchnął. "Przynajmniej 
jego śmierć nie splami moich rąk".
   Wiedział, co zrobi. Ubije interes z zakonnikami z Hegor. 
Braterstwo Mocy bardzo chętnie nabywało jeńców. Co prawda, 
nikt nie wiedział po co, ale lepiej było się nad tym nie 
zastanawiać. Kapitan znał sposoby ubijania interesu z 
zakonnikami. Miał w Hegorze swojego człowieka, lecz to 
tajemnica. Odruchowo spojrzał na północny wschód. Tam, gdzie 
wznosiły się potężne szczyty Totar. Nie mógł ich teraz 
zobaczyć we mgle i ciemnościach, ale myślał o nich, o tych, 
którzy byli przez inne zakony nazywani odszczepieńcami. Tam, 
w Totar, panował ARON. Mówiono, że właśnie górscy mnisi są 
najpotężniejsi ze wszystkich. Kapitan nie mógł w to 
uwierzyć. Widział ARON kilka razy, gdy przepływał północnymi 
Rubieżami. Wokół skały, granit, pustkowie. Owszem, strasznie 
jakoś, ale i ubogo. Jakże się to miało do lśniących złotem 
ścian zamku Sów, zakonników Yroe z Yanthum albo do 
aksamitnej purpury tunik i srebra kolczug odszczepieńców, 
Braterstwa Mocy Hegor?
   - Też muszę się upić - powiedział kapitan sam do siebie i 
wszedł na trzeszczący trap.
   Tymczasem Kesh stał przed wielką bramą wjazdową do Portu. 
Nie wiedział, co ze sobą począć. Nie miał pieniędzy, 
odpracowywał przecież dług. Strawa i comiesięczny przydział 
ubrania miały mu wystarczyć przez te dwa lata. Zmrok już 
całkowicie zawładnął światem. Deszcz ze śniegiem wzmógł się. 
Wielkie, pełnomorskie żaglowce i galery kołysały się przy 
długim pomoście ze skrzypieniem desek i lin. Ostatni 
spóźnieni tragarze wnosili skrzynie na statki mające 
wyruszyć nazajutrz. Czynili to w pośpiechu, marząc o łyku 
grzanego piwa w zadymionych wnętrzach portowych karczm.
   Powinien zostać na galerze i pod osłoną daszku 
kapitańskiego mostku zdrzemnąć się do rana. Czuł jednak 
wstręt do wszystkiego, co wiązało się z kapitanem. Wyczuwał 
w nim niebezpieczeństwo, podobnie jak fałsz w przymilnym 
ekonomie Uzusie. Zmoknięty szczur przebiegł spod bramy do 
portowego spichlerza. Ostatni tragarze i marynarze truchtem 
opuszczali pomost. Kesh został sam, opatulony w wypłowiałe 
futro pamiętające lepsze czasy. Tęsknota za Sanon i małym 
Lio stała się bolesna.
   Postanowił schronić się pod bramą Portu. Zbliżał się do 
jej wysokich brunatnych ścian przemoknięty, siny z zimna. 
Zamajaczył wielki, łukowaty otwór do miasta Port Zachodni. 
Poprzez deszcz i śnieg Kesh ujrzał niewyraźną postać. Po 
kilku krokach uświadomił sobie, że jest to człowiek 
trzymający konia za uzdę. "Czego on szuka o tej porze? 
Pewnie spóźnił się na statek" - pomyślał wbiegając pod 
sklepienie bramy. Tu zaczął otrzepywać ubranie z drobinek 
lodu i śniegu.
   Nieznajomy tkwił nieruchomo. Kesh uświadomił sobie, że 
jest obserwowany. Przyjrzał się więc uważnie. Mężczyzna 
wyglądał na myśliwego. Wskazywało na to solidne futro 
niedźwiedzie, focze rękawice i buty oraz łuk i strzały 
starannie owinięte skórami i przytroczone do siodła. Piękny 
koń, kary ogier, przywykły chyba do wędrówek, drobił 
niespokojnie.
   Nieznajomy wpatrywał się w Kesha. Wokół nich wicher 
rozszalał się na dobre. Brama nie stanowiła już schronienia, 
bo deszcz przecinał ją na wskroś, ponownie siekąc ich 
twarze. Koń szarpnął mocniej.
   - Spokój, Czarny, spokój - łagodnie odezwał się 
nieznajomy.

   Chociaż była już późna godzina poranka, świat nadal 
wyglądał szaro, a deszcz ze śniegiem padał z tą samą siłą 
co w nocy. Kapitan galery Banku Yanthumskiego musiał 
wypłynąć jak najszybciej. Powinien znaleźć się na wodach 
Morza Mirrońskiego w ciągu kilku dni, bo zapowiadało się, że 
zima w tym roku przyjdzie wcześniej. Była to jedna z 
przyczyn potoku przekleństw, jakimi obrzucał teraz załogę - 
przygotowaną do wypłynięcia, lecz zmuszoną czekać na tego 
jedynego marudera. Skrywanym powodem gniewu kapitana był 
fakt, że brakowało wioślarza. Właśnie tego, którego miał 
pozbyć się w trakcie rejsu. "Czyżby coś wyczuł?" - 
zastanawiał się teraz. - "Może nastąpił jakiś przeciek? Ale 
jak? Przecież ten szczur Uzus rozmawiał ze mną osobiście".
   Ostatni okręt wyruszający w morze odbijał od pomostu. Co 
robić? Nie mógł dłużej czekać. Nie miał czasu wysyłać 
gwardzistów na poszukiwania po karczmach Portu. Gdyby nie ta 
cholerna pogoda. W końcu zdecydował. Zeszedł na pomost i 
skierował się w stronę stacji powozów pocztowych. Wiadomość 
przekazał ustnie jednemu z woźniców, wyruszających do Haven. 
"Niech szczur się martwi" - myślał wracając na galerę. - "W 
końcu to jego interes".
   Gdy galera wypłynęła na wody Zatoki, kapitan przyłapał 
się na uczuciu ulgi i pewnego rodzaju radości. Może 
chłopakowi uda się wywinąć ze szponów finansowego sępa?
   Westchnął na głos:
   - Niech Bogowie mają go w opiece!
   Nie wiedział, że większość życzeń, które składamy w 
dobrej wierze, brzmi jak ironia.

   Uzus nie potrzebował wiadomości od kapitana. Ledwie okręt 
zniknął za zakrętem rzeki, pobiegł do siebie, wydając po 
drodze rozkazy. W ich efekcie stanęło pod jego domem kilka 
powozów obładowanych odzieżą, jedzeniem - szczególnie 
wyśmienitymi mięsami - zabawkami i paroma szkatułami pełnymi 
klejnotów. Z tymi ostatnimi rozstawał się bez żalu, bo były 
to zastawy od ludzi nie potrafiących sobie poradzić ze 
spłatą kredytów i pożyczek. Uzus po trzydziestu latach pracy 
ekonoma był mistrzem fałszowania rachunków.
   Ubrał się w piękny, odświętny strój z jedwabiów i 
aksamitów. Za pas, ozdobiony złotymi guzami, wsadził 
sztylecik z rękojeścią wyłożoną szafirami, diamentami, 
opalami, na łysiejącą głowę nacisnął czapę ze srebrnych 
lisów. Potem wyruszył w krótką drogę przez miasto. 
Akompaniowała mu kapela, składająca się z królewskich 
muzykantów. Gdy oświetlona kilkudziesięcioma pochodniami 
kawalkada powozów stanęła przed poczerniałą od dymu 
kamienicą na ulicy Cechów, zeskoczył z kozła z chyżością 
młodzieniaszka. Uciszył kapelę, podszedł do drzwi i uderzył 
wielką kołatą, poprawiając pyszny kaftan. Odpowiedziała mu 
cisza.  
   "Pewnie czuje się onieśmielona" - pomyślał, ponawiając 
stukanie. Znowu cisza. Następne razy były gwałtowniejsze.
   - Pani Sanon! - zawołał patrząc w ciemne okna.
   Głucha cisza.
   - Co jest, do kroćset? - mruknął do siebie i uderzył 
mocniej.
   Otworzyło się okno w kamienicy naprzeciwko. Wyjrzał zeń 
siwy mężczyzna.
   - Po co te hałasy?! Tam nikogo nie ma!
   - Jak to nie ma?! - Uzus czuł falę straszliwej 
wściekłości.
   - Ano, nie ma. Wyjechała dziś, parę godzin temu, w 
towarzystwie jakiegoś myśliwego.
   - Myśliwego?
   - Przecież wyraźnie gadam! 
   - Odpowiadaj, jak pytam, sukinsynu!!! - wrzasnął Uzus. - 
Bo trafisz do lochów!!!
   - Poznaję cię! - odkrzyknął mężczyzna. - Ty jesteś tą 
hieną z Banku Yanthumskiego! Nie groź mi, bo jestem wolnym 
obywatelem i nie boję się! Gówno ci do mnie!
   Uzus z trudem się opanował.
   - Wybacz - powiedział spokojniej. - Ale chciałbym, żebyś 
opisał mi tego człowieka.
   Godzinę później kilkudziesięciu jeźdźców, żołnierzy 
banku, gnało na złamanie karku czterema głównymi drogami 
wychodzącymi z Haven. Nazajutrz wrócili zabłoceni, spoceni, 
wyczerpani. Tylko ci, którzy ruszyli w stronę Portu 
Zachodniego, przywieźli wieści. Lecz były one jak bredzenie 
człowieka chorego na umyśle.
   - Jak to zniknęli? - wrzeszczał Uzus.
   - Panie, panie - powiedział jeden z żołnierzy, miętosząc 
w drżących dłoniach futrzaną czapę. - Sam bym nie uwierzył, 
gdybym nie widział na własne oczy, panie. Dopadliśmy ich na 
drodze, tuż przy Porcie Zachodnim. Ona z dzieckiem jechała 
na karym ogierze, a ten myśliwy prowadził go za uzdę. 
Krzyknęliśmy na nich, żeby zatrzymali się w imię Banku 
Yanthumskiego i prefekta miasta Haven. Ten myśliwy niby 
odwrócił się, popatrzył na nas. Potem położył dłoń na niej i 
dziecku, zamknął oczy i... prask! Jakby ich piorun strzelił, 
panie! Nie ma! Nie ma ich i już! Tak było? - żołnierz 
zwrócił się do towarzyszy szukając poparcia.
   - Jako żywo! - potwierdzili solidarnie.
   Uzusa przeszedł dreszcz. Ci, o których pomyślał, 
zazwyczaj nie mieszali się w sprawy ludzkie. Chyba że 
zostali o to poproszeni. Ale jeżeli żołnierze nie zmyślali, 
wszystko wskazywało na nich. I nie było ważne, którzy to. 
Uzus wiedział, że przegrał. Bowiem z żadnym z magicznych 
zakonów nie chciał mieć do czynienia.

Dwa lata wcześniej
   Niebo było granatowe. W niektórych miejscach 
ciemnoniebieskie. Milionów gwiazd i srebrzystej tarczy 
księżyca nie przesłaniała ani jedna chmura. Niebo było 
czyste.
   Blade promienie muskały śnieg. Odbijały się od niego siną 
poświatą - nierealną, tajemniczą. Martwa cisza. Wicher schował się 
do swojej kryjówki w przestrzeni, zmęczony szaleńczym tańcem 
z lodem, śniegiem i skałami.
   Mróz zaatakował wściekle konie i ludzi ustawionych w 
niewielkim kręgu naprzeciwko skały i ruin. Lecz zdawał się 
nie czynić im żadnej krzywdy, bo trwali w tych samych 
miejscach co przed godziną, pogrążeni w niemej medytacji. W 
ciszy zimowej nocy raz za razem odzywały się głębokie 
westchnienia.
   Delikatna nić Czaru Ciepła i Ognia równomiernie sączyła 
się poprzez ich ciała, nie pozwalając odczuwać chłodu. 
Arcymag ponownie spojrzał na ruiny. Jego twarz wyrażała 
zatroskanie i lęk. Dlaczego tak długo? Skąd to przesunięcie 
w czasie? Przecież zawsze Bogowie oddawali kandydata do 
Kręgu w kilka chwil po zabraniu go na Próbę. Spojrzenie 
starca przesuwało się po zimnych kolosach otaczających 
dolinę. Kashergrum w kształcie byczej głowy milczał 
posępnie, Szczyt Czaszki również, Grań Rycerza połyskiwała 
Lodowcem Run jakoś sino, trupio. Arcymagowi nie spodobało 
się to skojarzenie, więc po raz kolejny zatopił się w 
żarliwej modlitwie.
   Nagle w mroźnej ciszy rozległ się furkot skrzydeł. Coś 
nadlatywało od strony Lodowca Run. Jakiś cień mignął na tle 
gwiazd. Mnisi poderwali głowy. Znak.
   - Inwokacja - szepnął Arcymag chrapliwie.
   - Seramikos Ishty Ishty, Seramikos ARON! - odbiło się od 
granitowych kolosów.
   Sowa śnieżna zawisła ponad ich głowami. Zamarła w 
powietrzu, prawie nie uderzając rozłożystymi skrzydłami. Jej 
głośne "Kiwik, Kiwik, Kiwik!!!" zlało się w jedno z ponurym 
chorałem: - Seramikos Ishty Ishty, Seramikos ARON!
   Jeszcze nie wybrzmiał głos ptaka, gdy huknęło potężnie. 
Oślepiająca pajęczyna błyskawic przecięła niebo. Coś upadło 
ciężko w sam środek kręgu zakonników. Potem rozległ się 
kolejny grzmot. Błyskawice stworzyły purpurowosrebrzyste 
runy:
   NIE GODZIEN JEST!
   Napis trwał na granatowym niebie przez chwilę, a potem z 
trzaskiem i sykiem zaczął przekształcać się w inny. Teraz 
runy ułożyły się w słowo:
   HEXY
   Rozległy się jęki, chichoty i szepty. Bolesne jak skarga 
niewinnego, smutne jak oczy nędzarza, szydercze jak śmiech 
bezkarnego winowajcy.
   Ucichło.
   Niebo znowu było łąką milionów gwiazd i srebrzystej 
tarczy księżyca. Lodowiec Run zapadł w tysiącletni sen. Mróz 
wyjrzał z kryjówki w przestrzeni i przytulił do siebie tony 
lodu i śniegu.
   Arcymag pierwszy zeskoczył z konia. Nerwowym ruchem 
zerwał z głowy kaptur, klękając obok leżącego w zaspie 
człowieka. Ten sam mężczyzna, który godzinę temu klęczał 
pomiędzy starymi ruinami na skale, wyglądał teraz strasznie. 
Twarz poparzona, na dłoniach bąble, habit porwany w strzępy 
jak gdyby szarpały nim pazury drapieżnika.
   Arcymag położył mu dłonie na splocie słonecznym, 
szepcząc gorączkowo:
   - Vivid, Vivid, bracie Rokhormie, wróć do nas! Vivid, 
Vivid ARON...
   Pozostali zakonnicy przyglądali się w skupieniu. Człowiek 
leżał jak martwy. Sina twarz poznaczona krwawymi bąblami nie 
drgnęła.
   - Razem, bracia! - krzyknął Arcymag.
   - Vivid, Vivid, bracie Rokhormie! - rozbrzmiało w 
dolinie. - Wróć do nas! Vivid, Vivid!!!
   W mroźnej ciszy echo odpowiedziało: - Vivid, Vivid, 
vivid...
   "Nic z tego" - przeleciało przez myśl Arcymagowi, gdy 
nagle poczuł, że pierś pod jego dłonią poruszyła się słabo. 
Zwiększył nacisk, zwielokrotnił Czar Ciepła i Ognia, czując 
gorąc w palcach. Człowiek jęknął. Potem westchnął głęboko.
   - Mamy go - szepnął Arcymag, nie kryjąc wzruszenia. - 
Teraz, szybko! Nad Smocze Oko!
   W godzinę później dotarli do chatki stojącej nad 
częściowo zamarzniętym jeziorem górskim - Smoczym Okiem. 
Barwa jego wód była niemal czarna. Drzwi traperskiej chatki 
zaskrzypiały nieprzyjemnie, za to wewnątrz było przytulnie. 
Ostatni myśliwy przebywający tu jesienią zawsze zostawiał 
niezbędne rzeczy dla tego, kto zbłądzi w górach zimą.
   Po godzinie intensywnej kuracji w rozgrzanym wnętrzu 
chatki, człowiek otworzył oczy. Spojrzenie miał przerażone, 
pełne bólu. Chaotycznie rozglądał się wokoło, nie 
rozpoznając twarzy braci. Pot wystąpił mu na czoło, a 
spękane wargi wykrzykiwały:
   - Muszę mieć tę sukę!... Dlaczego nikt nie kupuje moich 
beczek?... Pieprzyć, pieprzyć się z nią!... Dlaczego drżysz, 
synku? Zimno ci w tym starym płaszczu... A jego na galerę, 
na galerę, na galerę!... Mój dom płonie!... Cha, cha, cha... 
Pokory, pokory, pokory...
   Dopiero nad ranem zakonnik Rokhorm zasnął głęboko. Mnisi 
usiedli wokół małego paleniska w milczeniu grzejąc dłonie. 
Już zbyt długo utrzymywali Czar Ciepła i Ognia. Teraz 
musieli zdjąć go na jakiś czas, by ponownie zebrać siły. 
Znad Smoczego Oka do klasztoru ARON był dzień wspinaczki 
przez góry.
   - Bóg zadecydował - pierwszy odezwał się brat Horacy.
   - Bóg... - ponuro i nie bez ironii szepnął inny z braci.
   - Źle trafił - dodał następny.
   - Nie - odezwał się Arcymag. - Takie było jego 
Przeznaczenie. Nie wiem, skąd wziął się ponad Totar HEXY, 
ale skoro przybył, musimy go uszanować w myśl Świętego 
Przymierza zakonów z Bogami. HEXY zadecydował: Nie godzien 
jest. Nie muszę wam mówić, że brak Rokhorm będzie miał prawo 
do milczenia, gdy powrócą mu siły. Nie wolno pytać go o nic. 
Jego pierwsze słowa wypowiedziane w przytomności mają być 
uważane za jego wolę.
   - Wiemy, mistrzu - odparł brat Horacy.
   Potem znowu zapanowała cisza. Każdy z zakonników 
zastanawiał się, czegóż od brata Rokhorma mógł żądać HEXY - 
Bóg Tkacz Złych Losów Człowieczych.

   W klasztorze na Górze Bez Wyjścia życie toczyło się 
utartym rytmem. Brat Nauczyciel właśnie zakończył zajęcia na 
dziś i nowicjusze wybiegli z komnaty Nauk, śmiechem 
rozpraszając chłodny spokój granitowych murów. Brat Zielarz 
słysząc gwar chłopców pokręcił zirytowany głową. Przecież 
powtarzał tym trutniom, że chory potrzebuje ciszy i spokoju. 
Jeszcze raz spojrzał na brata Rokhorma. Rany na ciele goiły 
się znakomicie i niedługo będzie można ściągnąć bandaże. Ale 
rany na duszy nadal jątrzyły. Rokhorm nie mógł powrócić do 
przytomności, mimo że od czasu Próby upłynęły już dwa 
tygodnie. Brat Zielarz wyszedł, cicho zamykając za sobą 
drzwi.
   Chwilę nic się nie działo. Chory leżał na łożu z 
zamkniętymi powiekami. Oddychał regularnie.
   Nagle coś szarpnęło jego piersią. Otworzył oczy pełne 
bólu i męki. Nadszedł czas kolejnej bitwy. Nawet Arcymag 
został przechytrzony przez Boga HEXY. Tkacz Złych Losów nie 
odszedł. Nie mógł odejść. Ten człowiek zbyt dużo wiedział, 
zbyt wiele pamiętał.
   "Zapomnisz teraz" - szept wybrzmiewający w głowie był 
żarem ognia.
   "Nie..." - słabo odparła wola człowiecza.
   "Znam wszystkie twoje myśli, przeszłe i przyszłe. 
Dlaczego chcesz to uczynić?"- szept Boga.
   "Tkasz los niewinnych rękami niegodziwców..." - wola 
człowiecza.
   "On także cierpiał. Pamiętasz?"
   Ciało Rokhorma wygięło się w pałąk. Choć zaciskał usta, z 
gardła wydobył mu się chrapliwy szept Uzusa:
   - Muszę mieć tę kobietę! Pragnę jej! Sanon, ja płonę! 
Chodź do mnie!
   "Pamiętasz" - szept Boga.
   "Nie okłamiesz mnie!" - krzyknęła udręczona myśl 
człowiecza. - "Trzy życia na jedną nić złego losu! Oto twój 
cel!"
   "Zapomnij". Fałszywy spokój, słodki, lekki wtargnął do 
myśli.
   "Nie..." - stawało się coraz słabsze.
   Kołysanie ciepłego morza, zapach sadu, pejzaż łąk, spokój 
wiodący świadomość ku zapomnieniu.
   "Tkasz losy rękami ludzi... Jakiż z ciebie Bóg?..."
   Ciepło słońca, śmiech życzliwej dziewczyny, pięknej jak 
tylko może być piękny sen Boga. Kosz pełen owoców, łagodny 
szum lasu, szeroka, zielona łąka...
   Pokonując straszliwy ciężar ciała, Rokhorm dźwignął się z 
łoża. Opadł na kolana, ale nie przestał czołgać się w stronę 
kamiennego stolika. Tam, gdzie znajdowały się karty 
papirusowe. Drżącymi dłońmi chwycił sztylet. Rozdarł nim 
skórę na jednej z wielu ran, szepcząc w kółko:
   - Krew to życia, a nad życiem panuje tylko Ten, Który 
Stworzył... Krew to życie, a nad życiem panuje tylko Ten, 
Który Stworzył.  
   Umoczonym w krwi palcem napisał na karcie:
   "Byłem człowiekiem zwanym Kesh, bednarzem z Haven. W roku 
Koziorożca zostałem podstępnie wysłany z galerą Banku... 
Miałem żonę Sanon... Muszę..."
   Komnata zawirowała. Rozległ się wściekły grzmot.
   Gdy Arcymag wraz z kilkoma innymi braćmi wpadł do 
komnaty, Rokhorm leżał na podłodze. Krew sączyła się ze 
wszystkich jego ran, lecz spojrzenie miał przytomne.
   - Mistrzu?
   - Rokhorm - odetchnął Arcymag. Potem, przypominając sobie 
Prawo Próby, zapytał:
   - Co chcesz powiedzieć w przytomności swojej?
   Po chwili milczenia brat Rokhorm odparł:
   - Chcę opuścić klasztor, by zostać wędrowcem.
   Arcymag poczuł bolesne ukłucie w sercu, ale odrzekł 
zgodnie z obyczajem:
   - Stanie się wedle woli twojej, bracie.

   Brat Rokhorm z ARON, nazywany przez wszystkie kolejne 
lata Wędrowcem, opuścił klasztor wraz z pojawieniem się na 
halach Totar pierwszych krokusów. Zabrał ze sobą niewiele. 
Przede wszystkim czarnego ogiera, którego wychowywał od 
źrebaka. Rozumiał się z nim lepiej niż z ludźmi napotykanymi 
podczas licznych wędrówek. Poza tym Arcymag obdarował go 
kilkoma przedmiotami niezbędnymi do kontaktu z klasztorem. 
Jednak za najcenniejszą rzecz Rokhorm uważał wymiętą kartę 
pergaminu, całą zachlapaną krwią.
   Karta ta pozwoliła mu odtworzyć niektóre ze zdarzeń, 
powiązać je w całość. Niestety, pamiętał tylko finał 
historii człowieka zwanego Kesh, bednarza z Haven. Dlatego 
po dwóch latach dotarł do ich domu w chwili, gdy galera 
sunęła już wśród deszczu i śniegu w stronę Portu 
Zachodniego. Przekonanie pięknej Sanon zajęło mu trochę 
czasu i dopiero, gdy położył na jej czole dłoń i przekazał 
myśli ekonoma Uzusa, uwierzyła. Była dzielną kobietą.  
Zamiast płakać szybko spakowała niezbędne rzeczy i z 
dzieckiem na ręku wyruszyła w pościg za mężem. Za nimi, 
ruszyli żołnierze Uzusa. Rokhorm nie musiał uciekać się do 
pomocy braci z ARON, aby przestraszyć prostych żołdaków. 
Wystarczył Czar Złudzeń, wrażenie znikania i miał ich z 
głowy.  
   Stał teraz w bramie Portu Zachodniego, przyglądając się 
ponurej twarzy młodego, zziębniętego mężczyzny. Deszcz ze 
śniegiem zacinał z coraz większą siłą i brama nie stanowiła 
już schronienia. Koń szarpnął mocniej.
   - Spokój, Czarny, spokój - poklepał ogiera po karku. 
Potem zwrócił się w stronę przeciwną bramy pytając:
   - Czy to jest twój mąż, pani?
   Widział radość wyciskającą łzy, przemokłą, zziębniętą, a 
jednak płonącą miłością jak ognie miasta Haven w noworoczną 
noc. Przyglądał się zmęczonej twarzy człowieka, w którym 
zamieszkał na dwa lata, będące zaledwie godziną dla Bogów. 
Potem poszli wszyscy do najlepszego w Porcie zajazdu, aby 
wyschnąć, zjeść i wyspać się spokojnie. Rokhorm miał 
pewność, że Uzus dowiedziawszy się od żołnierzy o zdarzeniu 
na drodze, zaniecha pościgu. Zaszyje się dokładnie jak 
szczur gdzieś z dala od Haven, prawdopodobnie poprosi o 
przeniesienie do Yanthum. Kapitan wypłynie rankiem, może 
nawet z ulgą w sercu.
   Gdy nazajutrz Kesh, Sanon i mały Lio obudzili się, nie 
zastali już tajemniczego myśliwego Rokhorma. Zamiast niego 
na stole leżała zakrwawiona karta pergaminu:
   "Byłem człowiekiem zwanym Kesh, bednarzem z Haven...", a 
na niej pękaty mieszek złota.
   Wystarczyło to, by zacząć nowe życie, daleko na południu 
w jednym z ciepłych i pięknych miast-państw Pustyni 
Hybrońskej. Nigdy nie dowiedzieli się całej prawdy o 
Rokhormie, choć przecież zdawali sobie sprawę, że musi być 
zakonnikiem magii. Czuli w sobie spokój i radość. Tylko gdy 
przychodziły uroczyste obchody Święta Boga Tkacza, stawali 
się rozdrażnieni i woleli dzień ten spędzać razem przy 
kominku.
   Tymczasem Rokhorm szedł drogą na północ, w stronę masywu 
Totar. Chciał spędzić zimę w Bukatar, stolicy gór. Czas był 
po temu, bo deszcz całkowicie zamienił się w śnieg i
ścielił się białą pierzyną na rozmokłych polach i drogach.
   - Tak, Czarny - mruczał do konia. - Jeżeli Tkacz Losów 
przędzie rękoma ludzi, nie powinien mieć do mnie żalu. Wszak 
jestem człowiekiem.
   Koń parsknął, musnął go czubkiem nosa w ramię.
   - Nie, Czarny - westchnął myśliwy. - Ty jesteś koniem. Ja 
jestem człowiekiem.
   Ogier parsknął gniewniej.
   - No dobrze. Wyglądasz jak koń, choć mądry jesteś jak 
człowiek.
   Zniknęli za zakrętem. Pozostały po nich ślady na błocie. 
Na krótko zasypywał je coraz gęściej padający śnieg.  
                                         Piotr Witold Lech

                        PIOTR W. LECH
   Urodził się w 1966 roku w Krakowie. Cierpi na syndrom 
Dicka - niechęć do zorganizowanych form szkolnictwa; 
rozpoczynał nauki w kilku kierunkach i żadnego nie skończył 
(studium kolejowe, nauczycielskie, medyczno-pielęgniarskie, 
religioznawstwo). Autor zbioru opowiadań "Dżamis" (nakład 
własny, Kraków 1993) zjechanego okrutnie przez naszego 
Karburatora ("NF" 11'93) i powieści "Twierdza kozic" (Wyd. 
PiT'94) - jedno i drugie utrzymane w konwencji fantasy.
   Piotr "Raku" Rak na ubiegłorocznych Śląkfach wywodził, że 
jest PWL wielką, częściowo już zrealizowaną nową gwiazdą 
polskiej fantasy. Nie przesądzając tej kwestii, z całą 
powagą stwierdzam, że według mnie prezentowane dziś "HEXY" 
pod względem konstrukcji, klimatu i atrakcyjności fabularnej 
wyprzedza dowolne opowiadanie z tomiku "Dżamis" o parę 
długości.  
                                                   (mp)
