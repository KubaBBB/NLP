Autor: Piotr Górski
Tytul: Czekając

Z "NF" 2/98

   Zobaczyli go po trzech tygodniach od dnia, gdy pocisk 
trafił w bunkier. Wtedy, kiedy wydawało się już, że świat 
wygasł i tylko oni muszą trwać na przekór światu.
   Żołnierz szedł powoli, ciężko, zatrzymując się i 
odpoczywając. Z tej odległości nie widzieli wiele. Nie 
rozróżniali munduru. Ale potem on potknął się, przewrócił i 
leżał kilka minut w kurzu. Wstał z trudem. Zrozumieli, że 
był wycieńczony i to ich przeraziło.
   - Umiera - powiedziała kobieta.
   Odezwała się po raz pierwszy od godziny. Przez ten czas 
nie poruszyła się, tylko patrzyła jak żołnierz idzie, jak 
cierpi, jak zdejmuje z pleców automat, ciągnie go po ziemi i 
wreszcie zostawia, niczym zbędny balast.
   - Może wcale nie - rzekł mężczyzna ponuro, bez 
przekonania.
   - Nie ma sił, Jezu, ledwo się porusza.
   - Dotrze tu. Nie umiera się tak od razu.
   Mężczyzna nauczył się mówić rzeczy, w które nie wierzył. 
Robił to dla niej.
   - Zwariuję - rzekła.
   Jej głos brzmiał ponuro, pusto. Pośród wielu możliwości, 
jakich nie mieli, nie mieli także możliwości ucieczki w 
obłęd. Kobieta nie mogła zwariować. Wbudowano oporniki w jej 
układ nerwowy.
   - On wciąż idzie - powiedział mężczyzna.
   - A jeśli nam nie pomoże?
   - Dlaczego?
   - Jeśli to wróg?
   - Tego się nie odmawia. Nie odmawia się nikomu.
   - Nie wiem, tak się boję.
   - Uspokój się. Proszę, uspokój się.

   Żołnierz wciąż istniał dla nich jako mała figurka na tle 
krajobrazu. Gdyby utrzymał kierunek, mógłby wkrótce znaleźć 
się dostatecznie blisko bunkra. Ale on nie trzymał stałego 
kierunku. Szedł, żeby iść.
   - Włączył się system karmienia - powiedziała wstydliwie, 
jakby chodziło o to, że dostała okres. Program podtrzymujący 
podstawowe fukcje biologiczne działał bez zarzutu. Jeśli 
zbiorniki z karmą nie zostały uszkodzone, to mogli wegetować 
jeszcze wiele miesięcy. Sekundy upływały powoli. Każdą 
przeżywało się oddzielnie i każda nieznośnie nużyła. Czas 
się zatracił. Tracił wymiar.
   - Dotknij mnie - powiedziała.
   Nie mogli się dotknąć. Konstrukcja stanowisk 
unieruchamiała ich ręce. Podniósł głowę, nawet nie próbując 
się uśmiechnąć. Po prostu wyobraziła sobie, że wyciąga rękę i 
głaszcze ją po policzku.

   Ptak leciał nisko nad ziemią. Przyglądała mu się. Potem 
zamknęła oczy.
   - Tak tu ładnie - powiedziała.
   Mężczyzna nie zorientował się od razu. Nie chciał, żeby 
to powtarzali kolejny raz.
   - Daj spokój - odparł.
   - Wiesz, co jest najpiękniejsze? Las. To dobrze, że są 
chociaż drzewa i możemy na nie patrzeć.
   Westchnął. Musiał jej ustąpić.
   - Tak - rzekł. 
   - Wiesz, to smutne, że gdy przyjdzie jesień, te wspaniałe 
drzewa stracą liście. A zimą? Możesz sobie wyobrazić, jak to 
będzie zimą?
   - Pusto.
   - I zimno. Śnieg będzie brudny, a drzewa i tak się spalą.
   Mężczyzna milczał. Ona otworzyła oczy. Pozostawali w 
ciszy, przygnębieni.
   - To nie tak było - powiedziała, bardziej do siebie niż 
do niego.
   Mężczyzna wbił wzrok w przestrzeń. Bunkier stał na 
niewielkim wzniesieniu, więc widzieli zeń znaczny obszar. 
Ale nie było wiele do oglądania. Spopielała ziemia, wrak 
wozu pancernego, wszędzie umarli, miejscami żółty mech.
   I ten żołnierz, który wciąż szedł.

   Słońce stało wysoko.
   - On nie jest nasz. To wróg.
   Powiedziała to bardzo cicho. Zaciskając zęby.
   - Może i lepiej - odrzekł mężczyzna.
   Spojrzała na niego i był w tym żal i nadzieja. Odwrócił 
głowę. Kobieta cierpiała tak samo, może bardziej, bo była 
słabsza, a jednak czuł, że pozostaje obca i nie czyniła 
mniej obcą tej pustki, która go przepełniała.
   Żołnierz posuwał się przed siebie, pochylony, zwrócony 
twarzą do ziemi. Mundur miał zniszczony, przesiąknięty krwią 
i brudem. Prawe ramię zwisało mu bezwładnie.
   Marsz nie miał celu. Jeśli cel kiedyś istniał, dawno się 
zagubił. Marsz był życiem, a jego zaprzestanie śmiercią.
   - Idzie prosto na nas - powiedziała kobieta w bunkrze.
   Ta część ciała, nad którą miała władzę, drżała.
   Szukała wsparcia, jak gdyby mogła je znaleźć w jego 
przerażeniu. Nic nie odpowiedział.

   Przestrzeń była gęsta i duszna. Wszystko wydawało się 
martwe. To, co żyło, to były muchy. Całe ich roje unosiły 
się nad ziemią, brzęcząc.
   - Jak długo jeszcze? - spytała.
   - Jest zbyt daleko.
   We wnętrzu bunkra  było chłodniej, ale muchy były tu 
także.
   - Nie wytrzymam - rzekła.
   - Wytrzymasz. Wytrzymałaś tyle dni.
   - Mówię o muchach. Nie zniosę tego dłużej, jak ocierają 
się o mnie w locie, jak brzęczą i spacerują po mojej twarzy, 
Jezu, to wstrętne.
   Mężczyzna starał się odgrodzić od tego, co mówiła 
kobieta. Wielka, granatowa mucha usiadła na jego powiece. 
Zamknął oczy. Odleciała, nie widział nic, tylko czuł i 
słyszał, że są wszędzie. Najgorsza była całkowita 
bezradność, kiedy ciało pozostawało uzależnione od 
mechanizmów, a mechanizmy już nie istniały. Był tylko stos 
żelaza i błędne systemy.
   Dookoła rozlewało się kolejne letnie popołudnie. Pośród 
porozbijanego sprzętu, nad rozkładającymi się zwłokami, 
senne i monotonne, wciąż unosiły się muchy.

   - Zawołaj go.
   Mężczyzna wahał się.
   - No zrób to.
   - Jeszcze nie teraz, daj mi chwilę.
   - Jezu, na co czekać, czekałam tak długo.
   - Ja też czekałem, ale teraz nie mogę.
   - Jak to?
   - Po prostu nie mogę znieść myśli, że to już.
   - Pragnęliśmy, pragniemy tego oboje.
   - Tak.
   - Zrób to wreszcie. Mam za słaby głos, mnie nie usłyszy.
   - Zaczekajmy jeszcze.
   - Błagam, nie mam już sił.
   - Mówię ci, daj mi tylko chwilę. Nie mów nic, doprowadzę 
się do porządku. Tylko nic nie mów.
   Kobieta zacisnęła zęby. perspektywa bliskiego wyzwolenia 
dodała jej sił i odwagi. Nie chciała się wycofać. Żądała. 
Mężczyzna jakby się załamał. Trwał w bezruchu, pozornie 
spokojny, ale wiedziała, że jest z nim źle.
   Była zdeterminowana i bezlitosna. Musiała taka być.
   - Zrób to.
   Mężczyzna krzyknął. Potem jeszcze raz. Krzyczał coraz 
głośniej. Żołnierz zatrzymał się. Patrzyli w napięciu.

   Wydawało mu się, że coś słyszy. Oddychał ciężko, płytko, 
boleśnie. Musiał zatrzymać oddech, żeby wychwycić ten 
dźwięk. Ktoś wołał.
   Podniósł głowę. Było mu wszystko jedno. Przygarbił się, 
złożony niewidzialnym brzemieniem.
   Poszedł dalej. W stronę, skąd dochodził głos.

   - Stało się - powiedziała kobieta.
   Strach minął. Mężczyzna odczuł ulgę.
   Żołnierz zbliżał się. Widzieli jego twarz, pospolitą, 
sczerniałą. Gasnące oczy i odbijające się w nich cierpienie.
   - A jeśli on zobaczy, kim jesteśmy i odejdzie?
   - A kim jesteśmy?
   - Nie wiem. Kimś... czymś potwornym.
   - Jesteśmy ludźmi - powiedział i było to kolejne 
kłamstwo. Nic innego nie mógł dla niej zrobić.
   Wiele tygodni wcześniej współistnieli z bunkrem, 
organicznie wbudowani w instalacje i systemy. Końcówki 
układów wrosły w ich nerwy, a ich mózgi zyskały bezpośrednią 
kontrolę nad systemami obronnymi. Ich układy pokarmowe 
wydobyto na zewnątrz i nadzór nad nimi przejęły niezależne 
konfiguracje fizjologiczne. Stali się częścią bunkra.
   Potem bunkier został zniszczony, a wraz z nim obumarły 
części ich ciała. Pozostali zdani na łaskę wielokrotnie 
zabezpieczonych systemów podtrzymywania życia, a one trwały. 
Byli bezużyteczni i groteskowi. Byli przerażeni. Ich 
nadzieją stał się żołnierz, umierający w marszu.
   A on dotarł pod bunkier. Wtedy równina jakby uniosła się 
i opadła. Usiłował jeszcze złapać równowagę, nie potrafił. 
Zachwiał się. Upadł i stracił przytomność.

   - Wszystko będzie dobrze - powiedział mężczyzna.
   Było to głupie, bo już nic nigdy nie miało być dobrze, 
ale było to jedyne, co można powiedzieć.
   - Będziemy tak czekać zawsze. Do końca świata - rzekła.
   - On żyje. Możemy mieć jeszcze nadzieję, że zakończy nasz 
świat.
   Tak brzmiały ostatnie słowa, jakie wypowiedzieli do 
siebie.

   Ziemia spijała jego krew. Żołnierz uniósł głowę. Światło 
słońca oślepiło go tak gwałtownie, że poczuł ból. Potem 
jeszcze poczuł smutek i jakiś żal, bo zrozumiał, że umiera. 
Nie mógł wstać. Ból był mocniejszy niż wszystko inne.
   - Człowieku...
   Znów ten głos. Dochodził z bliska albo z daleka. Już 
wcześniej słyszał go, potem głos ucichł, więc żołnierz 
zapomniał o nim, a potem znowu to słyszał i głos drażnił go, 
bo opóźniał umieranie.
   - Zabij nas, człowieku...
   Podniósł się na łokciach i próbował spojrzeć. Świat nie 
był już jak kilka minut wcześniej. Był ciemny i zimny, a i
słońce pokrywało się mrokiem.
   Bunkier stał o kilka metrów dalej. Inny niż inne bunkry. 
Bunkier-człowiek - uświadomił sobie żołnierz i ogarnął go cień 
wstrętu i nienawiści.
   - Zabij nas.
   Żołnierz dostrzegł ich pobladłe twarze, odległe, pod 
pokrywą betonu, we wnętrzu, w ciemności. Nie miał sił się 
poruszyć. Nie potrafił pokonać oporu sztywniejącego ciała.
   Był zbyt zajęty umieraniem, by tego chcieć.

   W chwili agonii wydało mu się, że znów jest w pełni sił. 
Głos z bunkra osaczał go. Powoli sięgnął po granat, wyjął 
zawleczkę i wrzucił granat do ciemnego wnętrza.
   Granat potoczył się po podłodze, obok stanowiska 
mężczyzny, w róg komory bunkra.
   Mężczyzna i kobieta widzieli jeszcze, jak się toczy.

   Ranek powoli przeistaczał się w kolejne upalne 
popołudnie. Równina stała nieruchoma, spowita w szare 
powietrze. Znikąd nie dochodziły oznaki życia. Na równinie 
leżało wielu martwych żołnierzy, a jeden leżał pod bunkrem. 
Muchy krążyły nad zwłokami.
   Kobieta milczała. Patrzyła na to wszystko szeroko 
otwartymi oczami. Patrzyła na pustkę i ciszę.
   Włączył się system karmienia. Kobieta zamknęła oczy i nie 
otworzyła ich, dopóki karmienie nie dobiegło końca.
   Ściany bunkra zbryzgane były krwią. Szczątki mężczyzny 
leżały wszędzie.
   Muchy wydawały się bardzo ożywione. Przybywało ich z 
godziny na godzinę.
                                          Piotr Górski

                        PIOTR GÓRSKI
   Urodził się w 1971 roku na Mazurach, w Morągu. Polonista 
i syn polonistów, już przed spotkaniem z pismem był 
laureatem konkursów prozatorskich i poetyckich. U nas 
zaczynał jako student III roku filologii polskiej 
Uniwersytetu Gdańskiego, "Hordą" ("NF" 11/92) - zimnym i 
przerażającym opowiadaniem dark future, o wojennych 
przejściach zdziczałych niedorostków w zdegradowanym 
świecie. Tak objawił się pierwszy, najbardziej konsekwentny 
katastrofista "NF", autor opublikowanych póżniej 
rewelacyjnych "Melomanów" (NF" 10/93) oraz przerażającej 
"Wycieczki" ("NF" 10/94). Drukował też opowiadania w 
"Fenixie". Obecnie, wiadomość z ostatniej chwili, pracuje w 
bankowości.
   "Melomani" weszli z marszu do jubileuszowej antologii 
"Miłosne dotknięcie nowego wieku" jako jedno z 
najciekawszych opowiadań w tomie. Ponownie nawiązaliśmy więc 
kontakt z Piotrem, co owocuje drukiem jego najnowszego 
wstrząsającego kawałka, "Czekając". Dział krytyki dostał do 
przejrzenia pracę magisterską Górskiego "Mechanizmy horroru 
w ŻKsięgach KrwiŽ Clive'a Barkera" (Wydział Filologiczno-
Historyczny UG 1995); na pewno wybierze z niej coś dla 
siebie. Zaś dział polski namawia Piotra, by rozbudował 
nowelowy świat "Melomanów"-"Wycieczki" w parapowieściowy 
zbiór. Jak dobrze pójdzie, będzie tomik jeszcze w tym roku.
                                                   (mp)
