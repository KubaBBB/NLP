KOLONIA by Philip K. DickPhilip K. Dick - Kolonia



 Major Lawrence Hall pochylił się nad mikroskopem i ustawił ostrość.
- Ciekawe - mruknął.
- Prawda? Jesteśmy tu od trzech tygodni i do tej pory nie natrafiliśmy na 
szkodliwe formy życia. - Porucznik Friendly ostrożnie przysiadł na krawędzi 
stołu. - Co to za miejsce? Ani zarazków chorobotwórczych, ani wszy, much, 
szczurów czy...
- Whiskey ani burdeli. - Hall wyprostował się. - Co za miejsce. Byłem pewien, że 
ta mieszanina pokaże coś zbliżonego do terrańskiej Eberthella typhi. Albo 
marsjańskiej pleśni.
- Co dziwniejsze, cała planeta nie stanowi żadnego zagrożenia. Wiesz, 
zastanawiam się, czy to aby nie jest Raj, z którego wypadli nasi przodkowie.
- Z którego zostali wypchnięci.
Hall podszedł do okna i wyjrzał. Musiał przyznać, że rozciągał się za nim piękny 
widok. Lasy i wzgórza, usiane kwiatami i pnączami dzikiego wina, zbocza, 
wodospady, drzewa owocowe, rozległe pola kwiatów, jeziora. Nie szczędzono 
wysiłków, aby nie zmącić naturalnej harmonii lotnej Planety - jakim to mianem 
pół roku wcześniej określiła ją pierwsza sonda badawcza.
Hall westchnął.
- Co za miejsce. Chciałbym kiedyś tutaj wrócić.
- W zestawieniu z nią Terra wypada raczej blado. - Friendly wyciągnął papierosy, 
po czym znów je odłożył. - Wiesz, to miejsce wywiera na mnie dziwny wpływ. 
Przestałem palić. Przypuszczam, że wynika to z jego wyglądu. Jest takie... takie 
cholernie czyste. Nieskalane. Po prostu nie czuję się na siłach, aby palić lub 
śmiecić. Wolałbym uniknąć statusu wycieczkowicza.
- I tacy niebawem tu zawitają - powiedział Hall. Wrócił do mikroskopu. - 
Przebadam jeszcze kilka hodowli bakteryjnych. Może znajdę jakiś niebezpieczny 
czynnik.
- Próbuj dalej. - Porucznik Friendly zeskoczył ze stołu. - Przy najbliższej 
okazji powiesz mi, czy ci się poszczęściło. W Sali nr 1 odbywa się jakaś duża 
konferencja. Są prawie gotowi, aby dać W.E. pozwolenie na przysłanie pierwszej 
tury kolonistów.
- Wycieczkowicze!
Friendly uśmiechnął się krzywo.
- Obawiam się, że tak.
Trzasnęły drzwi. Na korytarzu zabrzmiał odgłos cichnących kroków porucznika. W 
laboratorium nie pozostał nikt prócz Halla. Siedział przez chwilę pogrążony w 
myślach. Następnie usunął szkiełko z podstawy mikroskopu, wybrał inne i podniósł 
je do światła, aby odczytać oznaczenie. W laboratorium było ciepło i spokojnie. 
Słońce wpadało przez okna, tworząc na podłodze rozległą jasną plamę. Drzewa na 
zewnątrz kołysały się lekko poruszane wiatrem. Odczuł senność.
- Właśnie, wycieczkowicze - mruknął z pretensją. Włożył pod mikroskop kolejne 
szkiełko. - Tylko czyhają na to, aby dobrać się do drzew i kwiatów, napluć do 
jezior i wypalić trawę. I to bez ryzyka zarażenia się najpospolitszym wirusem 
grypy...
Raptem słowa uwięzły mu w gardle...
Stało się tak, gdyż dwa okulary mikroskopu znienacka zacisnęły się na jego 
tchawicy i zaczęły go dusić. Hall szarpnął się, lecz stalowe kolce wpiły się w 
jego szyję niczym kleszcze. Skoczył z miejsca, zrzucając mikroskop na podłogę. 
Urządzenie podpełzło w jego kierunku, usiłując chwycić go za nogę. Strącił je 
stopą i wyciągnął pistolet. Mikroskop wycofał się w popłochu, jadąc na swoich 
chropowatych pokrętłach. Hall nacisnął spust. Urządzenie zniknęło w obłoku 
metalowych cząsteczek.
- Dobry Boże! - Rozdygotany Hall usiadł, ocierając twarz.  Co za...?- Pomasował 
obolałe gardło. - Co za cholera!

Sala obrad była wypełniona po brzegi. Stawił się każdy oficer stacjonujący na 
Błękitnej Planecie. Komandor Stella Morrison postukała w mapę końcem cienkiego, 
plastikowego wskaźnika.
- Ten podłużny, płaski teren stanowi idealne miejsce do budowy miasta. Jest 
położony blisko wody, a warunki klimatyczne są dostatecznie zróżnicowane, aby 
zapewnić osadnikom temat do rozmowy przez dłuższy czas. Mamy tu bogate złoża 
mineralne. Koloniści mogą założyć własne przedsiębiorstwa. Nie będą musieli 
niczego sprowadzać. W tym miejscu znajduje się największy na planecie las. Jeśli 
starczy im rozsądku, pozostawią go w spokoju, lecz jeśli zapragną zrobić z niego 
gazety, to już nie nasze zmartwienie.
Potoczyła wzrokiem po milczących uczestnikach narady.
- Spójrzmy na to z realistycznego punktu widzenia. Niektórzy z was utrzymują, że 
nie powinniśmy udzielić zgody Władzom Emigracyjnym, niech pozostawi planetę nam, 
jako azyl. Pragnę tego nie mniej niż  wy, ale narobilibyśmy sobie przez to 
kłopotów. To nie nasza planeta. Mamy tu tylko zadanie do spełnienia. Kiedy to 
nastąpi, przenosimy się gdzie indziej. A ten moment już prawie nadszedł, więc 
lepiej dajcie sobie spokój. Pozostało nam jedynie wysłać stosowny sygnał i 
zabrać się do pakowania.
- Czy z laboratorium dostarczono już raport dotyczący bakterii? - zapytał 
zastępca komandora Wood.
- Do ich wykrycia przywiązujemy, naturalnie, ogromną wagę. Jednakże ostatnio 
doszły mnie słuchy, że niczego nie znaleziono. Myślę, że nie pozostaje nam nic 
innego, jak skontaktować się z W.E. Niech przyślą po nas statek i sprowadzą 
pierwszą turę osadników. Nie ma powodu, aby...
- Urwała.
Przez salę przetoczyła się fala szeptów. Wszystkie głowy zwróciły się ku 
drzwiom.
Komandor Morrison zmarszczyła brwi.
- Majorze Hall, pozwoli pan sobie przypomnieć, że jeżeli rada obraduje, nie 
wolno przeszkadzać!
Hall stał chwiejnie w drzwiach, przytrzymując się klamki. Potoczył po obecnych 
błędnym wzrokiem. Wreszcie spojrzenie jego zaszklonych oczu padło na siedzącego 
w połowie sali porucznika Friendly'ego.
- Chodź tutaj - rozkazał chrapliwie.
- Ja? - Friendly wcisnął się głębiej w krzesło.
- Majorze, co to ma znaczyć? - wtrącił ze złością Wood. Jest pan pijany czy...? 
- Zauważył pistolet w ręku Halla. - Czy coś nie tak, majorze?
Zaalarmowany porucznik Friendly wstał i chwycił Halla za ramię.
- Co jest? Co się stało?
- Chodź do laboratorium.
- Znalazłeś coś? - Porucznik lustrował stężałą twarz przyjaciela. - O co chodzi?
- Chodź. - Hall ruszył korytarzem z Friendlym depczącym mu po piętach. Pchnął 
drzwi do laboratorium i powoli wszedł do środka.
- O co chodzi? - powtórzył Friendly.
- Mój mikroskop.
- Twój mikroskop? Co z nim? - Friendly wyminął Halla i zajrzał do laboratorium. 
- Nie widzę go.
- Bo go nie ma.
- Jak to nie ma? A gdzie się podział?
- Zniszczyłem go.
- Zniszczyłeś? - Friendly rzucił mu szybkie spojrzenie. - Nie rozumiem. Dlaczego 
to zrobiłeś?
Hall otwierał i zamykał usta, nie mogąc wydusić ani słowa.
- Dobrze się czujesz? - zapytał z troską Friendly. Następnie schylił się i 
wyciągnął spod biurka czarne, plastikowe pudełko. - Czy to jakiś kawał?
Z pudełka wyjął mikroskop Halla.
- Jak to zniszczyłeś go? Przecież leży tu jak wół, na zwykłym miejscu. A teraz 
mów, co jest grane. Zauważyłeś coś? Jakiś rodzaj bakterii? Zabójczy? Trujący?
Hall powoli zbliżył się do mikroskopu. Rzeczywiście, jak gdyby nigdy nic 
spoczywał w swoim futerale. Nad jednym z pokręteł widniała niewielka rysa. 
Zacisk był nieznacznie wygięty. Ostrożnie dotknął go palcem.
Pięć minut temu ten mikroskop usiłował go zabić. Wiedział też, że rozniósł go na 
kawałki strzałem z pistoletu.
- Jesteś pewien, że nie przydałby ci się test psychiatryczny? - zapytał z 
niepokojem Friendly. - Według mnie wyglądasz posttraumatycznie, albo i gorzej.
- Być może masz rację - mruknął Hall.
Maszyna szumiała jednostajnie, porządkując dane. Wreszcie jej światełka zmieniły 
kolor z czerwonego na zielony.
- No i? - zapytał Hall.
Poważne zakłócenia. Poziom przekracza dziesięć.
- Czy to niebezpieczna strefa?
- Owszem. Już osiem zalicza się do niebezpiecznej strefy. Dziesięć to niezwykły 
wynik, szczególnie dla osoby z pańskim wskaźnikiem. Pańska norma nie powinna 
przekroczyć czterech.
Hall ze zmęczeniem pokiwał głową.
- Wiem.
- Gdyby podał mi pan więcej danych...
Hall zacisnął zęby.
- Nie mogę nic więcej powiedzieć.
- Zatajanie informacji podczas testu jest nielegalne - odrzekła z irytacją 
maszyna. - Czyniąc to, celowo wypacza pan moją diagnozę.
Hall wstał.
- Nic więcej nie powiem. Czy stwierdzasz wysoki stopień rozchwiania 
emocjonalnego?
- Stwierdzam wysoki stopień psychicznej dezorganizacji. Jednakże z czego to 
wynika bądź co oznacza, nie potrafię powiedzieć.
- Dzięki. - Hall wyłączył maszynę i udał się do swojej kwatery. Szumiało mu w 
głowie. Czyżby tracił zmysły? Przecież strzelał do czegoś z pistoletu. Powietrze 
w laboratorium było gęste od dryfujących metalowych cząsteczek, zwłaszcza w 
pobliżu miejsca eksplozji.
Jednak sytuacja była dalece nieprawdopodobna. Ożywający mikroskop, który nastaje 
na jego życie!
Niemniej jednak Friendly wyciągnął go z futerału w nie naruszonym stanie. Ale 
jakim cudem urządzenie zdołało wrócić na swoje miejsce?
Zdjął mundur i wszedł pod prysznic. Puścił na siebie strumień ciepłej wody i 
pogrążył się w myślach. Badanie wykazało, że równowaga jego umysłu została 
poważnie naruszona, to jednakże mogło być wynikiem, a nie przyczyną całego 
zdarzenia. Próbował opowiedzieć Friendly'emu, co się stało, ale prędko dał temu 
spokój. Kto uwierzyłby w podobną historię?
Zakręcił wodę i sięgnął po wiszący na haczyku ręcznik.
Ręcznik owinął się wokół nadgarstka mężczyzny i rzucił nim o ścianę. Szorstka 
tkanina przywarła do jego nosa i ust. Walczył zaciekle, usiłując się wyzwolić. 
Wreszcie ręcznik dał za wygraną. Poślizgnąwszy się na podłodze, Hall upadł i 
uderzył głową o ścianę. Gwiazdy zatańczyły mu przed oczami; następnie poczuł 
dotkliwy ból. Przysiadł na wypełnionym ciepłą wodą brodziku i spojrzał na 
wieszak. Ręcznik tkwił tam bez ruchu wraz z pozostałymi. Trzy identyczne wisiały 
jeden obok drugiego w nienagannym porządku. Czyżby mu się przyśniło?
Wstał chwiejnie i potarł głowę. Przezornie omijając wieszak, wyślizgnął się z 
łazienki i wszedł do pokoju. Wyciągnął z szafki nowy ręcznik.
Wydawał się bez zarzutu. Hall wytarł się i zaczął zakładać ubranie. Ni stąd, ni 
zowąd pasek z całej siły zacisnął mu się wokół talii. Zabolało - na całej 
długości paska wstawiono metalowe wzmocnienia mające podtrzymać kaburę 
pistoletu. Hall runął na podłogę. Pasek wił się i atakował niczym metalowy wąż. 
Hall zacisnął palce na pistolecie. Napięcie zelżało. Wystarczyło jedno 
naciśnięcie spustu i pasek zniknął. Ciężko dysząc, Hall opadł na fotel.
Boczne oparcia wtłoczyły go w głąb fotelu. Jednak pistolet był w pogotowiu. Hall 
musiał wystrzelić sześć razy, aby osłabł duszący uścisk.
Skoczył na równe nogi.
Stanął pośrodku pokoju niekompletnie ubrany, a jego pierś gwałtownie wznosiła 
się i opadała.
- To niemożliwe - szepnął. - Chyba zwariowałem.
Wreszcie włożył spodnie i buty. Wyszedł na opustoszały korytarz. Dotarł do windy 
i pojechał na najwyższe piętro. Kiedy mijał system ochronny, rozległ się 
przeciągły sygnał. Komandor Morrison podniosła głowę znad swojego biurka.
- Jesteś uzbrojony -stwierdziła oskarżycielsko.
Hall zerknął na trzymany w dłoni pistolet. Odłożył go na biurko.
- Przepraszam.
- Czego chcesz? Co się z tobą dzieje? Otrzymałam raport maszyny testującej. 
Twierdzi, że twoje wyniki w przeciągu doby drastycznie przekroczyły dopuszczalną 
normę. - Patrzyła na niego badawczo. - Znamy się od tak dawna, Lawrence. Co ci 
jest?
Hall wziął głęboki oddech.
- Stello, dziś rano mój mikroskop próbował mnie udusić.
Wytrzeszczyła niebieskie oczy.
- Co takiego!
- Później, kiedy wychodziłem spod prysznica, zaatakował mnie ręcznik. Co więcej, 
mój pasek... - Zamilkł. Komandor wstała.
- Straż! - krzyknęła.
- Poczekaj, Stello. - Hall postąpił w jej kierunku. - Wysłuchaj mnie. To poważna 
sprawa. To nie ma nic wspólnego ze mną. Trzykrotnie zostałem zaatakowany przez 
przedmioty. Trzy Bogu ducha winne przedmioty nagle ujawniły mordercze instynkty. 
Może właśnie tego szukamy. Może to właśnie jest...
- Twój mikroskop usiłował cię zabić?
- Ożył. I skoczył mi do gardła.
Nastąpiła długa chwila ciszy.
- Czy widział to ktokolwiek oprócz ciebie?
- Nie.
- I co zrobiłeś?
- Zniszczyłem go.
- Czy zostały jakieś szczątki?
- Nie - przyznał z ociąganiem Hall. - W gruncie rzeczy, mikroskop wygląda, jak 
gdyby nigdy nic. Zupełnie tak jak przedtem. Leży sobie w futerale.
- Rozumiem. - Komandor skinęła na dwóch strażników, którzy przybyli na jej 
wezwanie. - Zaprowadźcie majora Halla do kapitana Taylora, niech odizoluje go do 
czasu powrotu na Terrę.
Patrzyła spokojnie, jak strażnicy metalowymi chwytnikami ujmują Halfa pod ramię.
- Przykro mi, majorze - powiedziała. - Dopóki nie będzie pan w stanie 
przedstawić stosownych dowodów na poparcie swej opowieści, musimy przyjąć, że 
jest ona wynikiem halucynacji. A nie dysponujemy na tej planecie wystarczającą 
liczbą jednostek policyjnych, aby szaleniec mógł przebywać na wolności. Mógłby 
pan wywołać nie lada zamieszanie.
Hall bez protestów pozwolił doprowadzić się do wyjścia. Szum w jego głowie 
nasilił się. Może miała rację. Może rzeczywiście zwariował.
Dotarli do biura kapitana Taylora. Jeden ze strażników nacisnął przycisk.
- Kto tam? - zabrzmiał piskliwy głos robota.
- Komandor Morrison wydała rozkaz oddania tego człowieka pod opiekę kapitana.
Nastąpiła pełna niezdecydowania chwila ciszy.
- Kapitan jest zajęty - odrzekła wreszcie maszyna.
- To pilne.
Robot wahał się z podjęciem decyzji.
- Jesteście tu z polecenia samej komandor?
- Tak. Otwieraj.
- Możecie wejść - pozwolił w końcu robot. Zwolnił blokujący drzwi zamek.
Strażnik popchnął drzwi. I jak wryty stanął w progu.
Na podłodze leżał z wybałuszonymi oczami siny na twarzy kapitan Taylor. Widać 
było tylko jego głowę i stopy. Wokół niego owinięty był czerwono-biały chodnik, 
z każdą chwilą wzmagający swój ucisk.
Hall przypadł do leżącego i szarpnął duszącą go tkaninę.
- Szybciej! - krzyknął. - Łapcie go!
We trójkę zaczęli ciągnąć. Chodnik nie dawał za wygraną.
- Pomóżcie! - zawołał słabo Taylor.
- Staramy się! - Zaciekle próbowali go oswobodzić. Wreszcie chodnik rozdarł się 
na części. Jeden ze strażników rozwalił szczątki usiłujące zbiec przez otwarte 
drzwi.
Hall podbiegł do wideofonu i drżącą ręką wykręcił awaryjny numer dowódcy.
Jej twarz wkrótce pojawiła się na monitorze.
- Widzisz! - rzucił.
Ponad jego głową spojrzała na leżącego Taylora i pochylających się nad nim 
uzbrojonych strażników.
- Co... co się stało?
- Został napadnięty przez chodnik. - Hall uśmiechnął się z rozbawieniem. - I kto 
tutaj postradał zmysły?
- Wyślemy na dół oddział straży. - Zamrugała. - Natychmiast. Ale jakim cudem...
- Powiedz im, żeby trzymali broń w pogotowiu. I lepiej postaw wszystkich w stan 
gotowości.
Hall złożył na biurku komandor Morrison cztery przedmioty: mikroskop, ręcznik, 
metalowy pasek i nieduży czerwono-biały chodniczek.
Cofnęła się nerwowo.
- Majorze, jesteście pewni...?
- Teraz nic z ich strony nam nie grozi. To właśnie jest najdziwniejsze. Oto 
ręcznik. Kilka godzin temu usiłował mnie zabić. Uniknąłem śmierci, roznosząc go 
na kawałki. A teraz leży tu przed nami, najzupełniej normalny, Nieszkodliwy, 
Kapitan Taylor ostrożnie pomacał czerwono-białą tkaninę.
- A to mój chodnik. Przywiozłem go z Terry. To prezent od żony.
Ufałem... ufałem mu bezgranicznie.
Wszyscy popatrzyli na siebie przeciągle.
- Chodnik również został zniszczony - zaznaczył Hall.
Zapadła cisza.
- Wobec tego, co właściwie mnie zaatakowało? - zapytał kapitan
Taylor. - Zakładając, że nie był to ten chodnik?
- To wyglądało zupełnie jak on - odparł powoli Hall.  Natomiast to, co 
zaatakowało mnie, wyglądało jak ten ręcznik.
Komandor Morrison podniosła ręcznik do światła.
- To po prostu zwykły ręcznik! Nie mógł cię zaatakować.
- Oczywiście, że nie - zgodził się Hall. - Poddaliśmy te przedmioty wszystkim 
możliwym testom. Spełniają funkcje zgodne ze swoim przeznaczeniem, wszystkie 
elementy pozostały nie zmienione. Doskonale stałe obiekty nieorganiczne. 
Niemożliwe jest, aby którykolwiek z nich mógł raptem ożyć i nas zaatakować.
- Jednak coś tego dokonało - powiedział Taylor. - Coś mnie zaatakowało. A jeśli 
nie był to ten chodnik, to wobec tego co?

Porucznik Dodds szukał swoich rękawic. Spieszył się. Cały oddział otrzymał nakaz 
awaryjnej zbiórki.
- Gdzie ja je...? - mruknął. - Co za licho!
Na łóżku leżały obok siebie dwie pary identycznych rękawic. Marszcząc brwi, 
Dodds podrapał się po głowie. Jak to możliwe? Przecież miał tylko jedną parę. 
Druga musiała należeć do kogoś innego, Bob Wesley spędził tu ostatnią noc, 
grając w karty. Może on je zostawił.
Ekran wideofonu rozbłysł ponownie.
- Wszystkie jednostki mają się bezzwłocznie stawić. Powtarzam, ogłaszamy 
natychmiastową zbiórkę całego personelu.
- Dobra, dobra! - rzucił Dodds, tracąc cierpliwość. Chwycił rękawice i włożył je 
na ręce.
Z chwilą kiedy znalazły się na miejscu, poprowadziły dłonie do pasa. Zmusiły go, 
aby zacisnął palce na rękojeści pistoletu i wyciągnął go z kabury.
- A niech mnie jasny szlag - zdumiał się Dodds. Rękawice uniosły pistolet i 
wymierzyły go w pierś mężczyzny. 
Nacisnęły spust. Rozległ się mrożący krew w żyłach krzyk. Połowa klatki 
piersiowej Doddsa przestała istnieć. Pozostała część runęła na podłogę. Widać 
było wciąż otwarte w zdumieniu usta.
Natychmiast po usłyszeniu syreny alarmowej kapral Tenner pospieszył do kwatery 
głównej. Przy wejściu przystanął, aby zdjąć podbite metalem trzewiki. Naraz 
zmarszczył brwi. Zamiast jednej, obok wejścia tkwiły dwie maty bezpieczeństwa. 
Wszystko jedno. Niczym nie różniły się od siebie. Stanął na jednej z nich i 
czekał. Wyemitowana przez powierzchnię maty fala o wysokiej częstotliwości 
ogarnęła jego nogi, niszcząc zarazki lub nasiona,  które mógł przynieść ze sobą 
z dworu.
Wszedł do budynku.
Po chwili do drzwi podbiegł porucznik Fulton. Zrzucił traperki i stanął na 
pierwszej z brzegu macie.
Ta owinęła się wokół jego stóp.
- Hej! - wrzasnął Fulton. - Puszczaj!
Próbował oswobodzić stopy, ale mata nie ustępowała. Fulton przestraszył się nie 
na żarty. Wyciągnął pistolet, ale nie uśmiechało mu się strzelać do własnych 
stóp.
- Pomocy! - krzyknął.
Nadbiegło dwóch żołnierzy.
- O co chodzi, poruczniku?
- Weźcie ode mnie to świństwo!
Żołnierze gruchnęli śmiechem.
- Mówię poważnie - powiedział Fulton. Jego twarz gwałtownie zbielała. - Miażdży 
mi stopy! Miażdży...
Zaczął krzyczeć. Żołnierze przypadli do maty. Fulton z wrzaskiem upadł i zaczął 
rozpaczliwie wić się po podłodze. Wreszcie żołnierze zdołali odciągnąć od niego 
matę.
Po stopach Fultona nie pozostało ani śladu. Poza kikutami na wpół rozpuszczonych 
kości.

- Wszystko jasne - powiedział złowieszczo Hall. - To forma życia organicznego.
Komandor Morisson zwróciła się w stronę Fultona.
- Wchodząc do budynku, zauważyłeś dwie maty?
- Zgadza się. Dwie. Stanąłem na... na jednej z nich. A potem wszedłem do środka.
- Miałeś szczęście. Wybrałeś właściwą.
- Musimy zachować ostrożność - powiedział Hall. - I uważać na duplikaty. 
Najwyraźniej to, czymkolwiek naprawdę jest, przyjmuje postać, przedmiotów 
codziennego użytku. Jak kameleon. Stosuje kamuflaż.
- Dwa - mruknęła Stena Morrison, patrząc na stojące po obu stronach biurka 
wazony z kwiatami. - Ciężko będzie je odróżnić. Dwa ręczniki, dwa wazony, dwa 
krzesła. Istnieje tak wiele rzeczy nie stanowiących żadnego zagrożenia. A wśród 
tej masy pojawi się jedna, która zaatakuje.
- Na tym polega nasz problem. W laboratorium nic szczególnego nie zwróciło mojej 
uwagi. Drugi mikroskop wyglądał najzupełniej normalnie.
Niczym się nie wyróżniał.
Komandor odsunęła się od identycznych wazonów.
- A co z tymi? Może jeden z nich...
- Wiele rzeczy ma swoje odpowiedniki, tworząc z nimi naturalne pary. Buty. 
Części odzieży. Meble. Nie zauważyłem w pokoju dodatkowego fotela. Sprzęt. Nie 
sposób stwierdzić. Czasami...
Błysnął ekran wideofonu. Ujrzeli twarz wice komandora Wooda.
- Stello, mamy kolejną ofiarę.
- Kto tym razem?
- Jeden z oficerów. Zostało po nim kilka guzików i pistolet.
Porucznik Dodds.
- Razem mamy trzech - podsumowała Morrison.
- To substancja organiczna, musi istnieć sposób, aby ją wyeliminować -mruknął 
Hall. - Zniszczyliśmy już kilka, przypuszczalnie na dobre.
Posiadają słabe punkty! Jednak nie jesteśmy w stanie określić, ile ich jeszcze 
zostało. Zniszczyliśmy pięć czy sześć przedmiotów. Może to substancja dzieląca 
się w nieskończoność. Rodzaj protoplazmy.
- Tymczasem jednak...
- Tymczasem jednak jesteśmy na jej łasce. Albo na ich łasce. Mamy wreszcie swój 
zabójczy element. To tłumaczy fakt, dlaczego wszystko inne jest nieszkodliwe. 
Nic nie mogłoby zmierzyć się z podobną formą życia. Naturalnie, mamy bliźniacze 
wersje naszych roślin i owadów. No i wenusjański gatunek ślimaka. Lecz tutejsze 
zjawisko bije wszystko inne na głowę.
- Jednak można je uśmiercić. Sam to powiedziałeś. To oznacza, że nie jesteśmy 
pozbawieni szansy.
- Jeśli zdołamy je zlokalizować. -Hall rozejrzał się po pokoju. Przy drzwiach 
wisiały dwie peleryny. Czy przed chwilą również były dwie?
Znużony potarł czoło.
- Musimy znaleźć jakąś truciznę bądź czynnik korozyjny; coś, co dokona masowej 
zagłady. Nie możemy usiąść z założonymi rękami i czekać, aż znów uderzą. 
Potrzeba nam środka w rozpylaczu. W ten sposób pozbyliśmy się ślimaków.
Zdrętwiała komandor popatrzyła ponad jego ramieniem.
Powędrował za jej spojrzeniem.
- O co chodzi?
- Nigdy przedtem nie zauważyłam w tamtym rogu dwóch aktówek.
Stała tam tylko jedna - tak sądzę. - Oszołomioną potrząsnęła głową. Jak zdołamy 
je rozpoznać? Zaczynam mieć tego dosyć.
- Trzeba ci mocnego drinka.
Rozchmurzyła się.
- Niezły pomysł. Ale...
- Ale co?
- Nie chcę niczego dotykać. Nie widzę sposobu na ich rozpoznanie.
- Dotknęła wiszącego u pasa pistoletu. - Korci mnie, aby go użyć.
Wszystko rozwalić.
- Typowa reakcja w obliczu paniki. Po kolei dopada każdego z nas.
Kapitan Unger odebrał wezwanie przez słuchawki. Natychmiast przerwał wykonywane 
zajęcie, chwycił zebrane okazy i pospieszył w stronę swojego pojazdu. Pojazd 
stał bliżej, niż kapitan go zostawił. Mężczyzna przystanął, niezdecydowany. 
Zlustrował podejrzliwie mały, jaskrawy samochód w kształcie stożka, z bieżnikami 
wrytymi w rozmiękły grunt i otwartymi na oścież drzwiami.
Podszedł, ostrożnie niosąc swoje zbiory. Otworzył bagażnik i złożył je na 
podłodze. Następnie wsiadł i usadowił się za tablicą kierowniczą. Przekręcił 
włącznik. Silnik milczał. Dziwne. Kiedy usiłował dociec przyczyn usterki, 
zauważył coś, co nim wstrząsnęło.
Kilkaset stóp dalej między drzewami stał drugi pojazd, identyczny jak ten, w 
którym siedział. Z tego, co pamiętał, właśnie tam zaparkował swój samochód. 
Pojazd, w którym siedział, musiał należeć do innego tropiciela okazów.
Unger zrobił krok w kierunku wyjścia.
Drzwi zatrzasnęły mu się przed nosem. Siedzenie przykryło jego głowę. Tablica 
rozdzielcza wydzieliła swąd palonego plastiku.
Gwałtownie chwycił powietrze - dusił się. Rozpaczliwie usiłował wysiąść. 
Otoczyła go wilgoć; pulsująca, ruchoma wilgoć, ciepła niczym żywe ciało. 
Rozległo się chlupnięcie. Czuł, jak coś pochłania jego głowę i ciało. Pojazd 
zamieniał się w ciecz. Unger bezskutecznie próbował  oswobodzić ręce.
Wówczas nastąpił przypływ bólu. Jego ciało ulegało rozpuszczeniu. Wtedy 
uświadomił sobie pochodzenie płynu.
Kwas. Kwas żołądkowy. Został połknięty.
- Nie patrz! - zażądała Gail Thomas.
- Niby czemu? - zapytał z uśmiechem kapral Hendricks, podpływając w jej stronę. 
- Dlaczego nie wolno mi patrzeć?
- Bo wychodzę.
Słońce grzało jezioro swoim blaskiem. Promienie załamywały się i tańczyły na 
wodzie. Dookoła wznosiły się potężne, omszałe drzewa, wielkie nieme kolumny 
górujące nad kwitnącym bluszczem i krzewami. Strząsając z siebie wodę i 
odgarniając włosy z oczu, Gail wspięła się na brzeg. Las spowijała cisza. Poza 
szumem fal nie rozlegał się żaden dźwięk. Przebywali z dala od obozowiska.
- Kiedy mogę spojrzeć? - zapytał Hendricks, pływając wkoło z zaciśniętymi 
powiekami.
- Za chwilę. - Gail weszła między drzewa i dotarła do miejsca, gdzie zostawiła 
mundur. Czuła, jak słońce ogrzewa jej odkryte ramiona i plecy. Usiadła na trawie 
i sięgnęła po bluzę i spodnie.
Otrzepała bluzę z liści i kawałków kory, po czym zaczęła wciągać ją przez głowę.
Kapral Hendricks czekał cierpliwie, wciąż zataczał koła. Czas biegł. Wokół 
panowała zupełna cisza. Otworzył oczy. Gail znajdowała się poza zasięgiem jego 
wzroku.
- Gail? - zawołał.
Bez odpowiedzi.
- Gail!
Cisza.
Kapral podpłynął szybko do brzegu. Wybiegł z wody. Jednym skokiem dopadł 
złożonego porządnie munduru. Chwycił pistolet.
- Gail!
Las odpowiedział mu majestatycznym milczeniem. Nie rozlegał się najmniejszy 
szmer. Stanął ze zmarszczonymi brwiami i rozejrzał się wokół. Pomimo słońca 
przejęło go stopniowe uczucie chłodu.
- Gail! Gail!
Wokół panowała niezmienna cisza.
Komandor Morrison nie mogła znaleźć sobie miejsca.
- Musimy zacząć działać - oświadczyła. - Nie wolno nam dłużej zwlekać. Bilans z 
trzydziestu starć wynosi dziesięć ofiar. Jedna trzecia to zbyt duży procent.
Hall uniósł głowę, odrywając się od pracy.
- Przynajmniej teraz wiemy, z czym mamy do czynienia. Jest to forma protoplazmy, 
nieskończenie różnorodna. - Uniósł rozpylacz. -Sądzę, że to pomoże nam w 
dokładnym ustaleniu liczebności przeciwnika.
- Co to jest?
- Lotny związek arsenu i wodoru. Arsenowodór.
- I co masz zamiar z tym zrobić?
Hall nałożył kask. Jego głos dobiegł do Morrison przez słuchawki.
- Mam zamiar rozpylić go w laboratorium. Przypuszczam, iż wiele z nich, więcej 
niż gdziekolwiek indziej, przebywa właśnie tutaj.
- Dlaczego?
- Tutaj pierwotnie składowano wszystkie zebrane próbki i okazy, tutaj też 
substancja ujawniła się po raz pierwszy. Musiała trafić do laboratorium wraz z 
próbkami, a później rozniosła się po całym budynku. Komandor również włożyła 
kask. Czterej strażnicy uczynili tak samo.
- Arsenowodór to dla ludzi śmiertelna trucizna, prawda?
Hall przytaknął.
- Musimy zachować ostrożność. Możemy wykorzystać go do jednorazowego testu, nie 
ma innej rady.
Ustawił dopływ tlenu do wnętrza hełmu.
- Co dokładnie ma wykazać twój test? - zapytała.
- Zakładając, że cokolwiek wykaże, pozwoli nam stwierdzić, jak skutecznie 
substancja zdołała przeniknąć do środka. W ten sposób uświadomi nam aktualne 
ryzyko. Sytuacja może wyglądać groźniej, niż myślimy.
- Co przez to rozumiesz? - zapytała, regulując dopływ tlenu.
- Jednostka na Błękitnej Planecie liczy sto osób. W najgorszym razie plazma 
pochłonie nas wszystkich, jednego po drugim. Ale to jeszcze nic. Co dzień giną 
setki żołnierzy. Kaidy, kto stawia stopę na nowej planecie, musi się z tym 
liczyć. W ostatecznym podsumowaniu jest to mało istotne.
- W porównaniu z czym?
- Jeżeli substancja jest nieskończenie podzielna, będziemy musieli dobrze 
rozważyć opuszczenie tego miejsca. Czy lepiej pozostać tu i dać się wybić do 
nogi, czy podjąć ryzyko przeniesienia jej do naszego układu.
Popatrzyła na niego.
- Czy właśnie próbujesz wykazać, że jest nieskończenie podzielna?
- Próbuję określić stopień podejmowanego przez nas ryzyka. Może jest ich 
zaledwie garstka, a może są wszędzie. - Ogarnął gestem laboratorium. - Kto wie, 
może połowa rzeczy w tym pomieszczeniu nie jest tym, za co je bierzemy... Jest 
źle, kiedy nas atakują. Będzie jednak gorzej, jeżeli przestaną się ujawniać.
- Gorzej? - zdumiała się komandor.
- Ich zdolność naśladownictwa jest zadziwiająca. Mam oczywiście na myśli obiekty 
nieorganiczne. Jeden z nich trzymałem w rękach, Stello, gdy udawał mój 
mikroskop. Funkcjonował dokładnie jak oryginał. Mamy do czynienia z imitacją, 
która przekracza wszystko, z czym się do tej pory zetknęliśmy. Sięga głęboko pod 
powierzchnię, przybierając cechy naśladowanego przedmiotu.
- To znaczy, że jeden z nich mógłby prześlizgnąć się razem z nami z powrotem na 
Terrę? W postaci fragmentu odzieży bądź wyposażenia? - Wzdrygnęła się.
- Zakładamy, że stanowią rodzaj protoplazmy, Podobna elastyczność sugeruje 
nieskomplikowaną formę pierwotną, co z kolei pociąga za sobą przypuszczenie o 
rozszczepieniu dwuczłonowym. W takim wypadku jakiekolwiek ograniczenie ich 
zdolności reprodukcji nie wchodzi w rachubę, Natomiast właściwości 
rozpuszczające nasunęły mi skojarzenie z pierwotniakiem,
- Uważasz, że to istoty myślące?
- Nie wiem. Mam nadzieję, że nie. - Hall uniósł rozpylacz.  Tak czy inaczej, to 
powinno pomóc określić nam ich możliwości. Oraz do pewnego stopnia potwierdzić 
moje założenie, że są na tyle proste, aby rozmnażać się przez podział. Z naszego 
punktu widzenia byłoby to najgorsze z możliwych rozwiązań.
- Zaczynamy - oznajmił Hall.
Przycisnął do siebie rozpylacz i uruchomił go, metodycznie rozprowadzając gaz w 
całym pomieszczeniu. Komandor i jej trzej strażnicy w milczeniu stanęli za jego 
plecami. Nic się nie poruszyło. Zza okien niezmiennie docierał blask słońca, 
rzucał świetliste refleksy na naczynia i sprzęt.
Po chwili Hall zwolnił spust.
- Nic nie zauważyłam - stwierdziła komandor Morrison.  Jesteś pewny, że nie 
popełniłeś żadnego błędu?
- Arsenowodór jest bezbarwny. Nie ściągaj kasku. Groziłoby to śmiertelnym 
zatruciem. I stój w miejscu.
Zamarli w oczekiwaniu.
Przez pewien czas nic się nie działo. A potem...
- Dobry Boże! - wykrzyknęła Morrison.
W odległym końcu laboratorium szatka ze szkiełkami mikroskopowymi zatrzęsła się 
raptownie. Następnie wydzieliła z siebie dziwną ciecz i zmalała. Całkowicie 
zatraciła swój kształt - stanowiła obecnie ciśniętą na blat stołu galaretowatą 
masę. Nagle spłynęła po stole na podłogę.
- Tam!
Do widniejącej na podłodze strugi dołączyła ciecz będąca niegdyś palnikiem 
gazowym. Przedmioty wokół nich ożywały. Wielka szklana probówka zgięła się wpół 
i przybrała postać kleistej bańki. Stojak z rurkami, wypełniona preparatami 
półka...
- Uwaga! - wrzasnął Hall, odskakując w bok.
Tuż przed jego nosem spadł ogromny słój i z wilgotnym plaśnięciem runął na 
podłogę. Przyglądając mu się, stwierdził, że była to pojedyncza duża komórka. 
Niewyraźnie dostrzegał jądro, ścianę komórkową i zawieszone w cytoplazmie 
wakuole.
Pipetki, szczypce, moździerz, wszystko pływało. Połowa sprzętu laboratoryjnego 
znajdowała się w ruchu. Naśladowały niemal wszystko,
Każdy mikroskop miał dublera. Każda rurka, słój, butelka, retorta...
Jeden ze strażników podniósł pistolet. Hall wytrącił mu go z ręki.
- Nie strzelaj! Arsenowodór jest łatwopalny. Wyjdźmy stąd. Wiemy już to, co nas 
interesowało.
Szybko otworzyli drzwi i wymknęli się na korytarz. Hall zatrzasnął drzwi i 
zasunął rygiel.
- Zatem jest źle? - zapytała komandor Morrison.
- Nie mamy szans. Gaz naruszył ich równowagę; taka dawka mogła je nawet trwale 
unieszkodliwić. Jednak nie dysponujemy wystarczającą ilością arsenowodoru. Poza 
tym, gdybyśmy zasiedlili planetę, nie moglibyśmy użyć broni.
- Odlećmy więc.
- Nie możemy ryzykować wprowadzenia ich do układu.
- Jeżeli tu zostaniemy, pochłonie nas i rozpuści -zaoponowała Morrison.
- Moglibyśmy sprowadzić więcej arsenowodoru. Albo innej trucizny, która by je 
zniszczyła. Lecz to zarazem zrujnowałoby połowę życia na planecie. Niewiele by 
zostało.
- A więc będziemy musieli zniszczyć wszystkie formy życia! Jeżeli nie ma innego 
wyjścia, trzeba wypalić planetę do cna. Choćby kosztem całkowitej zagłady.
Popatrzyli na siebie.
- Skontaktuję się z Monitorem Układu - zadecydowała komandor Morrison. - 
Wydostanę stąd całą jednostkę poza strefę zagrożenia, a przynajmniej tych, 
którzy ocaleli. Ta biedna dziewczyna nad jeziorem... -Zadrżała. - W chwili kiedy 
wszyscy opuszczą to miejsce, będziemy mogli przedsięwziąć kroki w celu 
oczyszczenia planety.
- Czy mamy więc podjąć ryzyko zabrania ich na Terrę?
- A czy one są w stanie wcielić się w nas? Czy potrafią imitować organizmy żywe? 
Wyższe formy życia?
Hall zastanowił się.
- Chyba nie. Zdaje się, że mogą jedynie naśladować obiekty nieorganiczne.
Komandor uśmiechnęła się ponuro.
- Zatem będziemy musieli wyruszyć bez materii nieorganicznej.
- A co z ubraniami! Przecież one mogą się podszyć pod pasy, rękawice, obuwie...
- Nie zabierzemy żadnych ubrań. Pójdziemy bez niczego. Dosłownie.
Hall wykrzywił usta.
- Rozumiem. - Zamyślił się. - A nuż się uda. Czy zdołasz przekonać resztę do... 
do pozostawienia wszystkiego? Całego dobytku?
- Jeśli stawką jest ich życie, mam prawo kazać im to zrobić.
- Wobec tego mamy pewną szansę.
  Najbliższy krążownik, na tyle duży, aby pomieścić pozostałych przy życiu 
członków jednostki, oddalony był od nich o dwie godziny drogi.
Zmierzał w kierunku Terry.
Komandor Morrison oderwała wzrok od ekranu wideofonu.
- Chcą wiedzieć, co się stało.
- Ja z nimi porozmawiam. - Hall usiadł przed monitorem. Dojrzał twarde rysy i 
złote galony terrańskiego kapitana. - Mówi major Lawrence Hall z dywizji 
badawczej naszej jednostki.
- Kapitan Daniel Davis. - Kapitan Davis zmierzył go nieodgadnionym spojrzeniem. 
- Jakieś kłopoty, majorze?
Hall zwilżył językiem wargi.
- Jeśli nie ma pan nic przeciwko temu, wolałbym nie wdawać się w dokładniejsze 
wyjaśnienia, dopóki nie wejdziemy na pokład.
- Dlaczego?
- Kapitanie, pomyśli pan, że popadliśmy w obłęd. Omówimy wszystko, jak tylko 
znajdziemy się na pokładzie. - Zawahał się. - Wejdziemy na pański statek nadzy.
Kapitan uniósł brew.
- Nadzy?
- Zgadza się.
- Rozumiem. - Najwyraźniej nic nie rozumiał.
- Kiedy pan tutaj dotrze?
- Za jakieś dwie godziny.
- Według naszego czasu w tej chwili jest trzynasta. A więc wyląduje pan o 
piętnastej.
- Mniej więcej - potwierdził kapitan.
- Będziemy na pana czekać. I proszę nie wypuszczać swoich ludzi,
Otwórzcie nam jeden właz. Nie zabieramy żadnego sprzętu. Tylko my, nic poza tym. 
W chwili kiedy wejdziemy na pokład, startujcie bez wahania.
Stena Morrison przechyliła się w stronę ekranu.
- Kapitanie, czy byłoby możliwe.., aby pańscy ludzie...?
- Sprowadzi nas pilot automatyczny - zapewnił ją kapitan. - W pobliżu nie będzie 
żadnego z moich ludzi. Nikt was nie zobaczy.
- Dziękuję - powiedziała niewyraźnie.
- Nie ma za co. - Kapitan Davis zasalutował. - A więc do zobaczenia za dwie 
godziny, komandorze.
- Wyprowadźmy wszystkich na lotnisko - rzekła Morrison. - Ubrania chyba powinni 
zostawić tutaj, tak aby żadne przedmioty nie miały bezpośredniej styczności ze 
statkiem.
Hall popatrzył na nią.
- Czy to wygórowana cena za nasze ocalenie?
Porucznik Friendly zagryzł wargi.
- Nie zrobię tego. Zostaję.
- Musisz jechać.
- Ale, majorze...
Hall zerknął na zegarek.
- Jest czternasta pięćdziesiąt. Statek może wylądować w chwili. Zdejmujcie 
ubrania i wychodzimy na lotnisko.
- Czy naprawdę nic nie mogę zabrać?
- Nic. Nawet pistoletu... Na statku dostaniemy nową odzież. Szybciej! Od tego 
zależy twoje życie. Rób tak jak wszyscy.
Friendly z ociąganiem dotknął guzików od koszuli.
- Pewnie zachowuję się niemądrze.
Błysnął ekran wideofonu. Usłyszeli piskliwy głos robota.
- Natychmiast opuścić budynek! Niezwłocznie udać się na lotnisko!
- Tak prędko? - Hall podbiegł do okna i podniósł roletę. - Nie słyszałem, jak 
lądował.
Na środku lotniska stał bez ruchu podłużny szary krążownik z kadłubem 
gdzieniegdzie wgniecionym od uderzeń meteorytów. Nic wokół niego nie zdradzało 
jakichkolwiek śladów życia.
Mrużąc oczy w jaskrawym świetle, gromada nagich ludzi ruszyła niepewnie w jego 
stronę.
- Wylądował! - Hall zdarł z siebie koszulę. - Idziemy!
- Zaczekaj na mnie!
- To się pospiesz. - Hall skończył rozbieranie. Obaj mężczyźni wybiegli na 
korytarz. Minęli ich goli strażnicy. Długim skrzydłem pognali ku wyjściu. Po 
schodach zeszli na lotnisko. Na zewnątrz mocno grzało słońce. Ze wszystkich 
budynków wysypywały się tłumy nagich kobiet i mężczyzn.
- Co za widok! - powiedział jakiś oficer. - Nie zapomnimy go aż do śmierci.
- Która dzięki temu może nie nastąpi tak szybko - dorzucił inny.
- Lawrence! - Hall odrobinę się obrócił.
- Proszę, nie rozglądaj się. Idź przed siebie. Będę za tobą.
- I jak, Stello? - zapytał Hall.
- Dziwnie.
- Ale chyba warto, co?
- Chyba tak.
- Myślisz, że ktokolwiek nam uwierzy?
- Wątpię - odrzekła. - Sama już zaczynam się zastanawiać.
- Tak czy inaczej, przeżyjemy.
- Na to wygląda.
Hall popatrzył na opuszczaną ze statku rampę. Kilkoro ludzi wspięło się na nią i 
zniknęło w okrągłym włazie.
- Lawrence...
W głosie Morrison dało się słyszeć dziwne drżenie.
- Lawrence, ja...
- Co?
- Boję się.
- Boisz się! - Przystanął. - Dlaczego?
- Nie wiem - jęknęła.
Zewsząd przepychali się ludzie.
- Daj spokój. To pozostałość jakiejś fobii z dzieciństwa.  Postawił nogę na 
rampie. - Idziemy.
- Chcę wrócić! - Ogarnęła ją panika. - Chcę...
Hall roześmiał się.
- Za późno, Stello. - Trzymając się balustrady, wszedł na rampę.
Uniosła ich fala napierających ludzi. Dotarli do włazu. - Jesteśmy na miejscu.
Idący przed nim mężczyzna zniknął.
Hall ruszył za nim w czarną, milczącą otchłań statku. Komandor poszła w jego 
ślady.
Dokładnie o godzinie piętnastej statek kapitana Daniela Davisa wylądował na 
środku lotniska. Z trzaskiem otwarto właz. Davis w towarzystwie innych oficerów 
stał na mostku kapitańskim, tuż przed ogromną deską rozdzielczą.
- No i co - powiedział po chwili Davis. - Gdzie oni się podziali?
Oficerowie okazali zaniepokojenie.
- Może coś się stało?
- A może to po prostu cholerny kawał?
Czekali długo.
Na próżno. 
