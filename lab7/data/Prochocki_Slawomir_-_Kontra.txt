Autor: Sławomir Prochocki
Tytuł: Kontra

Z "NF" 6/91

Nadesłane na konkurs "Fantastyka'90"


Tej nocy spałem naprawdę dobrze. Świadomość, że dzień 
nareszcie rozwiąże wszystkie problemy, sprzyjała 
zawieszeniu broni między mną a dręczącymi koszmarami. 
Wstałem świeżutki, sprężystym krokiem udałem się do 
łazienki, potem zrobiłem kawę i w czasie gdy stygła, 
rozejrzałem się po pokoju. Prawdę mówiąc, najchętniej nie 
zabierałbym z tego pomieszczenia nic poza szmacianym 
miśkiem. Ale przez co najmniej kilka najbliższych dni będę 
musiał żyć z tymi klamotami, które wezmę ze sobą. Dopiero 
potem, z dala od tego miejsca, rozpocznę nową egzystencję. 
   Nie spostrzegłem nic niezbędnego, podszedłem więc do leżącej 
na dywanie otwartej walizki i wrzuciłem tam przybory 
toaletowe. Przy biurku zerknąłem na zegarek; za piętnaście 
dziewiąta, miałem przynajmniej dwadzieścia minut. Ostatnie 
dwadzieścia minut, które spędzę jako biedny człowiek. Lekko 
pogładziłem urządzenie, które miało mi pomóc w staniu się 
bogaczem - mały komputerek firmy Sharp, przenośne cacko, na 
które wydałem jedną trzecią rocznych zarobków u Sparka.
   Spark był chciwym draniem prowadzącym dużą firmę 
dealerską, płacił o wiele za mało, wymagał jeszcze więcej, 
ale nie narzekał na brak pracowników. Praca w jego firmie, 
zajmującej się obsługą rynku walut, pozwalała na poznanie 
większości kruczków systemu giełdowego i dawała dostęp do 
niemal wszystkich danych o transakcjach zawieranych na 
giełdach świata. Z czasem każdy pracownik Sparka stawał się 
niewyczerpanym źródłem informacji o giełdzie. Spark zmuszał 
podwładnych do samodzielnego myślenia i stałego podnoszenia 
kwalifikacji. Ludzie zarabiali kiepsko, ale po pewnym czasie 
każdy z nich miał wielką szansę zostać konsultantem innego 
przedsiębiorcy i zarobić duże pieniądze. Mimo to rotacja 
kadr w firmie była niewielka, bo dostęp do aktualnych danych 
z sekcji informacyjnej był nie lada atutem w zawieraniu 
transakcji. Dlatego większość pracowników zadowalała się 
pracą u niego, a dorabiała na pół etatu gdzie indziej.  
   Pracowałem dla Sparka już ponad rok. Od samego początku 
przyświecał mi jeden cel - zarobić jak najwięcej pieniędzy w 
jak najkrótszym czasie. Chciałem poznać giełdę od podszewki, 
znać jej najskrytsze tajemnice i mechanizmy. Na samym 
początku postanowiłem spekulować akcjami, ale wkrótce z tego 
zrezygnowałem. Takich chętnych było bardzo wielu i to o 
niebo bardziej doświadczonych niż ja. Poza tym spekulacja 
bez znajomości polityki była samobójstwem, a ja na polityce 
nie znałem się za dobrze. Dlatego postanowiłem zarobić 
pieniądze w o wiele pewniejszy sposób i dużo szybciej - 
postanowiłem je ukraść.
   Odkąd pamiętam, interesowały mnie komputery. Już w szkole 
podstawowej potrafiłem spędzić kilka godzin przy 
klawiaturze, grzebiąc w systemie operacyjnym lub próbując 
skopiować jakiś wyjątkowo dobrze zabezpieczony program. 
Później włamywałem się do sieci szkolnej kasując swoje 
nieobecności na zajęciach. W college'u sprytne poprawki w 
liście końcowych ocen pozwoliły mi ukończyć tę wyjątkowo 
nudną szkołę, a do firmy Sparka dostałem się dokonując 
niewielkiego makijażu w moich testach kontrolnych. Komputery 
były wszędzie, ja zaś umiałem nakłonić je do uległości. W 
chwili, w której postanowiłem zostać złodziejem, wiedziałem, 
że pomogą mi właśnie komputery.
   Zegarek podwójnym brzęczykiem dał znać, że minęła 
dziewiąta. O kilka kilometrów od mojego mieszkania wielki 
elektryczny zegar dawał sygnał do pracy paru tysiącom ludzi 
- pracowników największej giełdy finansowej świata, giełdy 
nowojorskiej. Był to także sygnał dla mnie. Bez pośpiechu 
odstawiłem filiżankę i włączyłem komputer. Ekran radośnie 
pojaśniał, zaszumiał malutki wentylatorek i wesoło zastukał 
twardy dysk. Zgłosił się system. Wystukałem na klawiaturze 
hasło ogólnoamerykańskiej sieci USNET i po chwili na ekranie 
miałem potwierdzenie przyjęcia zgłoszenia. Od tej chwili mój 
malutki komputerek stał się częścią olbrzymiego zespołu 
różnych komputerów w całych Stanach. Pozostawało mi tylko 
czekać.

Dokładnie o godzinie 9.10.00 w terminalu numer 3 na stacji 
obsługi transakcji walutowych nastąpi malutkie zwarcie. Nic 
poważnego, żadnych snopów iskier i efektów akustycznych, w 
których lubują się reżyserzy filmów. Komputery nie psują się 
w sposób efektowny. Po prostu nagle przestają działać.
Tak stanie się za chwilę z terminalem, w którym 
osobiście dwa dni temu podczas pełnienia dyżuru założyłem 
malutki kondensatorek z zegarem bateryjnym. Ekran komputera 
ściemnieje i na nic zdadzą się nerwowe zabiegi operatora 
najpierw zresetowania komputera, a potem próba wyłączenia i 
włączenia maszyny. Wtedy naciśnie on przycisk wzywający 
kontrolę techniczną giełdy i poczeka na fachowca elektronika. 
Obaj spróbują przywrócić komputerowi zdolność działania, co 
nie da żadnych efektów. Niemożliwa jest praca komputera ze 
spalonym głównym procesorem i ponad połową kości pamięci. 
Wtedy elektronik podniesie słuchawkę i zażąda trwałego 
odłączenia uszkodzonego terminala od sieci. Główny operator 
giełdy podziękuje losowi, że awaria zdarzyła się na 
dwadzieścia minut przed startem pierwszych operacji 
giełdowych, sięgnie do przełącznika numer trzy na tablicy 
transakcji walutowych i przekręci go w lewo. Powinno to 
spowodować odcięcie terminala o tym numerze od sieci aż do 
czasu jego naprawienia i ponownego włączenia. Ale moje ręce 
dwa dni temu zwarły na stałe przewody w tym przełączniku tak 
sprytnie, że przekręcenie go w lewo spowoduje tylko 
zgaśnięcie lampki kontrolnej na tablicy, natomiast nie 
spowoduje odłączenia samego terminala. Teraz rozpocznie się 
następna faza operacji. Mój komputer wyśle do programu 
kontroli sieci giełdowej sygnał gotowości do pracy podając 
numer kodowy terminala numer 3. Sieć zaakceptuje to jako 
powrót terminala do sieci i wyśle sygnał kontrolny do 
sprawdzenia tożsamości. Po otrzymaniu właściwej odpowiedzi 
mój komputerek zostanie uznany za pełnoprawną końcówkę sieci 
i będzie włączony do operacji giełdowych. Zdobycie numeru 
kodowego terminala kosztowało mnie miesiąc prób i błędów. 
Przypominało próbę zgadnięcia numeru automatu telefonicznego 
w budce na rogu ulicy przez wykręcanie kolejnych numerów i 
czekanie na dźwięk dzwonka.
   Płytkę identyfikacyjną odpowiedzialną za wysłanie dobrego 
hasła do centralnego komputera wymontowałem bezpośrednio z 
terminala i zamontowałem w swoim Sharpie. Ponieważ centralny 
komputer sprawdzał tożsamość terminala tylko w przypadku 
powrotu do sieci po awarii, nie musiałem się obawiać o 
ujawnienie kradzieży przed sprawdzeniem plomb na obudowach 
terminali. Przy kradzieży płytki i montażu kondensatora 
musiałem zerwać plombę na obudowie komputera, lecz dokładna 
kontrola plomb odbywała się raz na tydzień w poniedziałek, a 
dzisiaj była środa. Na wszelki wypadek założyłem na pudło 
komputera imitację plomby tak, aby jakiś nadgorliwy operator 
nie wszczął alarmu za wcześnie.
   Minęła 9.10. Dałem jeszcze pięć minut operatorowi i 
elektronikowi na dojście do wniosku, że awaria terminala 
numer 3 jest jednak poważna. Plan był dobry, mimo to z 
napięciem wpatrywałem się w ekran komputerka wystukując kod 
ponownego wejścia do sieci. Akces został przyjęty. Teraz 
byłem pełnoprawnym operatorem giełdy. Operacja okradzenia 
kogoś za pomocą komputera nie jest już tak prosta jak kilka 
lat temu. Nie wystarczy przelać na swoje konto milion
dolarów i podjąć je z banku. Teraz nad poprawnością 
przelewów czuwają programy strażnicze, gotowe natychmiast 
podjąć alarm, gdy wykryją jakąś nieprawidłowość. Z reguły 
pociąga to za sobą automatyczną blokadę konta i donos na 
policję. Przyłapany delikwent zostaje pozbawiony pieniędzy i 
jest karcony przez organy porządku. Dlatego musiałem 
przygotować wszystko z daleko posuniętą perfekcją i 
ostrożnością.
   Na razie jednak musiałem sprężyć się i skoncentrować na 
testach, jakich wykonania żądał centralny komputer. Przed 
każdą bowiem giełdą operator musiał wykazać, że jest w pełni 
sprawny, aby nie komplikować funkcjonowania rynku. Po 
zakończeniu dnia każda transakcja była i tak badana przez 
innego operatora; żeby firma obsługująca giełdę miała dobrą 
markę, jej operatorzy musieli być OK.
   Spark dbał o jakość swoich usług i stąd te testy wstępne. 
Wykonałem je bez żadnego problemu tak, jak czyniłem to od 
kilkunastu miesięcy. Centralny komputer przestał mnie męczyć 
i przez ostatnie pięć minut przed 9.30 mogłem się 
zrelaksować. A było przed czym. Chciałem w dwie godziny 
zarobić około 5 milionów dolarów i zniknąć w sinej dali, 
zanim kontrolerzy giełdy zbadają transakcje zawarte za 
pośrednictwem mojego terminala.
   Ekran komputerka pstryknął i zapełnił się tabelami kursów 
różnych walut. Po chwili zaczęły napływać wezwania kupna i 
sprzedaży od różnych abonentów. Zacząłem pracę. Wybierałem 
operację i kontrahentów i załatwiałem sprawę. Wszystko było 
proste i nudne jak flaki z olejem. W tym czasie kontrolerzy 
bieżący sprawdzali poprawność transakcji dokonywanych za 
pośrednictwem każdego z terminali. Wiedziałem, że robili to 
najwyżej przez pierwsze pół godziny, potem zabierali się do 
jedzenia i czytania komiksów. Wiedziałem, bo przez pierwsze 
dwa miesiące sam byłem kontrolerem bieżącym, obżerałem się z 
nudów kanapkami i czytałem "Supermana". Z tego, co 
wiedziałem, zwyczaje te nie uległy zmianie.
   Po godzinie (dałem półgodzinną rezerwę na wyjątkowo 
gorliwego operatora) wysłałem sygnał chwilowego zawieszenia 
(operator też czasem musiał iść do toalety) i wywołałem 
program GREG. Nad jego stworzeniem biedziłem się przez 
ostatnie pół roku. Wprowadzał minimalne zmiany w kursach 
walut, zmiany na ostatnim miejscu po przecinku. Ponieważ 
kursy i tak cały czas oscylowały, nie można było dostrzec 
tych zmian bez porównania z obowiązującym w danej sekundzie 
kursem ogólnym. A sekunda ta już minęła i kurs zdążył się 
zmienić. Program GREG był inteligentny - ekstrapolował z 
tendencji dotychczasowych kurs waluty i na tej podstawie 
podejmował decyzje, kiedy należy opóźnić daną transakcję o 
kilka sekund, a kiedy przyśpieszyć. Byłem naprawdę dumny z 
tego programu i mogłem go zapewne sprzedać firmie Sparka za 
ładnych kilka tysięcy dolarów lub grać na giełdzie sam. To 
pierwsze jednak dawało za mało pieniędzy, drugie zaś 
wymagało olbrzymich zasobów gotówki. Zdecydowanie 
rozwiązanie, które wybrałem, było najbardziej efektywne.
   Przez godzinę mojej dotychczasowej pracy GREG zbierał 
dane i gdy tylko ponownie włączyłem się w giełdę, 
program zaczął zarabiać dla mnie pieniądze. Sam wybierał 
kolejne operacje i dokonywał obrotu gotówką. Siedziałem 
przed ekranem z satysfakcją obserwując rosnącą nadwyżkę 
na moim koncie. Program był tak skonstruowany, że po 
uzbieraniu 5 mln dolarów wyłączał się sam, uprzednio 
przekazując pieniądze na konto banku mieszczącego się dwie 
ulice od mojego mieszkania. Nie muszę chyba dodawać, na 
czyje nazwisko było to konto.
   Program nie mógł zarobić ani centa więcej. W ten sposób 
zabezpieczyłem się przed własną chciwością. Nadmierna 
zachłanność prowadziłaby do niebezpiecznego zmniejszenia się 
rezerwy czasowej koniecznej do pobrania pieniędzy i ucieczki 
samolotem poza granice USA. Wiedziałem, że moje oszustwo 
wyda się najprawdopodobniej w ciągu godziny od zamknięcia 
giełdy. Po następnych trzydziestu minutach będą wiedzieli, 
kto to zrobił i gdzie powędrowały ukradzione pieniądze. 
Przekazanie moich danych i rysopisu na posterunki graniczne 
to kwestia kilku minut, a wtedy wydostanie się z kraju 
stałoby się nie lada problemem. Zamierzałem tego uniknąć 
wiejąc, zanim kradzież się wyda. To zaś wymagało czasu.
   Cichy brzęczyk w komputerku, moje serce zabiło 
zdecydowanie mocniej. Na ekranie w okienku, gdzie program 
podawał na bieżąco zarobioną sumę, widniała jak byk piątka z 
sześcioma zerami. Miałem swoje pięć milionów. Teraz komputer 
wyjdzie z sieci wysyłając sygnał przerwy. Po pewnym czasie 
operator bieżący zdziwi się, że terminal numer 3 nie 
wykonuje żadnych operacji i zadzwoni do operatora głównego, 
ale ten odpowie, że terminal jest z powodu awarii nieczynny 
i po sprawie. Czekałem. Nagle zorientowałem się, że coś 
poszło nie tak. Komputer nie wychodził z sieci. Zamiast 
pożegnalnego napisu BYE, BYE na ekranie pojawiły się nagle 
nowe tabele i wykresy. Prawdę mówiąc zgłupiałem. Dane na 
ekranie nie miały nic wspólnego z giełdą. Przeleciałem 
wzrokiem po cyfrach - jakieś współrzędne, stopnie, minuty, 
niezrozumiałe nazwy, chyba oznaczenia kodowe. Zagapiłem się 
jak neandertalczyk na telewizor. W głowie kołatała mi jedna 
myśl: coś jest źle. Nic nie wynikało z tego genialnego 
spostrzeżenia i gapiłbym się tak dowolnie długo, gdyby nagle 
na ekranie nie pojawił się wielkimi literami napis WHO ARE 
YOU? i mniejszymi literami PLEASE, ENTER YOUR CODE...

   Wpadłem w niezły pasztet. GREG przy próbie wyjścia z 
sieci giełdy władował się w inną sieć. To mógł być zbieg 
okoliczności. Identyczne hasło wywołania, brak wolnej linii 
transmisji lub coś podobnego, coś co mogło zdarzyć się 
każdemu. Ale zdarzyło się mnie i to w niekorzystnym 
momencie. Trudno, miałem jeszcze sporo czasu, podam byle 
jaki kod i ta obca sieć mnie wyrzuci. Komputerek zapiszczał 
ponaglająco. W tej chwili spłynęła na mnie fala gorąca. Ja 
już byłem w tej sieci, widziałem przecież dane i tabele. To 
nie program wejściowy pytał mnie o kod, lecz program 
strażniczy. Musiał zorientować się, że ktoś spoza kręgu 
adresów listy kontaktów autoryzowanych grzebie się w danych 
i przerwał podgląd, aby zapytać się o kod. Różnica była 
zasadnicza. Bramkarz, czyli program wejściowy po otrzymaniu 
złego kodu po prostu nie wpuszczał użytkownika do danych, 
strażnik zaś zwykle podnosił alarm. Nowsze wersje dobrych 
programów blokowały niepożądany terminal. Jeśli natknąłem 
się na dobry program, będę miał trudności z odblokowaniem 
mojego Sharpa. Musiałem zaś to zrobić, by wyjść z sieci 
giełdy i zyskać dodatkowe dwie godziny, zanim zaczną mnie 
szukać.
   Mój komputer zapiszczał przeciągle, a napis na ekranie 
począł mrugać. Wystukałem ponad dwudziestoliterowy ciąg 
znaków i wcisnąłem ENTER. Ekran błysnął i zgasł. Na moment. 
Teraz pojawił się inny napis, na którego widok poczułem, jak 
usta same układają mi się do uśmiechu - YOU ARE DEAD! 
Pamiętam, jak pierwszy raz dorwałem się do systemu 
informacyjnego szpitala na Bronxie i wszystkie rubryki o 
stanie chorych uzupełniłem podobną informacją. Byłem wtedy 
trzynastoletnim gówniarzem i takie kawały wydawały mi się 
wspaniałą zabawą. Trudno, nie wyjdę z sieci. Zmniejszało to 
rezerwę czasową do trzech godzin, ale taka też mi wystarczy. 
Sięgnąłem do wyłącznika komputera, gdy zza pleców doszedł 
mnie trzask, a na dywan sypnęło iskrami. Obracając się 
dostrzegłem kątem oka ruch w okolicach okna. Nie zwróciłem 
na to uwagi i skoncentrowałem się na źródle iskier. To był 
zamek w moich drzwiach wejściowych. Zwykły elektroniczny 
zamek z ośmiocyfrowym kodem i podwójnym ryglem. Teraz oba 
rygle zostały stopione w jeden, jakby ktoś pracował nad nimi 
palnikiem acetylenowym. To, co wziąłem za iskry, musiało być 
kroplami stopionego metalu z zamka. Zamek został zablokowany 
w pozycji zamkniętej. Jeszcze tego brakowało. Jakieś 
cholerne kiloamperowe zwarcie w obwodzie. Nie wiedziałem, że 
coś takiego jest w ogóle możliwe. Przecież gdybym akurat 
trzymał dłoń na klamce mogło mnie zabić. Trzęsącą ręką 
sięgnąłem po telefon, aby przywołać dozorcę, gdy mój wzrok 
padł na ekran nadal włączonego komputera. Spokojnie jaśniał 
tam napis, którego treść wolno docierała do mojej 
świadomości, a kiedy już dotarła, poczułem, jak miękną mi 
nogi: YOUR DOOR IS CLOSED!                                   
   Po chwili zapaliły się kolejne litery: YOUR WINDOWS ARE 
CLOSED TOO.
   Nieprzytomnie spojrzałem na okna. To był ten ruch, na 
który nie zwróciłem uwagi. Podbiegłem i szarpnąłem za 
obrotową klamkę. Nic. Szarpnąłem mocniej i klamka została mi 
w ręku. Zacząłem się pocić. To on, ten pieprzony strażnik! 
Odnalazł miejsce, z którego nastąpił kontakt z jego siecią i 
dobrał mi się do dupy. Chciał mnie wyizolować i uwięzić do 
chwili, gdy przybędą policjanci. Cholera, to nie było to, 
czego pragnąłem najbardziej. Doskonale orientowałem się, co 
się stało. Dzisiaj niemal każdy blok mieszkalny miał w 
swoich podziemiach sporą metalową skrzynię. Był to centralny 
komputer domu. Sterował ogrzewaniem, sprawdzał poprawność 
kodów otwierających drzwi w mieszkaniach, zajmował się 
klimatyzacją, utrzymaniem odpowiedniej temperatury w rurach 
z ciepłą wodą i setką innych czynności ważnych dla 
poprawnego i ekonomicznego funkcjonowania bloku jako 
jednostki w strukturze urbanizacyjnej miasta.
   Program strażniczy dobrał się do naszego komputera 
mieszkalnego i spowodował, że ten podał wysokie napięcie na 
mój zamek w drzwiach. Prąd o wielkim natężeniu 
stopił rygle w jedną masę. Jednocześnie fałszywa informacja 
o warunkach zewnętrznych spowodowała zamknięcie i 
uszczelnienie okien. Mogło to być na przykład ostrzeżenie o 
skażeniu chemicznym obszaru. Ponieważ centralą telefoniczną 
też sterował komputer, strażnik mógł się tam włamać i 
spowodować blokadę mojego telefonu. Wszystko to było możliwe 
pod jednym warunkiem - trzeba było mieć na to co najmniej 
tydzień. Oba systemy były do złamania, ale miały całkiem 
niezłe zabezpieczenia i obejście ich wymagało nie lada pracy 
oraz przede wszystkim czasu. Trzeba było bowiem działać 
niesłychanie ostrożnie i delikatnie. Programy strażnicze w 
tych systemach podnosiły larum o byle co i cała robota szła 
na marne. Sam próbowałem to kiedyś robić i choć jestem 
całkiem niezły w te klocki, nie udało mi się wiele zwojować 
z moim komputerem mieszkalnym. Ten program strażniczy musiał 
mieć albo niesłychaną moc albo nie potrzebował wcale 
włamywać się do innych systemów. Miał po prostu zapewniony 
akces do wszystkich tych sieci. To ostatnie znaczyło, że był 
to program NSA - Agencji Bezpieczeństwa USA. Poczułem wielką 
kroplę potu wędrującą mi po plecach. NSA oznaczało poważne 
kłopoty. Gdyby rzecz się wydała, większa kara groziła za 
włamanie się do ich sieci niż za kradzież pieniędzy. Wniosek 
był jeden: musiałem pryskać, odebrać swoje pieniądze i 
jechać na lotnisko. Za półtorej godziny miałem samolot do 
Madrytu i nie chciałem się spóźnić. Raczej nie wierząc, by 
to coś dało, podniosłem słuchawkę telefonu. Oczywiście, tym 
też się zajął - telefon był głuchy jak pień tysiącletniego 
dębu. Stąd pomocy nie otrzymam. Rozejrzałem się po pokoju. 
Właściwie miałem tylko jedną drogę ucieczki - okno. 
Mieszkałem, co prawda, na ósmym piętrze, ale balkon sąsiada 
był zaledwie o metr od mojego. Wystarczyło rozbić 
zatrzaśniętą szybę i przeskoczyć głęboką, choć wąską 
przepaść. Podniosłem z podłogi taboret, wziąłem potężny 
zamach i zamarłem w kretyńskiej pozie statuy wolności, tyle
że zamiast znicza w ręce dzierżyłem krzesełko.

Zawsze miałem czuły węch.
   Odkąd pamiętam, potrafiłem wywąchać w domu każde, choćby 
nie wiem jak dobrze ukryte, łakocie. Doprowadzało to do 
szału rodziców znajdujących mnie często radośnie 
umazanego czekoladą lub masłem orzechowym. Teraz powonienie 
uratowało mi życie. Poczułem bowiem zapach gazu. Ledwo 
uchwytny, rozrzedzony, ale mój nos już złapał ten zapach i 
przekazał mi odpowiedni sygnał. Postawiłem taboret na 
podłodze i poszedłem do kuchni. Gdy tylko przekroczyłem jej 
drzwi, zapach stał się o wiele intensywniejszy. I nic 
dziwnego. Wyraźnie słyszałem syk uchodzącego gazu. Dochodził 
z mojej kuchenki, co było o tyle dziwne, że wszystkie pięć 
pokręteł były ustawione w pozycji zamkniętej. A jednak gaz 
uciekał przez palniki w kuchence. Już przed wizytą w kuchni 
było mi gorąco z wrażenia, tak gorąco, że nie mogło być 
bardziej. Teraz przekonałem się, że tamto uczucie było jak 
arktyczna zima przy upale Sahary. Ten cholerny program 
strażniczy naprawdę chciał mnie zabić. Dążył do tego z 
precyzją i konsekwencją. Uwięził mnie najpierw w 
mieszkaniu, a teraz załatwiał mnie gazem. Dorwał się do 
podprogramu regulującego ciśnienie gazu w rurach domu i 
zwiększył je do maksimum. Zawory w kuchence puściły i gaz 
zaczął się ulatniać. Kiedy będzie go dość, strażnik 
spowoduje zapewne zwarcie w którymś z dziesiątków obwodów 
oplatających moje mieszkanie, parę iskier i za chwilę 
powitam Świętego Piotra wyniesiony ku niebu potężną 
eksplozją. Cholernie cwany plan. Z tego, co zostanie z 
mojego mieszkania, nie da się nic wywnioskować - wybuch 
zatrze wszelkie ślady, zniszczy każdą wiadomość czy poszlakę 
mogącą prowadzić w stronę NSA.
   Mimo przerażenia poczułem nagle podziw dla programu i 
tego, kto go stworzył. To musiał być wspaniały umysł, 
genialny programista, być może nie jeden, lecz cały zespół.  
Byłem teraz pewien, że gdybym rozbił szybę w oknie, program 
odpowiednio zinterpretowałby spadek natężenia w obwodach 
grzejnych szyby, które musiałbym przecież zniszczyć. Nie 
wiedziałem, co on by zrobił wtedy. Być może, zaryzykowałby 
wcześniejszą próbę wywołania eksplozji lub wybrałby inną, 
równie niebezpieczną dla mnie opcję. Nie miałem pojęcia, ale 
nie zamierzałem ryzykować. Wspiąłem się na stół kuchenny i 
zamknąłem główny zawór na przewodzie gazowym. Zawór był 
solidny i aby go zniszczyć, strażnik musiałby zwiększyć 
ciśnienie gazu tak, że prędzej pękłyby rury w całym bloku 
niż to zabezpieczenie. Rury w całym bloku! Poczułem, jak 
włosy stają mi na głowie. Przecież ciśnienia w rurach 
dostawczych nie da się zwiększyć wybiórczo. Taka była 
konstrukcja sieci i koniec. To, co działo się u mnie, 
musiało mieć miejsce w całym pionie mieszkalnym. A więc na 
nic zamykanie dopływu gazu w moim mieszkaniu, pode mną i w 
mieszkaniach wyżej. Z wolna dopełniał się szatański plan 
programu-mordercy. Oznaczało to, że nie zginę tylko ja. W 
eksplozji, która mogła lada chwila nastąpić, zginą wszyscy 
mieszkańcy bloku i jeden Bóg wie, ilu jeszcze przechodniów.  
   Co, do cholery, było w tych tabelach, że trzeba zabić 
dziesiątki ludzi, aby nikt niepowołany o nich nie wiedział?  
Wszystko jedno, co to było za gówno, nie miałem zamiaru za 
nie umierać. Zeskoczyłem ze stołu o mało co nie łamiąc nogi 
i pognałem do pokoju. Zatrzymałem się naprzeciw drzwi 
wejściowych. Tędy nie było drogi ucieczki. Nawet Wielki 
Arnold nic by nie zdziałał. Równie dobrze mogłem próbować 
przebić się na wprost przez dzielącą mnie od korytarza 
ścianę. Nie próbowałem. Okno też nie wchodziło w rachubę.  
Nie mogłem uwierzyć, że nie ma wyjścia. Myśl! - powtarzałem 
sobie na głos. Zaczęła ogarniać mnie panika. Czułem jej 
macki oplatające w szybkim tempie mój umysł. Ręce zaczęły mi 
latać, trząsłem się jak galareta na rowerze. Zacisnąłem 
pięść i z całej siły rąbnąłem w ścianę. Pomogło. Na chwilę 
mózg przestał pracować walcząc z bólem dłoni. Kiedy po kilku 
sekundach ból nieco osłabł, poczułem się znowu sobą. Ręka 
rwała mnie, jakbym stracił dwa palce, ale znowu mogłem 
myśleć jasno. Z każdą chwilą przybliżała się śmierć. Lada 
moment program uzna, że wystarczająco dużo gazu wydostało 
się na zewnątrz, by eksplozja była dostatecznie silna i 
wtedy wywoła ją. Z pokoju nie było wyjścia, łazienka też 
odpadała, tam nie ma żadnych otworów poza odpływem w wannie 
i ściekiem klozetowym - oba za wąskie dla średnio utuczonego 
szczura. Co dopiero dla mnie!  
   Wróciłem do kuchni. Nic, żadnej drogi na zewnątrz poza 
malutkim wentylatorem i zsypem na śmieci. Rany boskie - zsyp 
na śmieci! Jestem pewien, że pobiłem rekord świata w 
szybkości demontażu pojemnika zsypowego jedną ręką - lewa 
pięść była na razie nie do użytku. Ostatni ruch i przede mną 
ziała czarna cuchnąca czeluść. Wiedziałem, że jeśli 
zacznę się zastanawiać, nigdy się nie zdecyduję - skoczyłem 
bez zastanowienia. Mając w perspektywie ponad dwadzieścia 
metrów pionowego spadku żaden rozsądny człowiek nie 
zdecydowałby się na ten krok. Ja nie znalazłem innego 
wyjścia. Wlazłem w otwór nogami naprzód, starając się usiąść na 
moment na brzegu, ale chora ręka ześliznęła się po ścianie i 
poleciałem w czarną otchłań.
   Żadnego druzgocącego zderzenia z twardym podłożem. Miękko 
i łagodnie zjechałem pochyłym szybem i wpadłem po uszy w 
stos puszek, papierów i szmat. To był cud. Z nieznanych 
powodów projektanci budynku zdecydowali, że lepsze są 
ukośnie montowane szyby zsypowe niż zajmujące o wiele mniej 
miejsca szyby pionowe. Może wiązało się to z umiejscowieniem 
wlotów do zsypu bezpośrednio w mieszkaniach, może chodziło o 
redukcję hałasu? Ważne, że nadal żyłem.
   Zanim zdążyłem się zdziwić i ucieszyć takim obrotem 
sprawy, biegłem już do wyjścia z podziemi budynku. Po drodze 
musiałem zrobić jeszcze jedną rzecz. Musiałem znaleźć główny 
wyłącznik prądu w bloku. Program strażniczy nie wiedział, że 
udało mi się wydostać z mieszkania, nie zaniecha wobec tego 
dzieła zniszczenia. Mógł spowodować eksplozję tylko poprzez 
wywołanie zwarcia. Odcinając prąd uniemożliwię mu to 
dokumentnie.
   Wiedziałem, gdzie jest ten pstryczek, od którego zależało 
teraz życie kilkuset osób, wiedziałem dokładnie. Dokładne 
plany budynku każdy jego lokator otrzymywał z chwilą 
wprowadzenia się do mieszkania. Ale żaden plan nie 
pokazywał, jak dotrzeć do wybranego miejsca startując z 
kubła na śmieci. Biegłem po korytarzach kierując się 
bardziej instynktem niż wiedzą. Wreszcie na jednej z 
mijanych ścian zobaczyłem nad małą szklaną gablotką 
upragniony napis: GŁÓWNY WYŁĄCZNIK ENERGETYCZNY. To było to! 
Łokciem rozwaliłem szybkę, ująłem w zdrową dłoń plastykową 
rączkę i niemal wyrywając ramię ze stawu szarpnąłem ją w 
dół. Natychmiast zgasły wszystkie światła w korytarzu. To 
samo musiało się dziać w całym bloku, odciąłem bowiem dopływ 
energii elektrycznej na wszystkich kondygnacjach. Teraz 
strażnik nie mógł już zrobić zwarcia i tym samym wysadzić 
bloku w powietrze. Wygrałem!
   Potykając się, po omacku dobrnąłem do tylnego wyjścia z 
bloku. Ręka rwała jak szalona, byłem brudny i cuchnąłem 
zsypem. Wszystkie moje rzeczy oprócz prawa jazdy i tego, co 
miałem na sobie, zostały w zaryglowanym pokoju na górze. Za 
parę godzin będę miał na karku policję, o ile wcześniej nie 
dopadną mnie typy z NSA. Teraz naprawdę nie mieli innego 
wyjścia niż zabicie mnie. O ile bowiem nie wiedziałem nic o 
tajnych danych z ich sieci, to mogłem narobić niesamowitego 
bałaganu posyłając swoją relację do prasy. Musiałem zniknąć 
i to szybko. W banku dwie ulice dalej miałem na koncie 5 
milionów dolarów. Gdybym jednak zjawił się w takim stanie 
jak obecny, kasjer dla pewności wezwałby najpierw policję i 
z szybkością policyjnego radiowozu znalazłbym się w pierdlu. 
Po drodze wskoczyłem więc na piętnaście minut do publicznej 
łaźni, gdzie umyłem się, a w tym czasie ekspresowa pralnia 
uprała i wyprasowała moje ubranie. Zapłaciłem resztką 
pieniędzy, jaka została mi po wykupieniu biletu lotniczego i 
poszedłem do banku.

Kasjer po spojrzeniu na czek zaprowadził mnie do zastępcy 
dyrektora. Tam wymigując się od herbaty i wciąż podkreślając 
brak czasu podpisałem jeszcze specjalną dyspozycję i 
dostałem wreszcie pieniądze. Udało mi się nie przyjąć usług 
biura ochrony banku na dostarczenie mnie z pieniędzmi w 
bezpieczne miejsce i po dwudziestu minutach wyszedłem z 
walizką pełną gotówki. Spojrzałem na zegarek. Do zamknięcia 
giełdy pozostała niecała godzina. Po następnej zaczną mnie 
szukać. Teoretycznie pozostało mi 120 minut na opuszczenie 
kraju. Wiedziałem jednak, że nie mam już ani sekundy. Na 
wszystkich portach lotniczych i przejściach granicznych 
czekał na mnie jakiś facet z NSA. Czekał, aby zabić. I nie 
było tam żadnego zsypu ani głównego wyłącznika. Prędzej czy 
później będę musiał stawić czoło tym facetom. Ale na razie 
byłem wolny. Z pewnością niedługo dowiedzą się, co zrobiłem 
i ile pieniędzy ukradłem. Ale na banku trop się urwie. Będą 
mnie szukali, to jasne. Jednak z taką kupą szmalcu mogłem 
się zaszyć tak, że mnie nie znajdą. Przynajmniej nie od 
razu. Po głowie chodziła mi myśl o jakimś nie za dużym i nie 
za małym miasteczku przy granicy z Kanadą. Spokojne i 
dostatnie życie, bez fajerwerków - to było coś dla mnie.
   Ale już wtedy, gdy idąc po słonecznej stronie ulicy 
rozważałem swoją przyszłość, wiedziałem, że to nie koniec 
historii. Kiedyś, może nawet już niedługo, usiądę przy 
klawiaturze dużo większego komputera niż mój Sharp. Spośród 
milionów krążących w sieci programów odnajdę ten właściwy i 
dobiorę się do niego tak, jak on dobrał się do mnie. Żaden 
program nie działa bezbłędnie. Każdy ma jakąś lukę, choćby 
jedną, najmniejszą. Przysiągłem sobie, że odnajdę ją w tym 
programie i wedrę się przez nią do środka systemu. W jego 
zakamarkach odnajdę wszystkie potrzebne kody i wtedy to ja 
zabawię się w Boga. Wyczyszczę banki danych, wykasuję pamięć 
i rozwalę zasilanie tak, że z centralnego komputera zostanie 
kupa żużlu i dymiących drutów. Wtedy odeślę mu jego 
prosty komunikat, choć po drugiej stronie nie będzie już 
niczego ani nikogo, kto potrafiłby go odebrać. YOU ARE DEAD!
   I nacisnę ENTER.
                                     Sławomir Prochocki

                     SŁAWOMIR PROCHOCKI
Urodzony 24.01.1964 r. w Ełku. Absolwent Wydziału Fizyki 
Uniwersytetu Warszawskiego, pracuje jako pośrednik handlu 
komputerami. Czytelnik "Fantastyki" od pierwszego numeru. 
"Kontra" jest jego literackim debiutem.
                                                    (mp)

