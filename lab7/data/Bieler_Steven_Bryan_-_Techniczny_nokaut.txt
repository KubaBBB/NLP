Autor: Steven Bryan Bieler
Tytuł: Techniczny nokaut

(T.K.O.)

Z "NF" 7/91




   Reuben pokonał go w pierwszej minucie czwartej 
rundy. Czysto trafił lewym prostym, prawym i znowu lewym 
prosto w blok głowowy. Mata zadrżała pod padającym, 
ogłuszonym robotem. Sędzia ringowy odliczał, podczas gdy 
Reuben czekał dygocąc w narożniku.
   - ... dziewięć i dziesięć! Maszyna znokautowana!
   Drewniane krzesła wypełniające Pałac zgrzytnęły po 
betonie. Tłum wstał i zaczął wiwatować na cześć mistrza. 
Reuben zrobił krok do przodu, czując jak drżą mu kolana. 
Sędzia ringowy uniósł ramię zawodnika.
   - Zwyciężył w czwartej rundzie przez spowodowanie 
zakłóceń narządu równowagi... Reuben Rutkowski, Ludzka 
Maszyna Boksująca!

- Ludzka Maszyna Boksująca! - powtórzył Paulie 
rozsznurowując mu rękawice. - Zarząd nie pozwala im 
powiedzieć "Boksujący Głupek".
   - Daj spokój, Paulie - odparł Reuben. Program robota był 
dość przeciętny - krok i cios, krok i cios, wszystkie ataki 
w głowę, mniej uwagi poświęcał obronie. Ale choć 
brakowało mu finezji, nadrabiał wytrwałością. Reuben miał 
wrażenie, że jego głowa jest sercem dzwonu.
   - Reuben Rutkowski, Boksujący Miszugene - mruknął Paulie.
   Reuben położył się na wznak na stole. - Nie zdenerwujesz 
mnie takimi wyzwiskami. Nie wiem, co to znaczy. 
- Rozprostował palce, zaczął poruszać dłońmi w przegubach. 
Mimo że rękawice miały specjalną wyściółkę, czuł, że ręce 
ma zdrętwiałe od uderzeń zadawanych w metalową skórę 
przeciwnika. Mięśnie jego przedramion drżały po przeżytym 
wysiłku.
   Paulie ujął lewą rękę Reubena i masując delikatnie, zaczął 
przywracać ją do życia. - Z boku nie wyglądało to dobrze - 
powiedział. - Wcale nie wygrałeś z programem, to on 
przegrał.
   - Co, według ciebie, robiłem źle?
   - Mnóstwo rzeczy. Słabe uniki głową. Kiedy wyprowadzasz 
cios prawą, unosisz stopę. Zadajesz prosty i nie idziesz za 
nim, tylko pchasz.  Nie jesteś już taki szybki. W końcu cię 
dopadną.  
   - Nie mogę wyprowadzać tylu ciosów na raz, Paulie. Wcale 
nie jestem wolny. Czasami po prostu trudno się 
skoncentrować.  
   - Nie mówię o zmęczeniu. - Paulie zabrał się za drugą 
rękę. - Mówię o podstawowych rzeczach, Boksująca Maszyno. 
Postawa, właściwy ruch, układ rąk. Przewidywanie błędów 
przeciwnika. Wykorzystywanie ich.
   - Przewiduję wykład.
   - Podstawy - ciągnął Paulie nie zwracając uwagi na jego 
słowa. - Głowa nisko, ręce wysoko...
   - Daję słowo, Paulie, wcale nie musisz...
   - ... prawidłowa postawa, wyprostowana prawa ręka...
   - ... nie jestem już dzieckiem...
   - ... lewy prosty, podbródkowy. Podstawy.
   - ... i nie cierpię, kiedy traktujesz mnie w ten sposób! 
- Reuben zsunął się ze stołu.  Czuł, że ręce, w których 
powracało czucie, kłują go niemiłosiernie. Prysznic wydawał 
się być strasznie daleko.
   - Walcząc z robotami można doznać obrażeń. - Paulie 
ręcznikiem wytarł pot ze stołu. - Można zostać zabitym.
   Reuben oparł się o ścianę. Czuł pod dłońmi szorstką 
powierzchnię betonu, jakby posypaną piaskiem. Te pouczenia 
irytowały go już od dawna. - Można zostać zabitym 
przechodząc przez jezdnię - stwierdził. - I doznać obrażeń 
udzielając nieproszonych rad.  
   - Boks już od dawna jest nielegalny, Reuben...
   - Ale walka z maszynami jest, Paulie.
   - ... z wyjątkiem tego stanu, New Jersey i Florydy. A jak 
sądzisz, długo to się jeszcze utrzyma?
   - Nie wiem. Ale dopóki się utrzyma, będę miał pracę.
   - Powinieneś znaleźć sobie pracę w muzeum - oznajmił 
Paulie. - Postawilibyśmy cię obok maszyny parowej i maszyny 
do pisania.  
   Reuben z trudnością manipulował kurkami prysznica. W jego 
głowie wciąż brzęczał gong kończący walkę. Miał ochotę utopić 
Pauliego i ten gong w powodzi wrzątku. - Dziś 
wieczór wygrałem, Paulie! - wrzasnął. - Zawsze wygrywam!
   - I cóż to on wygrywa? - Paulie zwinął ręcznik w kulę i 
cisnął do metalowego kosza. Kopnął kosz, szarpnięciem 
otworzył drzwi do kabinki prysznica, wsunął rękę do środka i 
zakręcił wodę. - Na litość boską, Reuben, nie musisz w ten 
sposób zarabiać na życie.
   Reuben przygładził włosy dłonią, zaczesując je do tyłu i 
otarł twarz. - Sam walczyłeś - powiedział.
   - Walczyłem z istotami żywymi - odparł Paulie. - 
Walczyłem z ludźmi, którzy w rękawicach mieli  r ę c e  - 
ciało i krew - a nie chrom!
   - Robotów nie robi się z chromu, Paulie.
   - Nie, robią je z głąbów, takich samych jak twoja głowa! 
Co udowodniłeś dzisiejszej nocy?
   Reuben odsunął dłonie Pauliego z kranów. - Że jestem 
dobry - powiedział. - Że jestem dobry w tym, co robię.
   - Jak worek treningowy.
   - Daj mi wziąć prysznic!
   Paulie zatrzasnął drzwi. Reuben ponownie odkręcił 
wodę, najgorętszą, jaką mógł wytrzymać. 
Oparł się o wyszczerbione kafelki i nasłuchiwał krzątaniny 
Pauliego pakującego sprzęt i mamroczącego coś nad ręcznikami 
i butelkami z olejkiem do masażu. Nagle Paulie znowu zaczął 
krzyczeć. - Powinieneś być pretendentem do tytułu mistrza,
prawda? Czy nie tak? Reuben Rutkowski powinien być 
mistrzem, a zamiast tego jest głupkiem! - Wyjściowe 
drzwi trzasnęły i Reuben wiedział, że szatnia jest już 
pusta.
   - Pretendent - powtórzył. Włożył ręce pod strumień wody i 
spróbował zmyć z dłoni uczucie, że pokryte są kredowym 
pyłem.

Ktoś zastukał w szybę z matowego szkła. Reuben odwrócił 
się od ekranu, który wciąż nie chciał się zaświecić i uchylił 
drzwi budki. Marcel trzymał tacę z obiadem - jajecznica
i stos grzanek. - Będziesz jadł, czy gadał przez 
telefon? - zapytał. - Mam jeszcze innych gości.
   - Zaraz idę. - Ponownie wystukał numer Valerie. Ale 
wiedział, że nie odbierze telefonu, tak jak nie odbierała, 
kiedy wielokrotnie próbował do niej zadzwonić tego 
wieczoru. Dlatego po ostatniej cyfrze uderzył przycisk
"Odwołać" i odłożył słuchawkę. Nie miał pojęcia,
gdzie Valerie mogła się podziać.
   Jego miejsce przy barku ozdobione było świecą wetkniętą w 
zieloną butelkę od coli. Marcel zapalił świecę i włożył do 
kieszeni zapalniczkę. Uśmiechnął się. Marcel zawsze się 
uśmiechał, nawet gdy interesy szły źle. Czytał gdzieś, że 
uśmiech zapobiega łysieniu. - Obiad podano - powiedział. - 
Zajadaj swoje kalorie.
   Reuben otarł dłonie serwetką. Wciągnął nosem zapach jajek, 
grzybów i masła topiącego się na grzance. Było spokojnie 
i cicho. Poza nim obiad jadły tylko dwie osoby, za oknami od 
czasu do czasu przejeżdżał pojedynczy samochód.
   - Nie - powiedział Reuben, zanim Marcel ponownie napełnił 
mu filiżankę. - Nie, dziękuję. Boli mnie po tym głowa.
   - Dobra. - Marcel odstawił czajnik na kuchenkę, wyjął z 
kieszeni fartucha jakiś papier i usiadł przy biuku za 
chłodziarką. Przejrzał dokument, potem przez 
chwilę wpatrywał się w mrożone bułeczki z rodzynkami i 
miseczki z sałatką ziemniaczaną jakby szukając w nich 
natchnienia, a wreszcie wystukał kilka cyfr na swoim 
mikrokomputerze. - Jak ci poszło dziś wieczór? - zapytał.
   - Wygrałem.
   - Fajnie. - Marcel uśmiechnął się. W tym miesiącu 
zapuszczał baczki. - Jesteś bezsprzecznie mistrzem. Szkoda, 
że nie ma już Światowego Związku Bokserskiego. Po takiej 
serii zwycięstw na pewno musieliby zwrócić na ciebie uwagę. 
Hej, nie uszkodzili cię, co?
   - Nie za bardzo.
   Marcel podniósł wzrok znad klawiatury. Podszedł z 
powrotem do lady, przechylił się przez nią i ujął Reubena za 
podbródek odwracając głowę boksera do światła. - Masz bardzo 
przekrwione lewe oko.
   - Chcesz ze mną uprawiać zapasy, czy pozwolisz mi zjeść?
   - Jedz, jedz. Kiedy skończysz, mógłbyś zadzwonić do 
Valerie. Założę się, że chciałaby mieć jakąś wiadomość od 
ciebie.
   - Już dzwoniłem. Nie ma jej w domu.
   - To zadzwoń później.
   - Marcel, j u ż  jest późno. Nie ma jej w domu, 
rozumiesz?
   - Och, jasne. Dobra. Chcesz jeszcze jajecznicy?
   - Jak tylko skończę to, co mam na talerzu.
   - Dobra. Powiesz mi, jak będziesz chciał dokładkę. - 
Marcel wrócił do swoich rachunków i kwitów.
   Rueben odłożył widelec i potarł czoło. Dzwonienie w 
uszach nie ustawało i ciągle czuł na dłoniach warstwę kredy.
   Ktoś oparł mu rękę na ramieniu. - Hej, banito.
   Reuben wziął do ręki widelec i zaczął znowu jeść. Nie 
lubił Bobby'ego Leveque, nie lubił tego, co dziennikarz 
pisał w swojej gazecie. - O co chodzi?
   Leveque usiadł na sąsiednim stołku. Wziął grzankę ze 
stosiku leżącego na talerzu Reubena i wgryzł się w nią.  - 
Nie słyszałeś? - zapytał, rozsypując okruchy chleba. - 
Dzisiaj Sąd Ustawodawczy stanu Floryda zakazał boksu pod 
jakąkolwiek postacią, w tym również człowieka przeciwko 
maszynie, a nawet maszyny przeciw maszynie. To, co robisz, 
jest od tej chwili nielegalne w Cytrusowym Stanie, czy jak 
go tam nazywają.
   - Nie mieszkam w pańskim Cytrusowym Stanie.
   - No cóż, jest nielegalne i za granicą Stanu Zatokowego. 
- Leveque sięgnął po następną grzankę.
   Reuben odtrącił jego rękę. Butelka keczupu spadła na 
podłogę za kontuarem. - No cóż, nie mieszkam również za 
granicą pańskiego Stanu Zatokowego! - Skrzywił się słysząc 
dźwięk własnego głosu. Decybele były jak ciosy, których nie 
zdołał uniknąć.  - Tu jest Rhode Island, a ja nie jestem 
banitą.  
   - Hej, Bobby, chcesz coś zamówić? - spytał Marcel.
   - Szarlotkę i kawę, garcon - odparł Leveque. - Czy chcesz 
usłyszeć, jak opisałem twoją walkę do porannego wydania?
   - Daj mu spokój - wtrącił się Marcel. Z trzaskiem 
postawił na ladzie kubek i napełnił go kawą. - Reuben miał 
ciężki wieczór.
   - Zawodowiec powinien interesować się
analizą swej sztuki - oznajmił Leveque. Wydobył okulary 
do czytania i niewielki notesik z kieszeni swego wytartego, 
brązowego garnituru. - No, Reuben?
   Reuben odsunął talerz. Jajecznica pachniała apetycznie, 
ale nie czuł jej smaku. Sok owocowy był gorzki. Wytarł 
dłonie serwetką i zastanowił się, dlaczego Leveque robi 
wszystko, żeby wyglądać staro. Nawet nie golił się 
codziennie. - Przeczytaj - powiedział.  
   - Providence, Rhode Island - zaczął czytać Leveque. - 
Reuben Rutkowski wygrał z Nino Cabral przez techniczny 
nokaut w trzeciej rundzie ich towarzyskiej walki rozegranej 
dziś wieczorem w Civic Center. Reuben, prowadząc walką na 
zmianę z normalnej i odwrotnej pozycji, wyprowadził w 
pierwszej minucie dwa prawe proste na głowę Cabrala i 
kombinacją ciosów zepchnął go do defensywy.
   - Chwileczkę - powiedział Reuben.
   - Od tej chwili Reuben kontrolował walkę - ciągnął Leveque 
- przeważając nad Cabralem w liczbie zadanych ciosów trzy do 
jednego. Rutkowski dobrze walczył w zwarciu, wyprowadzając 
lewe i prawe ciosy na korpus oraz ostre uderzenia w głowę. W 
ostatniej rundzie bohaterska obrona Cabrala wywoływała ryk 
zachwytu jego wielbicieli. Wielu skandowało nazwisko 
boksera...
   - Poczekaj! - krzyknął Reuben. Siedzący za przepierzeniem 
z tyłu mężczyzna i kobieta podnieśli głowy.  Marcel zamarł w 
bezruchu, pochylając się po butelkę keczupu.  - To nie była 
dzisiejsza walka!  
   - Która to walka? - spytał Marcel. 
   - Jego pierwsza - odparł Leveque. Złożył papier i schował 
do kieszeni. Wypił łyk kawy. - I Nino nie był maszyną. 
Był człowiekiem. I dobrym bokserem. To była dobra walka, 
Reuben.
   Rutkowski zgniótł w dłoni serwetkę.
   - TKO, techniczny nokaut. Sędzia ringowy musiał zakończyć 
walkę, żeby ocalić starego Nina. Oczywiście, dzisiaj 
wszystko jest, hmmm... bardziej techniczne. Marcel, czy 
mógłbym dostać trochę śmietanki do kawy? Muszę przetrącić 
smak.
   - Dlaczego mi to przeczytałeś? - spytał Reuben.
   - Nino Cabral leży od tygodnia w stanie śpiączki - 
wyjaśnił Leveque. Wbił na widelec kawałek ciasta i włożył go 
do ust, gubiąc przy okazji okruchy na koszulę i krawat. - 
Ostatnie badania wykazały poważne obrażenia czaszki, doznane 
na ringu w Miami. Walczył z modelem 6200, który zbyt wiele 
razy zadał mu ciosy podbródkowe.
   - Dlatego zabroniono boksu na Florydzie? - spytał Marcel.
   - Przypuszczam, że los Nina ma z tym wiele wspólnego.
   Reuben zdjął z oparcia krzesła marynarkę i zarzucił ją na 
ramiona. - Nino wiele mnie nauczył - powiedział. - O boksie. 
O tym... jak pracować nad sobą. - Przypomniał sobie 
przygotowania, godziny analizowania filmów z walk Cabrala, 
przypomniał niepokój i to, jak skoncentrował się 
niczym zwinięta sprężyna, która nie rozwinęła się aż do 
ostatniego, kończącego walkę ciosu.
   - Mam nadzieję, że nie uczył cię niczego o modelu 6200 - 
oznajmił Leveque. Napił się jeszcze kawy. - O co ci jeszcze 
chodzi, Reuben? Dlaczego wciąż jesteś na ringu? Daj mi coś, 
co rzeczywiście będę mógł wykorzystać na mojej kolumnie.
   Reuben odwrócił się na stołku. Marcel zaniósł menu dwóm 
mężczyznom, którzy właśnie weszli.
   Leveque wzruszył ramionami. Przysunął sobie talerz 
Reubena i zaczął zajadać stygnącą jajecznicę. - Niektórzy 
twierdzą, że boks jest sztuką - stwierdził. - Niektórzy 
utrzymują, że to nauka. Jeżeli nauka, to mogę się z tym 
zgodzić. A ty, Reuben, uważasz, że jest w tym jakiś element 
sztuki?
   - Nie wiem - odparł Reuben. Patrzył, jak ciężarówka 
podjeżdża do samoobsługowej stacji benzynowej po drugiej 
stronie ulicy.
   - Kiedy po raz pierwszy postanowiłeś, że będziesz walczyć?
   - Miałem wtedy dziesięć lat.
   - Dziesięć? Byłeś taki młody? Czy uważasz, że cele, które 
wytyczamy sobie w wieku dziesięciu lat, są równie ważne, 
gdy mamy dwadzieścia osiem?
   - Tak - odpowiedział Reuben. - Oczywiście, że są ważne. I 
ciężko pracowałem, by je osiągnąć. - Wstał. Poczuł, że kręci 
mu się w głowie. - Muszę zadzwonić.
   Leveque ponownie spojrzał do notesu. - Czy pamiętasz 
robota, który pilnował tej ulicy?
   Marcel zabrał talerz Reubena, zastanawiając się,
dlaczego Rutkowski stoi, gapiąc się na jakiegoś faceta 
nalewającego benzynę do ciężarówki.
   - Nie pamiętam, ale wy, starsze chłopaki, nazywaliście go
Śmieciarzem, prawda? Robot przemysłowy. 
   - Hej, pamiętam - powiedział Marcel. - Nigdy nie 
bawiłem się z nim w tę cholerną grę, ale...
   - To nie była gra, Marcel. Zdarzało się, że dzieciaki 
ulegały wypadkom i ginęły. Wszystko jest w aktach..
   Reuben musiał usiąść. Jego stołek przy barze był bliżej 
niż krzesło przy stoliku. Położył ręce na blacie, na wilgotnym 
krążku pozostawionym przez jego talerz.
   - Ciągle walczysz ze Śmieciarzem, Reuben?
   - Śmieciarza już nie ma - wyjaśnił Reuben. - Pozbyli 
się go po tym, jak zabił Larry'ego.
   - Larry'ego? - Leveque zaczął przerzucać notatki. 
   - Śmieciarz zabił twojego brata, Reuben? - zapytał 
Marcel.
   - Tak - rzekł Leveque. - Już znalazłem. Miał zaledwie
piętnaście lat.
   - Dosyć! - krzyknął Reuben. - Wiesz o mnie wszystko. 
Przestań strugać głupka!
   Leveque strzepnął okruchy z ubrania. - Nie jesteś 
robotem, Reuben. Nie mogą wziąć śrubokrętu i naprawić cię, 
jeżeli będziesz miał uszkodzoną głowę. Ale roboty mogą robić 
tylko to, do czego zostały przeznaczone. Ty natomiast 
postępujesz według własnego wyboru. I pytam cię, dlaczego
n i e   s t a r a s z  się wybrać? - Skierował się w stronę 
toalety.  
   Reuben wyciągnął z podajnika nową serwetkę i potarł nią 
prawą dłoń.  
   - Masz jakiś kłopot z ręką, Reuben?
   - Kreda - odparł Rutkowski.
   - Co?
   - We śnie... Mam kawałek kredy. Zawsze nowy. Ale kiedy 
się budzę, mam uczucie, że go wciąż trzymam. Taki kurz na 
rękach, rozumiesz?
   Marcel zawzięcie wycierał blat kontuaru. - Może 
zadzwoniłbyś do Valerie? - zapytał.
   - Val, taak - mruknął Reuben. - Powinienem pogadać z 
Nino... - Ruszył w kierunku budki telefonicznej. Marcel 
pobiegł do malutkiej kuchenki. Z radia nad zlewem leciała 
muzyka i szumy. Benny robił znaczki ołówkiem na blankiecie 
totalizatora. - Idź, popilnuj baru - syknął Marcel. Schwycił 
słuchawkę telefonu i zadzwonił do hotelu Embassy. - Z Paulie 
Pacheco, proszę... Dobrze, a czy mogę zostawić mu wiadomość? 
Proszę powtórzyć panu Pacheco, że Reuben jest tutaj, w barze 
Bridge Diner. Powinien  przyjechać i go zabrać. To ważne. 
Zapisał pan?.. Dzięki.  
   Gdy Marcel wrócił na salę, Reubena nie było ani w budce 
telefonicznej, ani nigdzie w zasięgu wzroku. Benny nalewał 
kawę kierowcy ciężarówki. - Gdzie on jest?
   - Kto?
   - Reuben! Gdzie on jest?
   - O, był tu Reuben? Jak mu poszło?
   - Co się stało, Marcel? - spytał Bobby Leveque. Podciągnął 
krawat, próbując zrobić porządny węzeł.
   - Reuben poszedł sobie. Zalazłeś mu za skórę i poszedł.
   Leveque wyjął notes. - Czy powiedział coś przed wyjściem?
   - Że musi porozmawiać z Nino.
   - Jaki Nino? - spytał Benny. Kierowca ciężarówki zasnął 
nad sportową kolumną w gazecie. - Czy Reuben ma kłopoty?
   - Musimy go znaleźć - oświadczył Marcel. - Pilnuj firmy, 
Benny. - Pobiegł po płaszcz.
   Leveque upił łyk kawy z filiżanki kierowcy. - Weźmiemy 
mój samochód. - Założę się, że chce wrócić do hali 
sportowej.  
   - Co się dzieje? - zawołał Benny. Ciekawe, czy mój 
poranny zmiennik przyjdzie, pomyślał, widząc jak poobijany 
pontiac Leveque'a rusza sprzed baru.

Światło sygnalizatora ulicznego zmieniło się z żółtego
na czerwone, zalewając inną poświatą kuchnię maleńkiego 
mieszkanka i futerko pluszowego niedźwiadka, trzymanego w 
ręku przez Reubena. Był to prezent, który miał zamiar dać 
Val na urodziny. Dziesiątego września. Dwa tygodnie temu.  
   Miś siedział zawsze na stoliku przy oknie, oparty o 
opiekacz, który już nie opiekał. A teraz w jakiś sposób 
upadł na podłogę. Reuben pogładził jego futerko. - Pełno tu 
kurzu, koleś.
   W saloniku usiadł na fotelu na biegunach, trzymając misia 
na kolanach. Wytarł ręce o zabraną z kuchni ściereczkę w 
kratkę. Kreda. - Powinienem zadać temu mądrali parę pytań - 
powiedział do siebie. - Co będzie, jeżeli wybiorę? Co to 
znaczy, że mogę wybrać?  
   Kołysał się powoli. Był zbyt zmęczony, by zebrać myśli. 
Robot  mocno go uderzył, hałas nie ustawał i głowa bolała, 
bolała, bolała. - Nie mogę zadać serii ciosów w sekundę, 
Paulie. Nie jestem wolny. Nie uda mu się trafić. Te 
uderzenia... Nie mogę, Paulie...
   - Reuben!
   Był przerażony. Wiedział, że jeżeli się odwróci, zobaczy 
Larry'ego, który wciąż ma piętnaście lat. Zobaczy, gdzie 
Śmieciarz go uderzył. Ale to była jego kolej, by otrzymać 
kredę. Gdyby tylko mógł zasłonić oczy... Gdyby mógł nie 
widzieć nic ponad kołnierzykiem koszuli Larry'ego.
   - Reuben! - Za Larrym stali pozostali członkowie gangu, 
wszyscy ubrani w barwy, których ani on, ani Larry nigdy nie 
zdobyli. Reuben przyjął kawałek białej kredy, uważając, by 
nie dotknąć dłoni.
   - Ale ja mam już dwadzieścia osiem lat - powiedział.  - 
Larry, ja dorosłem. Czy ten cel ciągle jeszcze się liczy?
   Jego brat poruszył się i Reuben musiał zamknąć oczy.
   Dzielnica przemysłowa była pusta. Po drugiej stronie ulicy 
stał zaparkowany samochód, typ, jaki wiele już lat temu 
wyszedł z mody. Wiatr rozpłaszczył gazety i puste opakowania 
po papierosach na wysokim ogrodzeniu z siatki oddzielającej
Border Street od zaułka. Reuben zdjął kurtkę i owiązał się 
nią w pasie, tak jak robili to starsi chłopcy. Potem włożył 
kredę do kieszeni i schwycił siatkę. Chciał coś powiedzieć 
Larry'emu, ale był zbyt przerażony, by spojrzeć na niego. 
Zaczął się wspinać.    
   Ktoś na niego czekał siedząc na górze ogrodzenia. To 
zdarzyło się po raz pierwszy. Twarz człowieka ukryta była w 
cieniu, ale Reuben wiedział kto to. - Buenas noches, Nino - 
powiedział. Metalowa listwa pod pasmami drutu kolczastego 
była zimna. Twarz Nina zakrywał cień.  Jego głowa była jakoś 
zniekształcona, a może to tylko wiatr zwichrzył mu włosy? - 
Nie jestem w stanie wyprowadzać tych serii ciosów - 
powiedział Nino. - Ale nie jestem wolny.  
   Reuben jedną ręką rozwiązał rękawy kurtki. Zarzucił ją na 
drut kolczasty i przeszedł nad nim. - Ładnie mnie 
zwyciężyłeś - rzekł Nino. - Dobrze walczyłeś.
   Uliczkę przecinały pasy jaskrawej bieli i głębokiej 
czerni rzucanej przez rzędy reflektorów umieszczone na 
dachach fabryki. Ciągnęła się aż po horyzont, który należał 
już do zupełnie innej planety, obramowana wzdłuż krawężników 
beczkami z odpadami przemysłowymi. Reuben ruszył do przodu. 
Zadrżał, czując podmuch wiatru, niosącego w powietrzu słony 
smak Atlantyku.
   Usłyszał, jak daleko, w głębi zaułka, coś ciężkiego 
poruszyło się na twardym asfalcie.
   - Podstawy - zawołał Nino z góry ogrodzenia. - Głowa 
nisko! Trzymaj gardę. Lewy prosty! Podbródkowy!
   Światła fabryki zamigotały na lśniącej powierzchni 
czegoś, co natychmiast skryło się w cieniu. Pojawiło się 
znowu w następnym pasie światła, o wiele bliżej. Maszyna 
przypominała stos metalowych pierścieni z doczepionymi 
ramionami o podwójnych przegubach, zakończonymi chwytakami 
i magnesami. Toczyła się na kołach wielkości piłek do 
koszykówki.
   Reuben zaczął biec, ściskając w ręku kredę. Maszyna 
zwiększyła prędkość. - Nie daj się złapać! - krzyknął Nino. 
Reuben wykonał unik w lewo, odczekał niemal do ostatniej 
chwili, a potem odskoczył w prawo. Maszyna zahamowała tuż 
przed murem. Pierścienie korpusu obracały się. Wymachiwała 
ramionami, chwytaki zamykały się i otwierały. Reuben 
przemknął pod nimi, pobiegł dalej w głąb uliczki, zatrzymał 
się i odwrócił gwałtownie. Zobaczył magnetyczną końcówkę 
lecącą w jego kierunku od lewej strony. Schwycił 
manipulator tuż za grubym kręgiem magnesu i zatoczył wraz z 
nim oszałamiający łuk, który zakończył się między 
ogrodzeniem a maszyną. Ruszył do przodu i potknął się. 
Po obu stronach drogę blokowały mu chwytaki i magnesy. 
Maszyna  seriami ciosów zapędziła Reubena do lin. Chwytak 
wykrzesał iskrę ze stojących po prawej stronie beczek, 
magnes wykruszył ze ściany kawałki cegieł z lewej. Tłum 
stał, wiwatując na cześć mistrza, ale od gongu 
dzieliły go jeszcze długie minuty.
   - Przewiduj sytuacje! - zawołał Nino. Stał już nie na 
ogrodzeniu, ale z drugiego boku maszyny. Bohaterska 
obrona wywoływała ryk zachwytu ze strony kibiców. Ramiona 
maszyny zaczęły się poruszać, korpus również. Reuben 
schwycił ramię w miejscu, w którym wychodziło z pierścienia. 
Maszyna zawyła i odwróciła się, jej ramiona poruszały się
szybciej niż zazwyczaj. Nino wołał coś, ale słowa zlewały 
się, były niezrozumiałe. Środkowy pierścień przesunął 
się, ramię przeleciało nad głową Reubena. Schwycił je i 
znalazł się wysoko nad ziemią. Usłyszał odgłos ciała 
uderzającego o matę. Późniejsze badania wykazały poważne 
obrażenia czaszki odniesione w czasie walki ze Śmieciarzem. 
Reuben wspiął się do miejsca, w którym ramię wychodziło z 
pierścienia, skulił się i skoczył na drugi, poruszający się 
manipulator. Nigdy nie był aż tak blisko. Skandowali jego 
nazwisko. Mógł dostrzec znaki zrobione kredą na 
pierścieniach, inicjały chłopaków, którzy zdobyli już swoje 
barwy. Odzyskał równowagę i gdy ramię poruszyło się, 
schwycił zwisającą nad nim antenę. Złamała się pod jego 
ciężarem. Zawisł na szczycie maszyny trzymając się czubkami 
palców. Metal był zimny, dłonie miał zdrętwiałe. Ramiona 
zagięły się do środka próbując strącić go jak pyłek z 
marynarki. Pod nim obracał się pierścień i gdy ramię 
przesuwało się pod jego nogami, Reuben odbił się 
wystarczająco mocno, by wejść na górę. Z ukrytych 
mocowań wysunęły się dodatkowe narzędzia, ale była tam 
również wolna, płaska przestrzeń o wymiarach otwartej 
książki. Nikt jeszcze nie postawił tu swego znaku. Za chwilę 
miał zabrzmieć gong. Reuben zapełnił wolną przestrzeń dwoma 
dużymi R.
   Cienie w zaułku zniknęły. Śmieciarz zahamował. Jego 
ramiona opadły, śmiercionośne pięści wybiły dziury w 
asfalcie. Rozległ się gong, sędzia uniósł rękę zwycięzcy i 
Śmieciarz zniknął. Reuben upadł. Spostrzegł leżące na 
asfalcie zniekształcone ciało Nina. - Nino! - zawołał. 
Czyjaś dłoń schwyciła go za ramię...
   - Reuben!
   Był w swoim saloniku. Paulie klęczał na podłodze obok 
fotela. - Reuben, obudź się!  
   Bolała go głowa. Dzwonienie nie ustawało. Jego własny 
głos zdawał się dobiegać z drugiego pokoju. - Wygrałem, 
Paulie - powiedział ściskając go za ramię. W drugiej ręce 
wciąż trzymał misia. - Wygrałem dzisiaj!
   - Tak, wygrałeś - odparł Paulie. Spojrzał na drzwi 
sypialni.
   - Słuchaj, Reuben, zabieramy cię do Świętego Marka. Tam 
się tobą zaopiekują.
   - Muszę zadzwonić do Nina - odparł Reuben. - Muszę mu 
podziękować.
   - Komu podziękować? - spytał Paulie.
   - Nino Cabralowi!
   Z kuchni wyszedł Bobby Leveque, trzymając w ręku puszkę 
piwa. - Tak, słyszeliśmy, że Nino...
   - Zamknij się! - warknął Paulie.
   Reuben spojrzał na niego. - Paulie, boli mnie głowa.
   - W porządku. Lekarze zaopiekują się tobą. Daj, pomogę ci 
wstać.
   Reuben upuścił misia na fotel i wytarł ręce. - Chcę 
zadzwonić do Val.
   - Będziesz mógł zadzwonić ze szpitala.
   - Tak. - Reuben nabrał głęboko powietrza w płuca. - Nie 
będę już więcej walczyć.
   Leveque przyłożył przechyloną puszkę do ust, a potem 
otarł usta rękawem. - Uwierzę, jak mi to powtórzysz rano - 
powiedział.
   - Nie będę już więcej walczyć! - Gong na zakończenie 
rundy brzmiał cudownie jak nigdy.
   - Dobrze już, dobrze - uspokajał go Paulie. - Nie 
denerwuj się. Zaraz zawieziemy cię do szpitala.
   Z sypialni wyszedł Marcel trzymając w ręku niewielką 
walizkę. - Przygotowałem mu rzeczy - oznajmił.
   - No to chodźmy.
   - Nie będę już więcej walczyć!
   Bobby Leveque postawił puszkę na oparciu sofy. - Czy mam 
zabrać miśka? - zapytał, ale tamci trzej byli już w holu i 
nie usłyszeli go. Wzruszył ramionami. Pogładził futerko 
misia. Poczuł pył pod palcami. Wytarł ręce o marynarkę, 
upuścił misia na podłogę i wyszedł przekonać się, co będzie 
dalej.

                            Przełożył Sławomir Kędzierski

