Autor: Kristine Kathryn Rusch
Tytul: Tancerze jak dzieci

(Dancers like Children)

Z "NF" 11/92

I  Leżę na tym chłodnym łóżku w bazie na Linie, ciało 
pokryte mam maścią na oparzenia, a w miejscach, gdzie 
przeszczepy skóry jeszcze się nie przyjęły. 
Powiedziałem mojej adwokat, że za każdym razem, 
kiedy się obudzę, przypominam sobie coś nowego. I że chcę 
robić notatki, zanim zacznie się druga runda przesłuchań. 
Tego ranka przyniesiono mi mały, uruchamiany głosem 
komputer, który wisi z boku przy poręczy łóżka. Nie 
wiem, czy ktoś jeszcze ma dostęp do tego, co piszę, 
podejrzewam, że każdy mógłby. Czuję silną potrzebę 
poukładania sobie wszystkiego, tak na własny użytek. Muszę 
zapisać całą tę historię po swojemu, zanim zaciemni mi ją 
nadmiar pytań. To właśnie zwykłem radzić kiedyś swoim 
pacjentom - piętnaście lat temu, kiedy byłem doktorem Justinem 
Scheferem, a nie lekarzem Scheferem, którego nazwisko 
wypowiada się zimnym, odpychającym tonem.
   Piętnaście lat temu. Kiedy jeszcze miałem przyjaciół, 
poważanie i przyszłość, kiedy ludzie wierzyli we mnie, 
bardziej nawet niż wierzyłem w siebie sam.

II  Zostałem sprowadzony po piątym morderstwie. Wahadłowiec 
osiadł na lądowisku przy solnych klifach wznoszących 
się nad złotymi wodami Śpiewającego Morza. Widocznie paliwo 
wahadłowca w jakiś sposób szkodziło roślinniości, bo utworzono 
pas lądowiska na jałowych szczytach klifu, na skraju 
pustyni. Wiatry i sól zniszczyły plastykowy schron, ale miałem 
na sobie wymagany szal ochronny i specjalnie 
wyprodukowany krem, odbijający promienie słoneczne. Pilot 
zanim mnie zostawił, wskazał w oddali nakryte 
kopułą miasto. Powiedział, że połączył się z nim prosząc, by 
kogoś po mnie przysłali. Kurczowo ściskałem w dłoni butlę z 
wodą, odmawiając sobie płynu, choć spierzchły mi wargi.
   Suchy, gorący wietrzyk szeleścił szalem wokół mojej 
twarzy. Niósł zapach żonkili albo przynajmniej tak mi się 
wydawało. Dawno nie byłem już na Ziemi, nie pamiętałem, jak 
pachną żonkile.
   Między mną a okrytym kopułą miastem rozciągała się 
pustynia. Nie wiedziałem, czy refleksy, które widzę są 
światłami kopuły czy mirażem. Po mojej lewej stronie erozja 
nieprzerwanie toczyła sól w dół przedniej ściany klifu, małe 
kryształki przetaczały się i opadały na leżącą poniżej białą 
plażę. Kryształki pożerane były przez Śpiewające Morze, 
które pozostawiało za sobą słoną pianę odbijającą promienie 
ostrego słońca. Zastanawiałem się, czy to tutaj, parę 
dziesięcioleci wstecz, górnicy rozpoczęli rzeź Tancerzy. 
Obecnie Tancerze jako rasa byli pod ochroną, w jednej 
setnej, być może, swej poprzedniej liczebności.
   Na tej planecie żyło więcej chronionych ras, lecz 
większość z nich zamieszkiwała z dala od kolonii. Jedyne 
znane siedlisko Tancerzy znajdowało się u skraju okrytego 
kopułą miasta. Wszystkie materiały, jakie przysłano mi do 
bazy na Minarze, wskazywały na Tancerzy jako na sprawców 
morderstw. Koloniści chcieli, żebym wydał orzeczenie, które 
będzie podstawą wstępnego nakazu, orzeczenie stwierdzające, 
że Tancerze działali w złych intencjach. Zamysł ten 
sprawił, że stałem się przewrażliwiony i znowu zacząłem 
miewać te sny.
   Obejrzałem się jeszcze raz na nagą, brązową przestrzeń, 
która wiodła w stronę kopuły. Koloniści mówią na nią
Dobrodziejka. Natomiast planeta bywa nazywana - szczególnie 
przez tych, którzy stąd uciekli - Bramą Piekieł. Przy 
wiecznym upale, powietrzu ubogim w tlen i wodzie 
zanieczyszczonej solą jest to zupełnie zrozumiałe. Na krótko 
zanim opuściłem bazę, rozmawiałem z pewnym starym 
człowiekiem, który spędził tu swoje dzieciństwo. Miał skórę 
pomarszczoną z powodu zbyt wielu godzin spędzonych na 
nieprzyjaznym słońcu. Nie jadał soli, a w swoim mieszkaniu 
stale przechowywał duży zapas chłodnej wody. Ostrzegł mnie, 
bym trzymał się od tej planety z daleka. Gdybym mógł 
wybierać, nigdy bym tu nie przyjeżdżał.
   - Justin Schefer?
   Odwróciłem się. Przy skraju szlaku wiodącego w stronę 
kopuły stała kobieta. Jej biały piaskowy szal spadający aż 
do stóp trzepotał w lekkim wietrze.
   - Jestem Netta Goldin. Mam zabrać pana do kolonii.
   - Idziemy piechotą?
   - Bardzo łatwo tu zniszczyć równowagę ekologiczną. - 
Uśmiechnęła się. - Nauczyliśmy się akceptować wiele 
niedogodności. - Biały krem odblaskowy zebrał się w liniach 
jej twarzy, która wyglądała jak popękana. - Słyszałam, że 
sprowadzili pana z bazy niedaleko Minaru. Podobno 
jest tam ślicznie.
   - Zamknęli tę planetę prawie dziesięć lat temu. - 
Przeszedł mnie dreszcz. Minar był śliczny i nienawidziłem 
go. - Słyszałem już pani nazwisko.
   - Jestem naczelnikiem kolonii.
   Teraz mi się przypomniało. To ten jędzowaty kobiecy głos 
przez telekoder. - W takim razie to pani mnie tu
sprowadziła.
   Poprawiła kaptur u mojego szala. Upał zdawał się wzmagać,
lecz mrowienie na skórze głowy ustało. - Do tej roboty jest 
pan najlepszy.
   - Ja zajmuję się aberracjami u ludzi. A wam potrzeba 
specjalisty od innych ras.
   - Nie. - Wsunęła mi rękę pod ramię i ruszyliśmy szlakiem. 
Pod stopami chrzęściła sól. - Potrzebujemy kogoś, kto zna 
się na humano- i ksenopsychologii. Zdaje się, że jest pan 
jedynym, jaki pozostał w najbliższych bazach.
   - Nie jesteście przekonani, że robią to tubylcy?
   - Myślę, że zabójstwa te są wynikiem interakcji pomiędzy 
naszymi ludźmi a Tancerzami. Jasne jest, że to Tancerze 
zabili dzieci, ale nie wiemy dlaczego. Chcemy, żeby pan 
zbadał mechanizm zbrodni. Zależy nam również na czasie. Chcę 
zrobić coś w sprawie Tancerzy i chcę chronić moich ludzi 
lepiej niż do tej pory. Lecz rozumiem, że musi pan badać 
tubylców w ich naturalnym otoczeniu, nie podejmowaliśmy więc 
żadnej akcji.
   Wiatr igrał z moim piaskowym szalem. Czułem spływający po 
plecach strumyczek potu. 
   - Nie mam licencji ksenopsychologa.
   - To kłamstwo, doktorze Schefer. Zanim zdecydowałam się 
ponieść koszty sprowadzenia pana tutaj, sprawdziłam pana 
bardzo dokładnie.
   Wyrwałem ramię. Kiedy miałem trzydzieści lat, byłem tak 
bardzo pewien, że potrafię zrozumieć wszystkich, ludzi czy 
obcych. Na Minarze, gdy w końcu poznałem swoją pomyłkę było 
już za późno.  
   - Nie chcę tej roboty - krzyknąłem.
   - Nikt poza panem nie może tego zrobić. - Złożyła 
dłonie za plecami. - Wszyscy inni ksenopsychologowie w tym 
kwadracie specjalizują się w jednej rasie lub odmawiają 
wykonania pracy sądowej. Poza tym pan jest najlepszy.
   - Oskarżono mnie o spowodowanie ludobójstwa na Minarze.
   - I uniewinniono. Pańskie działania były logiczne. 
Udowodniono to.
   Logiczne. Moim obowiązkiem było zauważyć, że tamtejsza 
ziemia narusza, zatruwa i wyżera ludzką skórę. Śmierć 
pierwszych kolonistów spowodowała trucizna w glebie. Teoria 
o wendecie Minarian była wymysłem wyssanym z palca. Tubylcy 
robili wszystko, żeby uratować kolonistów. Przypisałem im 
ludzki motyw - motyw złych ludzi - i spowodowałem 
zdziesiątkowanie rozumnej rasy.  
   - Nie chcę powtórzyć błędu jeszcze raz.
   - To dobrze - powiedziała. Wiatr zarzucił szal na jej 
twarz. Odsunęła tkaninę ręką pokrytą kremem. - Bo w takim 
razie nie zrobi pan tego.

III  Chłodne powietrze w sali zebrań cuchnęło obróbką 
metali. Pomimo ochronnego kremu i materiału moja skóra 
pokryła się krostowatą czerwienią. Pod włosami uformowały mi 
się małe, wystające guzy. Bałem się ich dotknąć w obawie, że 
pękną.
   Rozejrzałem się przyglądając zebranym. Davis, chudy, żylasty 
mężczyzna z bazy na Linie, przewodził zespołowi badawczemu. 
Sanders, głowa sekcji medycznej, z rękami o połowę mniejszymi
od moich. Złapałem się na tym, że gapię się na nią 
zastanawiając, jak ktoś tak maleńki mógłby spędzić pół życia 
na drobiazgowym badaniu śladów pozostałych w martwym ciele. 
No i oczywiście Netta. Włosy ciemne, a skóra zbrązowiała od 
słońca tej planety. To ona wezwała wszystkich, żeby 
przedstawili mi skrótowe sprawozdania. Brakowało tylko 
dowódcy miejskich sił porządkowych.
   Po słonecznym blasku sztuczne oświetlenie wyglądało 
mizernie. Budynek został wykonany ze starego, białego 
terraplastyku - z rodzaju tych, jakie koloniści przywożą ze 
sobą, żeby postawić tymczasowe konstrukcje, zanim nauczą 
się budować z naturalnych materiałów planety. Drewno i 
kamień nie były tu rzadkością, niemniej wyglądało na to, że 
koloniści bali się użyć miejscowego budulca.
   Na koniec wszedł niewysoki mężczyzna z włosami gładko 
zaczesanymi do tyłu i twarzą pociemniałą od słońca. Z 
hałasem cisnął jakieś papiery i holotaśmy na biurko przed 
Nettą. 
   - Dziękuję - powiedziała. Odsunęła krzesło i chwyciła 
niewysokiego mężczyznę za ramię. - Justin, to jest D. Marvin 
Tanner. Dowodzi służbami porządkowymi na tym obszarze. 
Jeżeli będzie pan miał jakieś pytania dotyczące poprzednio 
prowadzonego śledztwa, powinien pan kierować je do niego.
   Wzrok Tannera biegał po całej sali, muskał wszystkich, 
lecz na nikim nie spoczął dłużej. Zastanawiałem się, czym 
spowodowana jest jego nerwowość. Pracował z tymi ludźmi już
wcześniej. Ja byłem jedyną nową osobą na sali.
   - Dość dokładny opis wydarzeń znajdzie pan w tych 
papierach - powiedziała Netta. - Ale pozwoli pan, że 
nakreślę krótko sytuację, zanim pokażemy kilka holo. - 
Puściła ramię Tannera. Usiadł obok mnie. Bił od niego zapach 
potu i wody kolońskiej. - Pierwszą ofiarę znaleziono trzy 
ziemskie miesiące temu. Linette Bison miała jedenaście lat. 
Oparto ją o drzwi jej własnego domu jak szmacianą lalkę. 
Ktoś usunął jej dłonie, serce i płuca.
   - Następną ofiarę, Davida Tomlinsona, znaleźliśmy trzy 
tygodnie później. O.M. takie same. I jeszcze troje dzieci - 
Katie Dengler, Andrew Liser i Henry Illn - znaleziono je w 
przeciągu dwu następnych tygodni. I znów, O.M. te same. Te 
wszystkie dzieci były zaprzyjaźnione ze sobą, a według ich 
rodziców, żadne z nich nie wydawało się specjalnie 
przerażone śmiercią kolegów.
   Przerwała i spojrzała na mnie. Dzieci często nie znają 
pojęcia śmierci, a to, czego się boją, nie jest tożsame z 
tym, co przeraża dorosłych. Fakt, że dzieci nie były 
przestraszone, miał dla mnie o wiele mniejsze znaczenie niż 
dla Netty.
   - Tancerze dojrzewają inaczej niż my - powiedziała 
Sanders. Jej głos był równie miękki i delikatny jak ona 
sama. - Rosną oczywiście, lecz niewiele, a ich serce, płuca 
i dłonie działają na tej samej zasadzie, co nasze zęby. 
Stare muszą zostać usunięte, żeby w ich miejsce mogły 
wyrosnąć nowe. Rozwinęli skomplikowany rytuał przejścia, 
który kończy się ceremonią usunięcia niedojrzałych organów.
   - Mówiła pani - odwróciłem się ku Netcie - że Tancerze 
nawiązywali kontakty z kolonistami.
   Skinęła głową. 
   - Przez kilka dziesięcioleci utrzymywaliśmy pewne 
nieformalne relacje. Uprawiają zioła, których używamy w 
naszej produkcji eksportowej. Wcześniej nie mieliśmy żadnych 
kłopotów.  
   - I wpuszczano Tancerzy do kopuły?
   - Ograniczyliśmy im dostęp, kiedy zaczęły się morderstwa, 
a teraz nie wpuszczamy ich wcale.
   - Postawiliśmy także straże - powiedział Tanner. - Wrota 
kopuły nie mają zamków i można operować nimi zarówno z 
zewnątrz jak i od wewnątrz. Zrobiliśmy tak, żeby ustrzec się 
przypadku, by któryś z kolonistów mógł umrzeć w pułapce 
za zamkniętymi wrotami kopuły.
   Koloniści, kolonia. To fascynujące, że język tutaj 
zupełnie nie ewoluował. Ta "kolonia" założona została niemal 
przed wiekiem. Stopniowo powinna była przejść w "osiedle" 
albo "miasto". Okryty kopułą obszar nie miał nazwy i nawet 
tacy ludzie jak Tanner, którzy spędzili tutaj całe 
życie, nie mieli poczucia trwałości.
   - Mam tu kilka holo, które chcielibyśmy panu pokazać - 
powiedział Tanner. Ustawił sprzęt na krawędzi stołu. Odsunął 
od ściany krzesła i kosz na śmieci, pozostawiając szeroką, 
pustą przestrzeń. Przekręcił włącznik i przed nami 
wyskoczyło holo.
   Salę wypełnił śmiech, dziecięcy beztroski śmiech. Dwanaścioro 
dzieci kłębiło się po podłodze, bawiąc się w grę, której nie 
rozpoznawałem. Dzieci najwyraźniej były w jednakowym wieku, 
z wyjątkiem jednego, które siedziało osobno z boku i 
przyglądało się. Starsze trzykrotnie uderzały 
pięściami o ziemię, potem dotykały się dłońmi. Jedno z nich 
zaczynało jęczeć lub toczyło się na bok. Inne śmiały się.
   Tanner zatrzymał obraz. 
   - To te dzieci - powiedział.  Przesuwał się obok obrazów, 
stając przy smukłej blondyneczce z twarzą rozjaśnioną 
uśmiechem. - Linette Bison - powiedział. Potem ruszył w 
kierunku masywnego chłopca o nieregularnych rysach, który 
pochylał się w przód z dłonią zwiniętą w małą piąstkę. - 
David Tomlinson.  
   Tanner przeszedł do następnego dziecka, jego ciało 
przezierało przez holo. Zadrżałem. Widząc, jak żywy Tanner 
przechodzi przez wyświetlone postaci martwych dzieci, 
poczułem mrówki przebiegające po grzbiecie. Przesąd. 
Pamięć gatunkowa. Moi przodkowie wierzyli w duchy.
   Patrzył na ciemnowłosą dziewczynkę obrzucającą chmurnym 
spojrzeniem chłopca, który siedział w pewnym oddaleniu. - 
Katie Dengler. Obok niej Andrew Liser i Henry Illn. Chłopcy 
tarzali się po ziemi, trzymając się za brzuchy. Radość 
mogłaby mi się udzielić, gdybym nie znał okoliczności ich 
śmierci.
   Tanner wrócił do holorzutnika.
   - Kim są inne dzieci? - zapytałem. Co najmniej ośmiorga 
nie wzięto pod uwagę.
   - Pozna ich pan - powiedziała Netta. - Ciągle jeszcze 
biegają razem.
   Skinąłem głową. Tanner zmienił obrazy i projekcja znów 
ruszyła. Zmienił się również wygląd dzieci. Miały na sobie 
szale, a ich skórę pokrywał krem odblaskowy. Stała przy nich 
kobieta w średnim wieku, o zdecydowanie ciemnej karnacji.  
   - Róbcie, co powiem - powiedziała. - I nic poza tym. - 
Odwrócili się do mnie plecami ruszyli między drzewami i 
domami, aż doszli do kopuły. Kobieta przekręciła 
wyłącznik i kopuła uniosła się. Dzieci pomachały rękami i 
kopuła zamknęła się za nimi. W obraz wbiegł młodszy 
chłopczyk, ale nagle pojawił się jakiś dorosły i zatrzymał 
go.
   Tanner zastopował obraz. Wpatrywałem się w chłopca. Jego 
opadłe ramiona były widomą oznaką przygnębienia. Ja sam 
stałem tak nieraz od czasu wydarzeń na Minarze, przyglądając 
się, jak moi koledzy po fachu przechodzą do coraz nowszych 
prac naukowych, podczas gdy ja wciąż pozostaję w tyle.  
   - Sądzimy, że wtedy po raz pierwszy Tancerze zetknęli 
się z dziećmi - powiedział Tanner.
   - Kim jest ten chłopiec? - zapytałem.
   - To brat Katie Dengler, Michael.
   - A tamta kobieta?
   - Latona Etanl. Jest członkiem Aliansu Ponadrasowego. - 
Na to pytanie odpowiedziała Netta. Jej głos ociekał goryczą. 
- Wierzyła, że kiedy dzieci dowiedzą się więcej o 
Tancerzach, nasze kontakty staną się łatwiejsze.
   - Były jakieś problemy? - Spojrzałem na nią.
   - Nie. Alians uważa, że źle traktujemy Tancerzy, 
ponieważ nie rozumiemy ich kultury. - Netta z powrotem 
opadła na oparcie krzesła, lecz nie wyglądała na rozluźnioną.
- Dopóki ona nie próbowała wszystkiego zmienić, sądziłam, że 
nawiązaliśmy dość solidne kontakty kooperacyjne.

Zmarkotniałem. Alians był małą, niezależną grupą, która 
miała swoje bazy na wszystkich zasiedlonych planetach. 
Teoretycznie Alians miał zachęcać do lepszego zrozumienia 
między kolonistami a tubylcami. W niektórych rejonach 
członkowie Aliansu spędzali tak wiele czasu wśród tubylców, 
że przyjęli i praktykowali ich wierzenia. Na tych ziemiach 
Alians stał się orędownikiem uciskanych społeczności 
tubylczych. Na innych obszarach grupa pomagała kolonistom w 
systematycznym niszczeniu zastanej kultury. Ale czasami 
rzeczywiście wypełniali swoją misję. Przedstawiciele 
Aliansu, jakich spotykałem, byli tak różni, jak planety, na 
których pracowali.
   - Jak dawno zrobiono to holo? - spytałem.
   - Prawie rok temu - powiedział Tanner. - Ale dzieci nie 
były tak zachwycone Tancerzami, jak się tego spodziewała 
Latona. To była chyba ich jedyna wizyta.
   - Co się zmieniło od tamtej pory? Co sprowokowało 
Tancerzy?
   Netta rzuciła spojrzenie na Tannera. Westchnęła.
   - Chcemy przejąć kontrolę nad trzema roślinami: 
ksaredonem, leredonem i ededonem.
   Podstawa solnego soku, głównego towaru eksportowego 
tutejszej kolonii. Solny Sok należał do najbardziej 
rozweselających trunków, jakie znała galaktyka. Szybko 
przenikał do krwi, wprawiając w euforię tego, kto go zażył i 
nie powodował żadnych skutków ubocznych: żadnych kaców, 
halucynacji, żadnych uzależnień czy niebezpiecznych 
reakcji w organizmie. Eksport tego jednego produktu mógł 
przynieść fortunę. 
   - Nie wiedziałem, że zioła pozostają w rękach Tancerzy.
   - Uprawiają je, a nam dają dojrzałe rośliny. Chcieliśmy, 
żeby nauczyli nas, jak je uprawiać, ale odmówili. - Netta 
potrząsnęła głową. - Nie wiemy dlaczego. Za rośliny nie 
musimy nic płacić.
   - I negocjacje zostały przerwane?
   - Na tydzień przed pierwszym zabójstwem. - Zaskoczył mnie 
czyjś głęboki głos. Należał do Davisa. Zupełnie zapomniałem, 
że tu jest.
   Jeszcze jeden fakt, który będę musiał zbadać. Układałem 
już w myślach całkiem pokaźną listę spraw, których trzeba 
się dowiedzieć. 
   - Pozwoli pan, że pokażę obraz końcowy - powiedział 
Tanner. - Z pierwszego zabójstwa. Innym może się pan 
przyjrzeć w bibliotece wizyjnej.
   Włączył obraz. Przede mną pojawiła się ponura scena. 
Linette, z włosami dłuższymi i pojaśniałymi od słońca, ze 
skórą ciemniejszą niż na pierwszym obrazie, siedziała oparta 
o jedno z terraplastycznych drzwi. Stopy miała wyciągnięte 
przed sobą, ręce spoczywały po bokach. Jej klatka piersiowa 
była otwarta, ciemna i matowa od krwi. Tanner zatrzymał 
obraz; tym razem wstałem i zbadałem holo ze wszystkich 
stron. Kikuty na końcach rąk pokryte były krwią. 
Odzienie dziewczyny także plamiła krew, lecz być może pochodziła z 
krwawiących rąk. Choć i jama w klatce piersiowej także 
była zakrwawiona. Ktokolwiek ją zabił, działał szybko. 
Oczy dziewczynki, otwarte, patrzyły pytająco. Usta miała 
ściągnięte w leciutkie "o" zaskoczenia czy bólu.
   - Rany pasują do tych, jakie zadają Tancerze za pomocą 
rytualnych narzędzi - powiedział Davis. - Mogę pokazać panu 
więcej w laboratorium.
   Skinąłem głową, czując, że robi mi się niedobrze.
    - Proszę to wyłączyć. - Tanner przekręcił kontakti obraz 
zniknął.  Pięcioro dzieci, martwych i okaleczonych. Musiałem 
wyjść z tej sali. Zbyt wiele otrzymałem informacji i 
zobaczyłem zbyt wiele. Mój żołądek buntował się. Tamci 
gapili się na mnie.  
   - Ten pakiet i informacje, jakich mi dotąd 
dostarczyliście, wystarczą mi na początek - powiedziałem. 
Wstałem i przytrzymałem się krzesła. - Pewien jestem, że 
wkrótce powrócę tu z pytaniami.
   Wydostałem się z sali i wziąłem głęboki oddech. W mózgu
pozostał mi obraz dziecka, mieszając się z obrazem 
innego martwego kolonisty, w świecie odległym o dziesięć 
lat.
   Usłyszałem jakiś szelest w sali zebrań i wiedziałem, że 
muszę zniknąć, zanim pojawią się tamci. Pospiesznie ruszyłem 
słabo oświetlonym korytarzem. Przez szczeliny w drzwiach 
wejściowych przeświecało słońce. Zatrzymałem się i zbadałem 
niemal na cal szeroką szparę między drzwiami a framugą, by 
zmusić się do myślenia o czym innym niż tamte holograficzne 
obrazy. Jasne było, że ludzie żyjący pod kopułą nie boją 
się żywiołów ani siebie nawzajem. Ktokolwiek czy cokolwiek 
mogło otworzyć te drzwi wpychając coś w szczelinę.
   Poza salą poczułem się lepiej. To ci ludzie sprawiali, że 
czułem się nieswojo. Odkryli, co mogli za pomocą 
instrumentów, miar i "naukowych" metod. Ja musiałem wpełznąć 
w sam środek obcych umysłów, żeby tam dostrzec, co było 
powodem morderstw. Gdyby koloniści podejrzewali, 
że morderca jest człowiekiem, wezwaliby na planetę 
któregokolwiek z pół tuzina innych specjalistów. A jednak 
wezwali mnie.
   Muszę zobaczyć Tancerzy wyraźnie, martwi Minaranie nie 
mogą zaciemnić mi obrazu. Jeżeli Tancerze zabili w złych 
intencjach, kolonii trzeba będzie zapewnić ochronę lub 
przenieść ją gdzie indziej. Tym razem po prostu podejdę do 
rzeczy inaczej. Zamiast udać się do przywódców,
zwrócę się do Galaktycznej Służby Bezpieczeństwa. To mogłoby 
zapobiec rzezi. Tancerze, przy swojej niewielkiej 
liczebności, są łatwiejszym łupem niż Minaranie.
   Wyszedłem na zewnątrz i zamrugałem oślepiony niebiesko 
zabarwionym światłem. Kopuła filtrowała światło słoneczne, 
załamując niebezpieczne promienie ultrafioletowe i 
dopuszczając do środka jedynie drobny ułamek upału. Przy 
drzwiach rosły róże, chodniki wysadzone były młodymi 
klonami. Ukryte między krzewami i innymi kwitnącymi 
roślinami wyzierały spłachetki trawy. Staranie, jakiego 
koloniści poskąpili wnętrzom swoich domów, włożyli w 
urządzanie wnętrza kopuły tak, by wyglądała jak Ziemia. 
Dziwnie się czułem, stojąc tam, między znajomymi drzewami i 
bujną roślinnością, i wiedząc, że tuż za granicą kopuły czeka 
inny, obcy świat.
   Przykucnąłem przy różach i dotknąłem ręką gleby. Być 
może, była mniej zasadowa, niż wskazywały na to zasolone 
klify. Albo importowali glebę, tak jak wszystko inne. Nie 
widziałem powodu, dla którego mieszkali w nowym miejscu, 
jeżeli uparcie próbowali sprawić, by wyglądało ono jak to, 
które zostawili. Taka postawa stanowiła pierwszą różnicę 
między mną a kolonistami.  Zanim doszedłem do końca tej 
sprawy, miałem dostrzec  tysiące innych różnic. Rzecz w tym, 
czy owe tysiące wystarczą i czy w ogóle o czymś świadczą. 
Różnice, na jakich miałem się skupić, były różnicami między 
sposobami myślenia ludzi i Tancerzy. Coś, czego studiowanie 
powinno zająć komuś całe życie, ja miałem odkryć w przeciągu 
kilku tygodni.  

IV  Tej nocy śnili mi się Minaranie. Ich lśniące ciała fok 
ociekały wodą. Krążyli wokół mnie, ich zbyt duże oczy 
patrzyły z przyganą, jak gdyby próbowali ostrzec 
przed czymś, czego nigdy nie pojmę. Sięgali, żeby mnie 
dotknąć, a ja, broniąc się, uderzałem dłońmi po ich 
palczastych płetwach. Przez całe ciało przebiegały mi 
dreszcze. Byli sprawcami morderstw. Ale wiedziałem, że jeśli 
powiem o tym kolonistom, wyrżną Minaran w pień - tłuste 
matki, niedużych samców i białe szczenięta, którym, nie tak 
znowu dawno, dzieci przyglądały się jak ulubionym 
zwierzątkom. Krew Minaran była bezbarwna, lecz gęsta. Ciągle 
jeszcze pokrywała moje dłonie, stały się lepkie i 
bezużyteczne.
   Obudziłem się. W ciemności furkotał wentylator. 
Okrywający mnie koc był szorstki i zbyt gruby. Kwatera, jaką 
przydzieliła mi Netta, wydawała się mała i duszna.
   Od czasu minarańskiego procesu nic nie wychodziło mi 
dobrze.  Powinienem był zrezygnować z psychologii, pozwolić, 
by moje licencje utraciły ważność i wykupić kontrakt. Wtedy 
miałem jeszcze pieniądze. Nie musiałem odsługiwać pełnego 
czasu w bazie minarskiej, gdzie planeta unosiła się za szybą 
okna jak paskudna pamiątka. Ale ja zostałem, pisałem 
streszczenia i rozprawki, prowadziłem studia i pracowałem z 
intensywnością, o jaką sam siebie nawet nie podejrzewałem. 
Moi koledzy ignorowali mnie, a ja próbowałem zignorować 
siebie również.  Carol zanim odeszła, oskarżyła mnie, że 
idealizuję Minaran.  Powiedziała, że w poszukiwaniu przyczyn 
mego błędu pogrzebałem własne uczucia. Może rzeczywiście 
idealizowałem Minaran i wiem, że odsunąłem swoje uczucia z 
dala od siebie.  Ale wiedziałem też, że znam przyczynę swych 
własnych błędów.  Nie próbowałem ukryć się w pracy. Lubiłem 
myśleć, że odprawiam pokutę.  
   Przesunąłem się. Po drugiej stronie łóżka pościel była 
chłodniejsza. Być może, to z powodu poczucia winy nie 
dopatrzyłem swoich gwarancji kontraktowych i ktoś taki jak 
Netta mógł wykupić moje usługi na cały następny rok. 
Zdawało mi się, że ciemności wokół zacieśniają się i 
napierają na mnie. Kiedy zamknąłem oczy, zobaczyłem Minaran.
   Przypuszczam, że mogłem zerwać kontrakt i polecieć prosto 
do bazy na Linie, żeby się reedukować, i już nigdy więcej 
nie zajmować się psychologią. Ale praca to było jedyne, co 
mi pozostało. Może odprawiałem pokutę. A może jeszcze się 
nie nauczyłem.

V  Wstałem wcześnie i wypiłem kawę. Siedziałem na tarasie i 
spoglądałem na ulicę, od której odgradzał mnie jakiś gatunek 
wiecznie zielonych krzewów. Obserwowałem, jak kolonia budzi 
się ze snu. Moja kwatera znajdowała się najwyraźniej w 
budynku gości kolonii. Przez całą noc nic nie słyszałem, 
nikt też nie przeszedł tędy w drodze do pracy.  
   Jednakże ulice pełne były ludzi. Dorośli, gawędząc, 
przechodzili obok niosąc teczki i aktówki. Inni mieli na 
sobie niechlujne ubrania i nie nieśli nic. Kilku wdziało 
piaskowe szale i pomagali sobie nawzajem smarować się 
odblaskowym kremem. Wydawało się, że wszyscy zaczynają pracę 
o tej samej porze. Mógłbym się założyć, że również wspólnie 
ją kończyli.  
   W czasie wędrówek nie zauważyłem nigdzie barów ani 
restauracji, żadnych miejsc, gdzie po skończonej pracy 
koloniści mogliby się zbierać i prowadzić jakieś życie 
towarzyskie. Zastanawiałem się, czy mają tu inne rozrywki 
poza uprawianiem ogródka.
   Wstałem, wszedłem do środka i włożyłem głowę pod kran.  
Potem znowu wyszedłem na zewnątrz. Ostatni maruderzy ziknęli 
już na końcu ulicy, a wśród otaczającej mnie ciszy 
usłyszałem dziecięcy śmiech, Poszedłem za tym dźwiękiem. 
Wydawał się dochodzić z bliska. Chichoty zabrzmiały jeszcze 
parokrotnie, wiodąc mnie ku sobie. Szedłem w kierunku 
przeciwnym niż robotnicy, mijałem terraplastykowe domy bez 
okien, wielkie ogrody, które uchodziły za trawniki, i 
dzielące posiadłości płoty. Śmiech przybliżył się. Skręciłem 
i zobaczyłem niewielki skwerek, zaznaczony trzema płaczącymi 
wierzbami. Wzdłuż chodnika rosły kwiaty tworząc ogrodzenie, 
a pośrodku, na trawie, siedziało w kręgu dziesięcioro 
dzieci, bawiących się w grę, którą widziałem wcześniej na 
hologramie.  
   Jedno dziecko stało na uboczu, opierając się o bramę.  
Chłopczyk był wysoki, lecz tęskny wyraz jego twarzy odbierał 
mu lat. Zastanawiałem się, czy moja twarz wyglądała podobnie 
w owe wieczory po minarskim procesie, kiedy mijałem moich 
kolegów zebranych wokół stołów, pogrążonych w gorących 
dyskusjach. Potrwało chwilę, zanim zdołałem przypomnieć 
sobie jego imię. Michael Dengler.  
   - W co oni się bawią?
   Chłopczyk podniósł na mnie wzrok, najwyraźniej 
zaskoczony, że ktoś zechciał z nim rozmawiać.
   - W rasy.
   Dzieci trzy razy zadudniły piąstkami o ziemię, potem 
robiły różne gesty dłońmi. Śmiały się. Obserwowałem, jak 
napinają się mięśnie ich ramion i zastanawiałem się, jaki 
wprowadzono im program ćwiczeń. Jedna z dziewcząt odtoczyła 
się na bok, wstała, wygięła grzbiet w łuk i wydała jakiś 
pomruk. 
   - Limabog! Pajęczak! Kot! Illnea! - wołały dzieci. 
Na każdą z tych nazw dziewczynka przecząco potrząsała głową. 
Na koniec ktoś wrzasnął: - Niedźwiedź! Przytaknęła i z 
powrotem włączyła się do koła. Znów zaczęło się dudnienie 
pięśćmi.
   - Jak w to gracie?
   Nachmurzył się tak bardzo, że cała jego twarz stała się 
krwistoczerwona. 
   - Ja nie gram - powiedział.
   Poczułem mrowienie karku i przez moment znów słyszałem 
ściszone szepty kolegów plotkujących o moich 
niepowodzeniach. Przełknąłem ślinę, zdecydowany nie 
utożsamiać się z chłopcem. 
   - Nie bawisz się z dziećmi w swoim wieku?
   Michael przestał opierać się o ogrodzenie. 
   - Jest pan jednym z tych obcych, którzy przyjeżdżają po 
solny sok, prawda?  
   Na pół potakująco skinąłem głową, nie zadając sobie 
trudu, by wyjaśnić nieporozumienie.
   - Ma pan dzieci? 
   - Nie - powiedziałem.
   - No to będzie tak samo. - Wzruszyłem ramionami. - Jestem 
jedynym dzieckiem w tym wieku. Moi rodzice nie zastosowali 
się do reguł.
   Dzieci wybuchnęły śmiechem i kolejne z nich odtoczyło się 
na bok, tym razem podchodząc do grupki na czworakach. 
Najwyraźniej ta kolonia ciągle jeszcze stosowała praktykę 
rodzenia dzieci w pewnych grupach wiekowych, oddzielając 
każdą grupę od poprzedniej okresem co najmniej czteroletnim. 
Dla wielu nowych kolonii była to taktyka przetrwania.
   - Chciałbyś się bawić ze starszymi? - zapytałem.
   - Tak. - W jego głosie wyczułem pełną smutku tęsknotę. On 
obserwował z boku; ja pisałem rozprawki o pracy innych. 
Michael obrzucił spojrzeniem grupę na skwerku, dłonie miał 
zaciśnięte. - Ale oni nie pozwalają mi się ze sobą bawić, 
dopóki nie urosnę i nie zacznę myśleć jak duże dziecko. Mama 
mówi, że powinni przyjąć mnie takim, jakim jestem. - 
Spojrzał na mnie z ustami ściągniętymi w wąską kreskę. - A 
jak pan myśli?
   Takie proste pytanie, a zadane niewłaściwej osobie. 
Zawsze miałem swoje zdanie, pozyskiwałem tym sobie szacunek 
i naśladowców - aż do czasu Minaru. Potem już stałem poza 
prowadzonymi przy stole dyskusjami zamiast grać w 
nich pierwsze skrzypce; czekałem, aż ktoś odsunie krzesło, 
żeby zrobić dla mnie miejsce. Gdybym stwierdził, że mi 
przykro, otworzył się na drobiazgową analizę, być może nie 
stałbym teraz, pozbawiony przyjaciół, na obcej planecie.
   - W świecie idealnym twoja mama miałaby rację - 
powiedziałem. - Ale czasami musisz robić to, czego wymaga od 
ciebie grupa, jeśli chcesz zostać zaakceptowany.
   Michael skrzyżował ręce na piersiach, dłonie ciągle 
jeszcze zaciskał w pięści. Język jego ciała mówił jasno, że 
nie chciał uwierzyć w to, co powiedziałem. Rozumiałem go, 
ale miałem nadzieję, że pójdzie za moją radą. Stanie na 
uboczu i obserowowanie było bardziej bolesne niż 
uczestniczenie w grze.  
   - Czy możesz wytłumaczyć mi, na czym polega ta zabawa? - 
zapytałem miękko.
   - Nie! - Okręcił się na pięcie i ruszył ścieżką. - Może 
oni panu wyjaśnią. Oni rozmawiają z dorosłymi.
   Prawie uciekł ode mnie. Już miałem ruszyć za nim, ale 
dałem spokój. Chłopiec ujął mnie, ponieważ widziałem między 
nami podobieństwo. Ale nie miał wiele wspólnego ze śledztwem, 
jakie prowadziłem.
   Dzieci za moimi plecami śmiały się, jakby wcale nie 
zauważyły jego wybuchu. Zająłem miejsce Michaela przy 
ogrodzeniu i przyglądałem się im, żeby sprawdzić, czy mogę 
nauczyć się reguł zabawy na podstawie obserwacji, zanim 
spróbuję porozmawiać z dziećmi.

VI  Około południa filtr w kopule zmieniał się, nadając 
światłu odcień sepii. Dzieci nie chciały ze mną rozmawiać, 
uciekły, kiedy tylko się zbliżyłem. Postanowiłem poprosić 
Nettę, by zorganizowała mi spotkanie. Potem poszedłem do 
biura Aliansu Ponadrasowego w nadziei, że uda mi się 
porozmawiać z Latoną Etanl.
   Budynek biura wyróżniał się wyraźnie, należał tutaj do 
tych niewielu konstrukcji, które miały jakąś tożsamość. Na 
całym frontowym trawniku kwitły konwalie i tulipany, a 
ścieżkę ocieniały dwa klony. Budynek wykonany był z 
terraplastyku, ale wydawał się większy, być może z powodu dwu 
mieszczących się przy drzwiach okien.
   Wspiąłem się na taras i ujrzałem przez okno, że od biurka 
wstaje kobieta. Drzwi przede mną otworzyły się i 
zorientowałem się, że patrzę na holokobiety. Chwila 
minęła, zanim spostrzegłem, że nie ma na sobie szala 
piaskowego. Jej długie, czarne włosy zwieszały się aż do 
kolan i otulały ją jak druga skóra.
   - Pani Etanl - powiedziałem - jestem...
   - Doktor Schefer. Czekałam na pana. - Odsunęła się od 
drzwi i wszedłem do środka.
   W pokoju unosił się silny zapach konwalii. W wazonie na 
oknie stał cały bukiet tych kwiatów. Inne wazony znajdowały 
się na stoliczku przy rozłożystej sofie i fotelach 
klubowych, które wypełniały sobą resztę pomieszczenia. Za 
biurkiem otwierało się przejście prowadzące do innych, 
mniejszych pokoi. Światło w kolorze sepii sprawiło, że na 
zewnątrz wszystko przybrało błotnisty odcień, zaś wnętrze 
prezentowało się jeszcze okazalej.
   - Ma pani śliczne biuro - powiedziałem, starając się 
ukryć zaskoczenie dziwnym powitaniem.
   - Lubimy przyjemne otoczenie - odrzekła i pomyślałem, że 
w jej głosie dało się słyszeć coś na kształt potępienia. - 
Zechce pan usiąść?
   Przeszła do jednego z klubowych foteli i poczekała, aż do 
niej dołączę. Usiadłem na sofie, zapadając się w miękkie 
poduszki. Ona sama przycupnęła na brzeżku fotela, co 
wyglądało, jakby miała się za chwilę zerwać.
   - Pani Etanl...
   - Latono.
   - Latono. Jestem zaskoczony, że wie pani, kim jestem.
   - To nieduża kolonia. A Netta uprzedziła nas, że pan 
przyjedzie - Poprawiła włosy na udach, jakby to była 
spódnica. - Obwinia mnie, że wzięłam dzieci na 
zewnątrz. Myśli, że to ja zaczęłam tę sprawę z Tancerzami. - 
Mówiła to nie patrząc na mnie.
   - A co pani myśli? - zapytałem.
   Potrząsnęła głową.
   - Nie sądzę, żeby Tancerze zdolni byli do takich 
zabójstw. - 
   - Z tego, co zrozumiałem - powiedziałem wolno - Tancerze 
nie zabijają swoich młodych. Dokonują okaleczenia, żeby 
pomóc młodzieży osiągnąć dojrzałość. Czy podczas tego 
jedynego spotkania mogło się zdarzyć coś takiego, że 
Tancerze zapragnęli pomóc ludzkim dzieciom?
   W końcu spojrzała na mnie. Miała duże, czarne oczy, w tym 
samym odcieniu co włosy.
   - Nie widział pan jeszcze Tancerzy, prawda?
   Potrząsnąłem głową.
   - Powinien pan. Potem może pan zadawać mi pytania. - 
Wzięła głęboki oddech, jakby zastanawiając się, co ma teraz 
powiedzieć. - Zabiorę pana, jeśli pan chce.
   - Teraz?
   Przytaknęła. - Na zapleczu mamy zestaw ochronny.
   Wstaliśmy i poprowadziła mnie korytarzem do jednego z 
dalszych pomieszczeń. Po drodze zajrzała przez otwarte drzwi, 
do jednego z pokoi. Za biurkiem siedział mężczyzna, jego 
łysa głowa pochylała się nad małym ekranem komputera. - 
Daniel, zabieram doktora Schefera, żeby zobaczył Tancerzy.
   Podniósł wzrok i zorientowałem się, że jest młodszy niż 
przypuszczałem - trzydziestka, może nawet mniej. - 
Potrzebujecie drugiego?
   - Nie, chyba że on sądzi inaczej. - Potrząsnęła głową.
   Postawiła pytanie nie kierując go bezpośrednio do mnie.   
   - Jeżeli pani sądzi, że wystarczy nas dwoje, nie mam 
zamiaru wysilać się na własny osąd.
   Daniel uśmiechnął się, ukazując rząd bardzo białych 
zębów.
   - Latona jest tu najlepsza. Poświęciła swe życie badaniom 
nad Tancerzami.
   Latona ruszyła dalej korytarzem. Kiwnąłem głową Danielowi 
i podążyłem za nią. Pomieszczenie, do którego weszliśmy, 
było rozmiarów niedużej garderoby. Włączyła światło i 
ściągnęła z kołków dwa piaskowe szale. Wyjęła słoik kremu 
odblaskowego i wręczyła mi. Nałożyłem krem na skórę.
   Kleista maź, chłodząca moją twarz, miała leciutko 
słodkawy zapach. Owinąłem się piaskowym szalem i poczekałem, 
aż Latona zrobi to samo. Przywiązała do talii nieduży 
pakunek. Na koniec wyjęła z szuflady dwie pary okularów 
przeciwsłonecznych i jedną z nich dała mi.
   - Proszę je włożyć, kiedy znajdziemy się poza kopułą - 
powiedziała. 
   Wyszliśmy przez boczne drzwi. Sepiowe zabarwienie 
chyba jeszcze pociemniało. Latona poprowadziła mnie przez podwórko, 
potem pustą dróżką, którą doszliśmy do kopuły. Przy 
konstrukcji stali dwaj mężczyźni, wyglądali na znudzonych. 
Latona skinęła im głową.
   - Zabieram doktora Schefera, żeby przyjrzał się 
Tancerzom. 
   - Netta pozwoliła? - zapytał jeden z nich.
   - Nie musiała. - Latona westchnęła. - Doktor Schefer jest 
ze świata zewnętrznego.
   Mężczyzna patrzył na nas, jakby chciał coś dodać, lecz 
jego współtowarzysz chwycił go za ramię. Przycisnął więc 
tylko jakiś guzik i brama rozsunęła się. Do środka wsączył 
się suchy upał sprawiając, że powietrze wydawało się aż gęste.
Wyszedłem za Latoną na zewnątrz i 
usłyszałem, jak zamykają się za nami z piskiem drzwi.
   Na moment oślepiły mnie promienie słońca. Wiatr szeleścił 
szalem. Już czułem się zbyt grubo ubrany. W powietrzu unosił 
się zapach soli, żonkili i obietnic.
   Latona naciągnęła kaptur na twarz i ruszyła pod wiatr. 
Pochyliłem się i podążyłem za nią, żałując, że nie mogę 
lepiej przyjrzeć się pustyni. Wiał jednak mocny wiatr, z 
niebezpieczną prędkością miotając piaskiem. Włożyłem 
okulary, zauważając z wdzięcznością, że dzięki nim blask 
zelżał nieco.
   - Netta nie znosi, kiedy odwiedzam Tancerzy - powiedziała 
Latona. - Ale nie może mnie powstrzymać. Pana także.
   - Dlaczego przyprowadziła pani tutaj dzieci? - Piasek był 
głęboki i gęsty, z trudem stawiałem kolejne kroki.
   Wydawało się, że Latona nie kieruje się żadnym szlakiem. 
   - Na tej planecie żyje wiele stworzeń, których istnienia 
koloniści nie przyjmują do wiadomości. Małe diabły piaskowe, 
które pod jej powierzchnią ryją swoje tunele, ptaki ze 
skrzydłami jak helikopter i owady. Daniel bada te ptaki, 
żeby sprawdzić, czy są inteligentne. Inny z moich kolegów, 
Micah, stwierdził, że diabły piaskowe nie są. Ale Tancerze 
tak, na swój sposób.
   Piasek przerzedził się i był teraz mniej sypki, jego 
konsystencja przypominała błoto. Kopuła stała się niewielką 
bańką w oddali.
   - Pierwsi górnicy nienawidzili Tancerzy i zabijali ich. 
Zaprzestali dopiero, gdy odkryli solny sok.
   - To wszystko historia - powiedziałem. Głos mój 
zabrzmiał, jakbym był zdyszany. - Mnie interesuje 
teraźniejszość.
   - Zmierzam do niej. Tancerze potrafią hodować zioła, z 
których wytwarza się solny sok, a koloniści, choć próbowali, 
tego nie umieją. Potrzebują zatem Tancerzy.  Koloniści biorą 
od nich zioła bez żadnej zapłaty, a Tancerze po prostu 
uprawiają ich więcej. Niektórzy koloniści sądzą, że śmierć 
dzieci jest odwetem.  
   - Ale pani tak nie uważa.
   - To ludzka reakcja. - Latona potrząsnęła głową. - 
Tancerze są inną rasą. Ich procesy myślowe różnią się bardzo 
od naszych.
   Wiatr nieco się uspokoił, lecz czułem, że mam 
zmaltretowaną skórę. Podniosłem dłoń do policzka i poczułem 
piasek na warstwie kremu. W gardle mi zaschło, po plecach 
spływał pot. - Czy ma pani wodę? - zapytałem.
   Latona zatrzymała się, otwarła torbę i wręczyła mi 
małą, plastykową butelkę. Widziałem, że jest ich tam więcej, 
ustawionych rzędami po sześć. Przyłożyłem butelkę do warg i 
piłem. Woda wydawała się zatęchła i ciepława, ale przyjemnie było 
poczuć tę wilgoć. Oddałem butelkę Latonie, a ona dokończyła 
i włożyła puste naczynie z powrotem do torby.
   - Jesteśmy już prawie na miejscu - powiedziała. - Proszę, 
żeby robił pan tylko to, co powiem i nic ponadto. Tancerze 
przyjdą, kiedy ich zawołam i będą pana dotykać. Próbują 
jedynie zobaczyć, kim pan jest. Ich palce są o wiele 
wrażliwsze niż oczy.
   Weszliśmy w cienisty mrok i minęła dobra chwila, zanim 
się zorientowałem, że dotarliśmy do jakichś drzew. Miały 
ciemne, wrzecionowate pnie, schłostane wiatrem i 
powykręcane. W szczeliny na ich powierzchni wcisnął się 
piasek, przez co drzewa wyglądały jak pokryte bliznami. Ich 
korony rozpościerały się jak parasole, podobne do lin liście 
skręcały się i przeplatały, tworząc coś w rodzaju 
baldachimu. Latona zsunęła z głowy kaptur, zdjęła okulary i 
gwizdnęła.
   Przed nami pojawiły się jakieś ciemne kształty. Opuściłem 
kaptur i schowałem do kieszeni okulary. Stworzenia nie 
kroczyły, choć postawę miały wyprostowaną. Niemal ślizgały 
się po twardo ubitym piasku, ich stopy prawie go nie 
dotykały. Miały długie, cienkie jak gałązki ciała o 
błyszczącej czarnej skórze, dwie nogi, dwie ręce i szerokie, 
prostokątne głowy o wielkich, srebrnych oczach. Widać było 
jasno, dlaczego koloniści nazwali ich tancerzami; poruszali 
się z płynną gracją, jak gdyby każdy krok stawiali w takt 
muzyki niesłyszalnej dla innych.
   Serce waliło mi w piersi. Tancerze otoczyli nas i 
leciutko dotykali. Zwinąłem dłonie w pięści, próbując 
zwalczyć uczucie, że schwytano mnie w pułapkę. Latona 
odchyliła głowę do tyłu i zamknęła oczy, więc zrobiłem to 
samo. Palce o skórze przypominającej miękką gumę dotykały 
moich ust, nosa i powiek. Nie poruszałem się. Tancerze 
wydzielali zapach cynamonu i czegoś jeszcze, czego nie 
potrafiłem rozpoznać. Guzy na głowie zapiekły, dotknięte 
przez Tancerzy. Miałem ochotę odsunąć się, lecz nie 
zrobiłem tego.
   Słyszałem pogwizdywanie i ciche nucenie. Dźwięki te 
zdawały się układać w jakąś melodię, ale po chwili 
przypominały już wołanie ptaka. Otworzyłem oczy. Latona odsunęła 
się nieco od Tancerzy. Gestykulowała i świergotała. Jeden z 
Tancerzy dotknął jej twarzy, a potem zagwizdał trzy razy, 
krótkimi seriami.
   - Powiedział, że miło mu będzie, kiedy zwiedzisz ich 
domy.
   Odsunąłem się od najbliżej stojących Tancerzy. Mimo że 
już mnie nie dotykali, ciągle jeszcze czułem na skórze ich 
gumiaste palce. Spojrzałem na Latonę, potem znów na 
Tancerzy. Nie mieli widocznych cech płciowych. Nie 
wiedziałem, jak rozpoznaje płeć rozmówcy. - Podziękuj mu.  
   Podziękowała. Poszliśmy z Tancerzem w głąb baldachimowego 
lasu. Moje serce biło teraz spokojniej. Czułem się zupełnie 
bezpieczny. Gdyby Tancerze mieli wyrządzić nam jakąś 
krzywdę, zrobiliby to podczas spotkania na skraju lasu. Choć 
może nie. Przypisywałem im ludzką logikę. Potrząsnąłem głową 
i próbowałem poukładać myśli.
   Roślinność zagęściła się, powietrze było tu chłodniejsze, 
ponieważ weszliśmy w obszar, gdzie nie docierało słońce. 
Moje oczy przywykły do mroku i zobaczyłem, że pomiędzy 
czterema drzewami rozciąga się coś na kształt materii, 
przypominało to ręcznej roboty namiot. Tancerz nie 
przestawał mówić, dotykał różnych przedmiotów, jakby 
oprowadzał nas z wycieczką. Latona nie tłumaczyła.
   Poszliśmy za nim do wnętrza namiotu. Tam dziwny zapach 
cynamonu był jeszcze silniejszy. Sięgnąłem ręką do 
materiału; dotykiem przypominał wodoodporny brezent. Ziemię 
pokrywały wykonane z liści dywaniki, a w kątach stały 
szklane słoje, które rozsiewały po całym pomieszczeniu 
fosforyzujący blask.
   - Mówi, że chciałby nas powitać w swoim domu.
   - Powiedz mu, że czujemy się zaszczyceni.
   Przetłumaczyła. Ja zaś przyjrzałem się szklanym słojom. 
Były prymitywne. Szkło pełne bąbelków, zmarszczeń i 
pofałdowań. Światło w ich wnętrzu poruszało się, jakby 
emitowane przez coś żywego.
   Nasz gospodarz gwizdnął i zaświergotał. Latona 
przyglądała mi się.
   - Co on mówi?
   Spojrzała na Tancerza, jakby nie dosłyszała. Potem 
uśmiechnęła się.
   - Teraz mówi, że gdyby był dobrym gospodarzem, dałby panu 
taki słój, ale te słoje są bardzo cenne, zbyt cenne, żeby 
dawać je gościom, którzy znikają, nim skończy się dzień.
   - Niech mu pani powie, że mam zamiar tu wrócić...
   - To bez znaczenia. - Potrząsnęła głową. Wyśliznęła się z 
namiotu. - Powinien pan zobaczyć i inne domy.
   Podążyłem za nią w cienisty mrok na zewnątrz. - Czy nie 
powinna mu pani podziękować?
   - Nie. - Poprowadziła mnie ku innym namiotopodobnym 
konstrukcjom. Pojawili się w nich Tancerze, ich ręce 
sięgnęły do naszych twarzy. Tym razem Latona uchyliła się. 
Ja także. Czułem się znacznie swobodniej, lecz nie chciałem, 
żeby znów mnie dotykali.
   Na pierwszy rzut oka Tancerze zdawali się należeć do 
kultury myśliwych-zbieraczy. Cały ten obszar nie sprawiał 
wrażenia trwałości. Ziemia wyglądała na dziką i niezadbaną.  
Nie widziałem żadnych śladów upraw. Ale z drugiej strony 
skąd mogłem wiedzieć, za czym mam się rozglądać. Wszystko 
wskazywało, że właśnie baldachimowe drzewa stanowiły 
samoregenerujące się źródło pożywienia.  
   Przypatrywałem się namiotom i rozproszonemu dobytkowi. 
Tancerze stłoczyli się wokół mnie jak cienie w późnym 
popołudniowym słońcu. 
   - Które z nich są dziećmi?
   - Dzieci mieszkają gdzie indziej. Zapytam, czy wolno nam 
będzie je obejrzeć. - Latona zwróciła się do stojącego przy 
niej Tancerza. Ten zagwizdał i zaświergotał w odpowiedzi, 
gestem wskazując na mnie. Latona kiwnęła raz głową i Tancerz 
poszedł przodem. - Chodźmy - zwróciła się do mnie.
   Podążyłem za nim. Ubity piasek wgłębił się do środka, jak 
gdyby czyjeś stopy wydeptały między drzewami ścieżkę. Nie 
było tutaj namiotów i roślinność krzewiła się bujnie. Wtedy 
zdałem sobie sprawę, że pas ziemi, który został za nami, był 
kultywowany, że Tancerze postępowali odwrotnie niż 
koloniści. Usuwali wszelką roślinność z wyjątkiem smukłych, 
wrzecionowatych drzew.
   Przez baldachimy zaczęło przedzierać się słońce. Wyszliśmy 
na pocętkowany słońcem teren, gdzie poszycie znów było 
przerzedzone. Tutaj podobny do brezentu materiał przywiązany 
został do pni tak, że tworzył zagrodę. Zbliżylśmy się do 
niej i zajrzeliśmy do środka. W piachu grzebały się małe, 
ciemne stworzenia, szamoczące się i bijące ze sobą. Niektóre 
siedziały z boku, oparte o ogrodzenia - być może spały. 
Bardziej z tyłu leżały na ziemi większe dzieci, ich skóra w 
przefiltrowanym słonecznym blasku wydawała się szara. Palce 
u dłoni przypominały szpony, a oczy były ciemne, puste i 
zapadnięte.
   - Czy one są chore? - Skinąłem głową w ich kierunku.
   - Nie - powiedziała. - Osiągnęły wiek dojrzewania.
   - Czy dzieci wchodzą w jakieś relacje z dorosłymi?
   - Właściwie nie. Dorośli traktują je jak zwierzęta. U 
Tancerzy przygotowanie do życia zaczyna się po wyjściu z 
wieku dojrzewania.
   Zadrżałem lekko, zastanawiając się nad życiem, które 
zaczyna się w klatce, w promieniach palącego słońca. Dzieci 
o szarej skórze nie poruszały się, tylko leżały w słońcu, 
jakby były martwe.
   Tancerz świergocąc krążył wokół nas. Spojrzałem na niego. 
Latona przemówiła krótko, potem odezwała się do mnie.
   - Musimy już iść.
   Tancerz popędzał nas, jakby chciał oddalić nas od dzieci. 
Latona ujęła mnie pod rękę i poprowadziła w innym niż 
przedtem kierunku. Z tyłu obserwował nas Tancerz.
   - To jest krótsza droga do kopuły - powiedziała Latona. 
Krem częściowo rozpuścił się na jej twarzy, przez co 
wydawała się skrzywiona i nieco obca.
   Prześladował mnie widok tych stworzeń o szarej skórze i 
chorowitym wyglądzie, z dłońmi jak szpony. 
   - Proszę mi powiedzieć, po co zabrała pani tutaj dzieci.
   - Chciałam ich nauczyć szacunku dla Tancerzy. - Głowę 
trzymała pochyloną nisko. Wyszliśmy spomiędzy drzew.
   - Dlaczego? Wydaje się, że umowa jak dotąd działa.
   - To żywe istoty - warknęła Latona. - Ludzkość ma za sobą 
długą historię podłego traktowania istot, których nie 
rozumie.
   - I pani uważa, że koloniści traktują Tancerzy podle?
   - Tak. - Latona odgarnęła na bok linopodobną gałąź i 
weszła w plamę słońca. Jej piaskowy szal błysnął bielą. - 
Ale nie wiem, co o tym sądzą Tancerze.
   - Czy po to jest tutaj Alians, żeby się dowiedzieć, co o 
tym sądzą Tancerze?
   - I żeby wynegocjować porozumienie w sprawie solnego 
soku.
   Nachmurzyłem się. Wyszedłem na słońce i upał spowodował 
pieczenie na plecach. 
   - Ale tego porozumienia nie ma.
   - Nie można negocjować z Tancerzami. Mają pamięć 
instynktualną i pamięć do wzorców, która pozwala im nauczyć 
się języka i ustalić codzienny tok zajęć. Przeszłe zdarzenia 
nie mają dla nich znaczenia, w swoich umysłach zatrzymują 
tylko zdarzenia przyszłe. Stawia to przed nami interesujący 
problem: jeśli wynegocjujemy z nimi układ, nie 
będzie on istniał, ponieważ o nim zapomną. Jeżeli zaplanujemy 
wynegocjowanie układu w przyszłości, jak na to pozwalają ich 
język i obyczaje, układ nie będzie istniał, bo negocjacje 
jeszcze się nie zaczęły.
   - W ich języku nie ma czasu przeszłego?
   - Nawet najsubtelniejszego odcienia przeszłości. Mówią 
wyłącznie w czasach teraźniejszych i przyszłych. Bardzo 
aktywny jest u nich tryb łączący.
   - A kiedy jeden z nich umiera?
   - Przestaje istnieć. - Rzuciła mi spojrzenie; usta były 
zaciśnięte w wąską kreskę. - A potem odzierają jego ciało ze 
skóry, jedzą mięso, kości rzucają dzieciom i konserwują 
skórę. Rozciągają ją i oprawiają, aż stanie się mocna. 
I używają jej do budowy swoich namiotów.
   Wtedy zrozumiałem, co oświetlało mnie swoim blaskiem ze 
słojów w namiotach. Srebrne oczy. Ogromne srebrne oczy, 
które absorbowały światło potężnego słońca tej planety. 
   - Skąd się wzięły te słoje?
   - Zrobili je górnicy. Tancerze zamieszkiwali niegdyś 
bliżej solnych klifów.
   W umyśle odczuwałem chłód i przepełnienie informacją. Od 
piachu podnosiły się kolejne fale gorąca. 
   - Co ludzkie dzieci pomyślały o dzieciach Tancerzy?
   Latona wzruszyła ramionami. Wyjęła krem i powtórnie się 
nasmarowała.
   - Wydawały się zafascynowane. Kto wie, co mogło z tego 
wyniknąć? Netta zabroniła dzieciom kontaktowania się z 
Tancerzami.
   - Jeszcze przed morderstwami?
   - Tak. - Latona wręczyła mi krem. - Już nie wolno mi ich 
tu przyprowadzać.
   Skinąłem głową i nie zadawałem już więcej pytań. Napiłem 
się wody, którą podała mi Latona, potem spojrzałem przed 
siebie, na pustynię. Kopuła wydawała się odległa i mała. 
Owinąłem twarz szalem i poszedłem za Latoną, tak zmęczony, 
że mogłem jedynie iść.
 
VII  Latona obiecała, że pokaże mi przyśpieszone holo z 
rytuału dojrzewania u Tancerzy. Następnego ranka szybciej 
opuściłem swoją kwaterę, nie uczesany z powodu bąbli.  
Niektóre już pękły. Skóra na ciele, która zeszłej nocy była 
jasnoczerwona, przybrała teraz odcień brązowy, jeszcze 
jaśniejszy. Wiele godzin będę musiał spędzić okryty kremem 
na słońcu, zanim ściemnieją tak jak Latona czy Netta.  
   Tym razem ominął mnie poranny ruch w drodze do pracy. 
Szedłem chodnikiem, gapiąc się na podwórka i pozbawione 
okien domy. Ludzie tutaj produkują najbardziej podniecający 
narkotyk w całej galaktyce, a sami są ponurymi domatorami, 
którzy uprawiają piękne ogrody, ale nie chcą oglądać ich z 
wnętrza swoich domów.
   Na podwórkach rosły rośliny z różnych stref 
klimatycznych. Dominowały róże, choć niektórzy wyraźnie 
woleli rododendrony, sporo też było hiacyntów. I wszystkie 
te rośliny kwitły równocześnie: tulipany z bratkami, 
stokrotki ze słonecznikami. Wydało mi się dziwne, że 
kolonia, w której mieszkało tylu ekspertów od botaniki, nie 
może nauczyć się, jak wyhodować z nasion kilka tutejszych 
ziół.  
   Znowu dopadł mnie ten dziecięcy śmiech, przy tym samym 
bloku co poprzednio. Spojrzałem w tamtym kierunku. Dzieci 
bawiły się w swoim parku, siedziały w kręgu i piąstkami 
uderzały o ziemię. Podszedłem wolno w nadziei, że tym razem 
zechcą ze mną porozmawiać. Michael Dengler siedział w 
środku, uśmiechając się jakby odnalazł swój osobisty raj. 
Trochę się rozluźniłem. Może pomogła mu moja rada. Może moje 
stracone dziesięć lat przyniosło komuś jakąś korzyść.
   Jeden z chłopców wskazał na mnie ręką. Dzieci wstały i 
cofnęły się, jakbym był ich wrogiem; potem całą grupką 
odwróciły się i odbiegły.
   Zatrzymałem się i patrzyłem za nimi. Tylko jedno dziecko 
obejrzało się w biegu. Michael Dengler. Pomachałem mu ręką. 
Nie odpowiedział.
   Poszedłem zatem do biur Aliansu. Tam przy biurku 
siedziała drobna kobieta. Miała krótko przystrzyżone włosy i 
wielkie oczy. 
   - Latona nie mogła przyjść - powiedziała - ale kazała mi 
pokazać panu to holo i powiedziała, że na wszystkie pańskie 
pytania odpowie dziś po południu.  
   Skinąłem głową i poszedłem za nią do innego maleńkiego 
pokoiku, gdzie stał przygotowany holorzutnik. Kobieta 
włączyła go, wyłączyła światła i pozostawiła mnie samego.
   Pokoik wypełnili Tancerze, mniej przerażający, bez swego 
dziwnego cynamonowego zapachu. Krążyli wokół szaroskórego 
dziecka, rzuconego na pustą podłogę. Zdawało się już, że to 
krążenie nigdy się nie skończy, kiedy jakiś Tancerz chwycił 
nóż i otworzył nim klatkę piersiową dziecka, sięgnął w głąb 
i wyjął stamtąd coś małego, okrągłego i poczerniałego. 
Serce, jak się domyśliłem. Tancerz wręczył to czarne coś 
innemu, który umieścił je w słoju. Potem ciął znowu, 
usuwając z wnętrza dwa cienkie, pomarszczone płaty 
mięsa. Dziecko nawet nie drgnęło. Ten drugi Tancerz położył 
owe płaty w słoju, obok serca. Na koniec pierwszy ujął 
dłonie dziecka za jeden palec i ciął raz wzdłuż przegubów. 
Dłonie odpadły, a ręce dziecka osunęły się wzdłuż jego 
boków. Obwiązali pierś sznurowymi liśćmi, a kiedy 
kładli ręce na podołku, dostrzegłem, że z pustego 
nadgarstka wyzierają malutkie palce, jak ludzkie dłonie 
ukryte w rękawie o numer za dużej kurtki.
   Dziecko Tancerzy nie krwawiło. Porównanie do ludzkiego 
dziecka tracącego mleczne zęby. Wydało się właściwe.  
   Potem film wyraźnie przyśpieszył. Dłonie dziecka rosły, 
jego skóra ciemniała jak u innych Tancerzy.  Stopniowo 
zaczęło poruszać się i z pomocą dorosłych wpełzło do 
najbliższego namiotu. Wtedy holo urwało się.  
   Przegrałem je sobie jeszcze trzy razy, na pamięć ucząc 
się każdego ruchu i utwierdzając w przekonaniu, że nie 
było tam krwi.
   To wszystko jakoś do siebie nie pasowało; to, co mówiła 
Latona, to, co sam widziałem. Wyłączyłem rzutnik i wyszedłem 
z pokoiku, wdzięczny, że przy biurku nie ma tamtej kobiety. 
Czułem, że muszę przeczytać pakiet ze sprawozdaniem, żeby 
sprawdzić, czy podane informacje różnią się od tych, 
których dostarczyła mi Latona.
   Pośpiesznie wróciłem do swej kwatery i zasiadłem do 
czytania. Latona miała rację. Tancerze nie wykazywali 
zdolności zapamiętywania tego, co zaszło podczas kolejnych 
wizyt, a nawet podczas jednej z nich. W czasie, kiedy 
górnicy dokonywali mordów, Tancerze powracali na miejsce 
zbrodni, jak gdyby nic się nie zdarzyło. Nigdy nie próbowali 
się zemścić, nigdy też nie okaleczyli żadnego z górników.
   Tancerze w wieku dojrzewania byli szarzy i nieruchomi, 
wyglądem bardziej przypominali umarłych niż żyjących. 
Ludzkie dzieci, które wzięła ze sobą Latona, były 
energiczne, tak ożywione jak małe stworzonka, które 
widziałem baraszkujące w piasku.
   Odłożyłem pakiet, nie podobały mi się własne myśli. 
Tancerze byli rasą chronioną, nie wolno było ich zabijać ani 
przesiedlać, nie powodując interwencji z bazy na Linie. 
Koloniści to znakomici botanicy i od lat już próbują nauczyć 
się, jak hodować zioła do solnego soku. Negocjacje z 
Tancerzami były niemożliwe, a nasion strzegli zazdrośnie. 
Ale co by się stało, gdyby jakiś kolonista nauczył się 
hodować ziele z nasienia? Tancerze przestaliby już być 
potrzebni; stanowiliby raczej zawadę. Morderstwa umożliwiły 
bazie na Linie wysłanie, zamiast całego stada ludzi, jednego 
tylko eksperta - a także wyznaczenie mu bardzo ścisłego 
terminu. Netta poprosiła o eksperta ze spapraną 
przeszłością, osławionego swymi nieprzemyślanymi osądami. 
Moje pochopne decyzje przywiodły już kiedyś jedną kolonię do 
tego, że ludzie tamtejsi rozpylili roztwór zasadowy nad 
kwaśnym oceanem pełnym inteligentnych form życia. Być może, 
ta kolonia pragnęła ode mnie jeszcze jednej błędnej decyzji, 
żeby wykorzystać ją jako pretekst do wymordowania resztek 
Tancerzy.
   Odchyliłem głowę na oparcie fotela. Nie miałem dowodów na 
potwierdzenie swojej teorii, miałem tylko podejrzenia, tak
jak w przypadku Minaran. Wstałem. Czułem, że muszę pójść do 
Centrali Komunikacyjnej i zatelegrafować po jakąś pomoc. 
Nie mogłem podjąć takiej decyzji sam.

VIII  Z głębokiego snu wyrwało mnie pukanie do drzwi. 
Leżałem w swojej kwaterze na sofie w pokoju. W niemal pustym 
wnętrzu odgłos zabrzmiał ostro. Zanim zdołałem odpowiedzieć, 
drzwi otworzyły się lekko, rzucając na podłogę szeroką plamę 
żółtego światła.
   - Doktor Schefer?
   Zamrugałem półoślepły i usiadłem, sięgając do kontaktu. 
Kiedy zabłysły światła, zamknąłem oczy krzywiąc się jeszcze 
bardziej.
   - Tak?
   - Mamy jeszcze jedno.
   Przymrużyłem oczy. Przyzwyczaiły się do światła. Przede 
mną stał D. Marvin Tanner, dowódca służb porządkowych w 
kopule. Wydawał się spokojny.
   - Jeszcze jedno?
   - Tak - odparł. - Netta przysłała mnie po pana. Mamy 
jeszcze jedno martwe dziecko.
   Powiedział to tak bezbarwnym tonem, że aż przeszedł mnie 
dreszcz. Oficer służb porządkowych na Minarze przybiegł do 
mnie w środku nocy z roztrzęsionymi rękoma, z ustami 
ściągniętymi w surową kreskę. Załamującym się głosem 
opowiadał mi o zabitym i o własnej bezradności. Wydawało 
się, że Tannera nic nie obchodzi. Może dlatego, że to już 
nie on prowadził śledztwo. Albo może był jednym z tych 
psychopatów pogranicza, którzy zaciągają się do wymiaru 
sprawiedliwości, ponieważ jest to legalna droga gnębienia 
innych.
   Zastanawiałem się, w jaki sposób tak łatwo udało mu się 
dostać do środka. Netta zapewniała mnie, że tylko ja mam 
klucz do drzwi.
   - Co się stało? - potarłem twarz i poprawiłem ubranie.
   - Sam będzie pan mógł się przekonać - odparł. - Nikomu 
nie pozwoliliśmy pracować, dopóki na miejscu nie zbierze 
się cały zespół.
   Wstałem i wyszedłem za Tannerem na zewnątrz. Filtr w 
kopule zmienił się, sprawiając tym razem, że wszystko 
wyglądało szaro i ziarniście; prawdopodobnie dla kolonii był 
to ekwiwalent świtu. Cienie pogłębiły się, filtr wyługował 
kolor z roślin. Tylko biały plastyk pozostał niezmieniony.
   Ludzie wyszli na skraj ogrodów i patrzyli, jak ich 
mijamy. Ulica wydawała się niezwykle cicha. Oczekiwałem, że 
ktoś odezwie się, czy pójdzie za nami. Nikt nawet nie 
drgnął. Gapili się na nas, jakbyśmy byli dwuosobowym 
konduktem żałobnym, a oni dalekimi krewnymi, którzy 
przyjechali tylko na otwarcie testamentu.
   Skręciliśmy za róg i dotarliśmy na miejsce zbrodni. Na 
zadbanym trawniku stało w półkolu tuzin osób. Przepchałem 
się między nimi i podszedłem chodnikiem nieco bliżej.
   - Netta?
   Odwróciła się, dojrzała mnie i usunęła na bok. To ciało 
było bez głowy. Przez chwilę wpatrywałem się w pustkę, gdzie 
powinna się ona znajdować. To dziecko było mniejsze od 
pozostałych. Miało otwartą klatkę piersiową i brakowało mu 
dłoni.  
   - To także powinien pan zobaczyć, Justin. - Zeszła po 
schodkach i ruszyła wzdłuż budynku. Poszedłem za nią. Tam, między 
dwoma wrzecionowatymi krzewami róż, spoczywała głowa. 
Wgapiałem się w nią czując w środku próżnię, notując w 
pamięci dalsze szczegóły, gdy tymczasem żołądek przewracał 
mi się na nice. Puste oczy Michaela Denglera odwzajemniały 
moje spojrzenie. Jego usta zastygły uchwycone w okrzyku 
bólu. Przed podbródkiem leżały skrzyżowane dłonie, ale nie 
widziałem nigdzie serca ani płuc.
   Kiedy widziałem go ostatnim razem, uśmiechał się, biegł z 
innymi dziećmi. Przykucnąłem przy nim, pragnąc dotknąć jego 
twarzy, ukoić go, zaproponować, żebyśmy zamienili się 
miejscami. Moje życie było pustką. Jego właśnie się 
zaczynało.
   - Michael Dengler - powiedziała Netta; wzdrygnąłem się. 
Głęboko wciągnąłem powietrze. - Jego siostra, Katie, była 
jedną z wcześniejszych ofiar. Jego matka stoi tam.
   Na samym skraju półkola stała jakaś kobieta z rękoma 
przyciśniętymi do piersi. Cisza wyprowadzała mnie z 
równowagi. Słyszałem swój własny oddech. Róże pachniały aż 
do obrzydzenia. Znowu odwróciłem się do Michaela, przez 
krótką chwilę miałem wrażenie, że patrzę na siebie samego.
   - Po raz pierwszy znajdujemy brakujące części ciała. 
Oczywiście, musimy się upewnić, czy to ręce Michaela, ale są 
chyba dostatecznie małe - powiedziała Netta.
   Zmusiłem się, by skupić się na słowach Netty. Michael 
Dengler nie żyje. Jestem członkiem zespołu prowadzącego 
śledztwo. Muszę zachować spokój.
   - Potrzebuję światła - powiedziałem. Ktoś podszedł do 
mnie z tyłu i podał mi ręczną latarkę. Objąłem dłonią 
metalową powierzchnię i przycisnąłem wyłącznik, powiodłem 
światłem po głowie. Chłopiec był blady, bladością ludzkiego 
ciała, którego nigdy w życiu nie opaliło słońce. 
   - Ile on miał lat?
   - Osiem.
   Osiem. Za młody, żeby zacząć dojrzewać, nawet w 
najskrajniejszych przypadkach ludzkiej fizjologii. Gdyby był 
płci żeńskiej, może. Ale nawet i to było wątpliwe. 
Mały chłopiec, dziecko, bez śladu dorosłości - i bez żadnych 
szans na nią. Mama mówi, że powinni przyjąć mnie takim, 
jakim jestem. A jak pan myśli?
   - Ktoś powinien porozmawiać z matką - powiedziała Netta. 
- Myślę, że najlepiej byłoby, gdyby pan to zrobił.
   Serce zamarło we mnie. Nie chciałem mieć do czynienia z 
cudzymi uczuciami. Chciałem pójść do swojej kwatery, zamknąć 
drzwi na klucz i zapłakać nad tym chłopczykiem, który tak 
jak ja stracił wszystko. Nie chciałem rozmawiać z jego 
matką, mimo że najlepiej byłoby, gdybym to ja zrobił, bo 
wyuczono mnie niosącego pomoc zawodu. Pomoc. Wydałem cichutki 
dźwięk. Sobie samemu nigdy nie byłem w stanie pomóc. Jakże 
mogłem pomóc kobiecie, której w przeciągu kilku miesięcy 
zamordowano dwójkę dzieci?
   - Niech pan idzie - powiedziała Netta. Jej słowa dały 
efekt zbliżony do silnego pchnięcia. Kiedy podchodziłem do 
matki Michaela, ruchy moje pełne były niekontrolowanej 
gwałtowności.
   Była bardzo drobna, miała może lekko po trzydziestce. Jej 
oczy były ciemne i przerażone.
   - Proszę pani - powiedziałem. - Jestem doktor Schefer.
   - Nie potrzeba mu już lekarzy. - Jej głos miał 
zaśniedziały ton, jakby od dawna już go nie używała.
   - Jemu nie, ale pani tak. Chciałbym z panią chwilę 
porozmawiać.
   - Porozmawiać? - Wydawało się, że słowo to dźgnęło ją 
gdzieś w środku. - Ostatnim razem też rozmawialiśmy, 
rozmawialiśmy i rozmawialiśmy. Mam jeszcze dwoje maluchów i 
chcę wyjechać z tej planety. Chciałam wyjechać już 
wcześniej, bo tutaj ci obcy szaleńcy zabijają i zabijają. 
Chcecie, żeby wymordowali całą moją rodzinę!
   W ciszy jej słowa odbijały się echem. Nie chciałem, żeby 
ktokolwiek umierał, a już zwłaszcza jej syn. Odepchnęła mnie 
od siebie i podeszła do stopni, wpatrzona w to, co pozostało 
po Michaelu. Przypatrywałem się jej przez chwilę i nie 
mogłem wymyślić nic, co mógłbym powiedzieć na 
pocieszenie. Nie byłem nawet pewien, czy potrzebowała 
pocieszenia. W jej bólu było coś kojąco ludzkiego.
   To ja musiałem zachować spokój. Ręce mi drżały i czułem 
suchość w gardle. Coś mi umknęło przy wstrząsie spowodowanym 
śmiercią Michaela. Coś tu nie pasowało. Podszedłem do 
Davisa, który badał grunt wokół krzewów różanych. - Czy i 
tym razem zostawili broń? - zapytałem. Zabójca dotąd za 
każdym razem usuwał części ciała i pozostawiał broń, cienki, 
rzeźnicki nóż z odłamka tutejszej skały. Davis wskazał 
dłonią. Nóż tkwił po drugiej stronie różanego krzewu, z dala 
od głowy Michaela.
   - Jest mniejszy niż sądziłem - powiedziałem.
   - Ale potężny. - Davis nachylił się ku mnie. - Widzi pan 
to ostrze? Jest twarde. Każdy mógł użyć tego noża. Jeżeli 
ofiara jest nieprzytomna, zabójca nie potrzebuje wiele siły.
   - Nawet żeby przeciąć kość? - Wzdrygnąłem się myśląc o 
tym, jak krzyczał Michael, kiedy nóż przecinał jego skórę.
   Davis potrząsnął głową. - To nóż Tancerzy. Robią te 
rzeczy od wieków, mieli czas, żeby doprowadzić je do 
perfekcji. Ludzie w laboratorium ranili się, niemal 
odcinając sobie palce, kiedy tylko próbowali się nimi 
posługiwać.
   Ciągle czułem, że coś mi się nie zgadza. Rozejrzałem się 
wokół. Domy stały blisko siebie, trawniki były starannie 
wypielęgnowane. W jaki sposób mógł się tutaj wśliznąć 
jakikolwiek Tancerz, porwać dziecko i zwrócić je w tak 
potwornym stanie nie będąc przez nikogo zauważonym? I jak 
ten Tancerz mógł przemknąć się obok straży przy kopule?
   Wstałem i głęboko wciągnąłem powietrze. Musiałem oddalić 
się od tych róż. Oszałamiał mnie ich potężny zapach. 
Przepchnąłem się przez półokrąg z powrotem na ulicę i 
jeszcze raz rzuciłem okiem na tę scenę.
   Biedny, mały Michael Dengler. Tak bardzo chciał dorosnąć, 
należeć do grupy. Potrząsnąłem głową. Przynajmniej dane mu 
było bawić się z nimi ten ostatni raz. Przynajmniej 
częściowo spełniło się jego życzenie.

IX  Oparłem się o biurko w jednym z pomieszczeń Aliansu 
Ponadrasowego. Przede mną stała Latona z rękoma 
skrzyżowanymi na piersi. Skontaktowała się ze mną 
natychmiast, kiedy tylko dowiedziała się o śmierci Michaela.
   - Tancerze nie ścinają głów swoich dzieci - powiedziała. - 
Mogę pokazać panu każdy dokument i każde holo. To nie jest 
zgodne z ich rytuałem. Ścięcie głowy pozbawiłoby dziecko 
życia. Ktoś je zabija, jakiś człowiek.
   Po plecach przebiegł mi dreszcz. Doszła do tego samego co 
ja wniosku.
   - Ale inne dzieci umarły. Może Tancerze myśleli, że 
ścięcie głowy podziała lepiej?
   - Oni nie uczą się tak jak my. - Latona potrząsnęła 
głową. - Myślą instynktualnie, wykonują obrzędy. Istoty z 
rytuałami, a bez pamięci nie eksperymentują. To nie leży w 
ich możliwościach.
   - Ale czy nie mogliby zmodyfikować...
   - Nie. - Latona pochyliła się ku mnie. - Doktorze 
Schefer, oni usuwają płuca i serce, żeby zrobić miejsce 
większym organom. Usuwają dłonie, żeby zrobić miejsce dla 
seksualnie dojrzałych genitaliów. Spółkują za pomocą dłoni. 
Głowa pozostaje - głowa dla nich, tak jak dla nas, jest 
centralnym punktem całej ich istoty. Nie mogą żyć bez głowy, 
a Tancerze nie zabijają się nawzajem. Nigdy tego nie robią, 
nawet z litości. Takie pojęcie u nich nie istnieje.
   A kiedy umierają, przestają istnieć. Zadrżałem. 
   - Dlaczego ktoś miałby w taki sposób zabijać dzieci?
   Latona potrząsnęła głową. 
   - Nie wiem. Może dzieci wiedzą. Może widziały coś dziwnego.
   Skinąłem głową. Dzieci, oczywiście. Jeżeli ktokolwiek 
mógł coś zobaczyć, to właśnie one. Tylko one były wolne w 
ciągu dnia. Wybiegłem. Czułem, że muszę porozmawiać z Nettą.

X  Biuro Netty to był niewielki pokoik w tylnej części 
Centrali Dowodzenia. W ciągu ostatnich dwu dni już raz byłem 
w tym budynku - żeby zatelegrafować po dodatkową pomoc, 
przed śmiercią Michaela Denglera. Baza na Linie obiecała 
przysłać pomocników w ciągu tygodnia; musieli odciągnąć 
ludzi od innych zadań i przesłać ich do nas wahadłowcem. W 
czasie tamtej wizyty nie widziałem jednak biura Netty. Nie 
byłem na to przygotowany.
   W pokoju pachniało różami. Rośliny zwieszały się z sufitu 
i tłoczyły pod cieplarnianymi lampami przytwierdzonymi do 
półek po przeciwnej do drzwi ścianie. Białą przestrzeń 
ściany pokrywały plakaty reklamowe solnego soku z różnych 
baz, kolonii i narodów.
   Netta siedziała w wielkim, brązowym fotelu za biurkiem, 
które pokrywał sprzęt komputerowy i znowu rośliny. - 
Czy ma pan dla mnie jakiś raport?
   - Nie - musiałem stać. W jej biurze nie było drugiego
krzesła. - Ale mam do pani prośbę.
   Skinęła głową zachęcając mnie, żebym mówił dalej. 
Wyglądała na zmęczoną, jakby śmierć Michaela wywarła na nią 
wpływ nie mniejszy niż na jego matkę.
   - Chciałbym porozmawiać ze starszymi dziećmi.
   - Po co? - Netta wstała, nagle czujna.
   - Sądzę, że mogłyby coś wiedzieć, coś, czego reszta z nas 
nie wie.
   Złożyła dłonie, palcami uderzając lekko o wargi. 
   - Widział pan raporty, widział pan zapisy holograficzne, a 
Latona zabrała pana, żeby przyjrzał się pan Tancerzom. Pewna 
jestem, że ma pan już wystarczająco dużo informacji, by 
wydać orzeczenie wstępne - bez nękania dzieci.
   - Nie, ściśle mówiąc nie mam. - Rozejrzałem się w 
poszukiwaniu jakiegoś siedzenia, wolnej przestrzeni na 
ścianie czy czegokolwiek, na czym mógłbym się oprzeć i 
złagodzić poczucie niewygody. - Niektóre rzeczy tu do siebie 
nie pasują.
   - Nie wszystko musi do siebie pasować przy orzeczeniu 
wstępnym - powiedziała Netta. - Chcę załatwić się z tym 
szybko, Justin. Wczoraj zginęło jeszcze jedno dziecko. Chcę 
chronić swoich ludzi przed tymi Tancerzami.
   - A co się stanie, kiedy dostanę na nich nakaz? Według 
prawa intergalaktycznego stracą swój status chronionych. 
Michael Dengler zginął wewnątrz kopuły. Jego zabójcą mógł 
nie być tubylec.
   Wargi Netty pobielały.
   - Sprowadziłam pana tutaj, żeby wydał pan orzeczenie o 
motywach Tancerzy, a nie żeby rozwiązywał pan kryminalną 
zagadkę, która dawno została rozwiązana. Te dzieci zostały 
zabite w sposób stosowany przez Tancerzy. A ja chcę 
wiedzieć, jakich sposobów mogę użyć, żeby chronić moich 
ludzi przed tymi stworzeniami.
   - Chcę porozmawiać z dziećmi - powiedziałem. W 
pomieszczeniu było niezwykle gorąco, prawdopodobnie z powodu 
roślin. - Chcę mieć na jutro jakieś pomieszczenie i chcę, 
żeby przyprowadzono mi tam dzieci, po kolei. Prowadzę to 
dochodzenie zgodnie z prawem, Netto.
   Oczy jej rozszerzyły się lekko i przez moment czułem, że 
moje podejrzenia zaczynają znajdować potwierdzenie. Potem 
sięgnęła do komputera i wpisała weń kilka linijek.
   - Dostanie pan pokój i miejsce, a ktoś przyprowadzi do 
pana dzieci.
   - Dziękuję - odparłem. Potem wziąłem głęboki oddech. - 
Nie płacicie Tancerzon za zioła do solnego soku, prawda?
   Netta odchyliła się wstecz, palce jej ciągle jeszcze 
dotykały ekranu komputera.
   - Dlaczego pan pyta?
   - Zastanawiam się, co stracą teraz, kiedy sami wiecie 
już, jakie hodować. - Ręce mi drżały, zdradzając moje 
zdenerwowanie z powodu tego, że odgadłem. Splotłem je za 
plecami.
   Netta przez chwilę przyglądała mi się uważnie, jakby 
kusiło ją, żeby sprawdzić, skąd mam tę informację.
   Strzeliła oczyma na lewo, potem w dół. Wydawało się, że 
zanim w końcu przemówiła, umysł jej przebiegło tysiące 
myśli.
   - Sądzimy, że nasiona mają dla nich znaczenie religijne. 
Ale nie wiemy na pewno. Nie wiemy o nich nic pewnego, z 
wyjątkiem tego, co twierdzi Alians.
   Wypełniło mnie dziwne uniesienie. Odgadłem! Koloniści 
posiedli sekret produkowania solnego soku. Tancerze stali 
się zbędni.
   - Tancerze są niebezpieczni, Justin - powiedziała Netta. 
- Nie sądzę, żeby potrzeba było na to jeszcze więcej 
dowodów. W ciągu najbliższych trzech dni chcę podjąć jakieś 
kroki w tej sprawie. Muszę działać szybko.
   Skinąłem głową, myśląc o zespole lecącym tu na 
wahadłowcu. Wkrótce tu będą. Netta podejmie swoje kroki, 
choć może nie takie, jak jej się wydaje.

XI  Pokój, który mi przydzieliła, był tą samą salą, w której 
na wstępie przedstawiono mi sprawozdanie. Na środku 
ustawiono stół, z jednej strony krzesło dla mnie, z drugiej 
podwyższone krzesełko dla dziecka - ustawienie, które niemal 
gwarantowało, że dziecko będzie czuło się skrępowane. 
Upewniłem się, że komputer poczyni dla mnie skrupulatne 
notatki, lecz pierwsze pół tuzina rozmów zlało się w moim 
umyśle w jedną.
   - Co to za gra, w którą się bawiliście?
   - Rasy. - Wysoki chłopiec o ciemnych włosach.
   - Jak w to gracie?
   - Trzeba trzy razy uderzyć pięścią o ziemię. - Tym razem 
moim rozmówcą była dziewczynka, rudowłosa i mocno opalona. - 
Potem albo wystawiasz pięść, albo otwartą dłoń, albo dwa 
palce do góry. Jeżeli pokażesz coś innego niż reszta, musisz 
coś udawać, a my musimy zgadywać. Jeżeli nie zgadniemy, 
odpadasz.
   - Czy to Tancerze nauczyli was tej zabawy?
   - Nie. - Inna mała dziewczynka; ta ma czarne, kręcone 
włosy.
   - A czego nauczyli was Tancerze?
   - Widzieliśmy ich tylko raz.
   - Dlaczego nie chcieliście się bawić z Michaelem 
Denglerem?
   Gruby chłopak zaskrzypiał podnosząc w górę twarz. 
   - Był za mały.
   - Ale bawił się z wami ostatnim razem, kiedy was 
widziałem.
   Dziewczynka o blond włosach wzruszyła ramionami. 
   - Ciągle za nami łaził.
   Niewiele udało mi się z nich wydobyć, a te informacje, 
jakie zdołałem wydostać, były zawsze takie same, tylko ujęte 
w innych słowach. Około południa byłem już zmęczony i 
zniechęcony. Planowałem, że przepytam jeszcze kilkoro dzieci 
i dam spokój, przerzucając resztę na zespół, kiedy 
przyjedzie.
   Jako kolejna weszła dziewczynka imieniem Beth. Jak na 
jedenastolatkę była bardzo drobna, miała długie, czarne 
włosy, ciemne oczy i brązowoczarną skórę. Siedziała w 
krześle sztywno, ignorując anatomicznie poprawne lalki, 
jakie przy niej położyłem, a zatrzymując się przelotnie 
tylko przy lalce, którą zmieniono tak, by przypominała 
Tancerza.
   Zawiesiłem dłoń nad ekranem komputera, żeby wyostrzyć 
wszystko, co mogłoby mieć jakiekolwiek znaczenie. Ten 
standardowy gest zwykle ludzi uspokajał. Ale wydawało się, 
że tych dzieci nic nie jest w stanie rozluźnić. Ich 
odpowiedzi znałem już na pamięć.
   - Porozmawiajmy trochę o tym, co się wydarzyło.
   - Nic nie wiem - powiedziała Beth. W jej głosie 
usłyszałem sześć innych głosów, mamrocących to samo.
   - Zdziwiłabyś się, gdybyś się przekonała, ile wiesz.
   Ci inni wzruszali na to ramionami. U Beth zadrżała dolna 
warga. Obserwowałem ją, próbując nie wiązać zbyt wielkich 
nadziei z tak nikłą oznaką.
   - Z tego, co mi mówiono, zrozumiałem, że spotkaliście się 
z Tancerzami.
   - Latona nas zabrała. - Skinęła głową.
   - Co o nich sądzisz?
   - Są trochę straszni, ale fajni. Szybko rosną.
   Całkiem nowa reakcja. Próbowałem nie być nadmiernie 
gorliwy.
   - Dlaczego tak mówisz?
   Wzruszyła ramionami. Czekałem w milczeniu, aż coś powie. 
Kiedy sama nie dodała już żadnej nowej informacji, 
zapytałem:
   - Jak często widywałaś Tancerzy?
   - Tylko ten jeden raz. - Znów odpowiedź, którą znałem na 
pamięć. Oczy jej lekko się zaszkliły, jakby skupiła się na 
czym innym.
   - Czy znałaś Michaela Denglera?
   Wtedy spojrzała na mnie. Jej oczy były przejęte i 
przerażone. Musiałem pracować nad tym, żeby wytrzymać jej 
spojrzenie, ponieważ ból był tak głęboki.
   - Zawsze bawiłam się z nim, kiedy nie było innych - 
powiedziała. Skinąłem raz głową, żeby dać jej znać, że 
słucham z zainteresowaniem. - John i Katie mówili, że nie 
możemy być dla niego mili, bo wtedy będzie ciągle za nami 
łaził. Mówiłam Johnowi, że Mikey jest za mały, a John mi 
powiedział, że mali się nie liczą. Powiedział, że wie, jak 
zrobić, żeby on rósł szybciej. Ale on już wcale nie rośnie, 
prawda, doktorze Schefer?
   - Nie - powiedziałem. Zaniepokoiło mnie, że użyła czasu 
teraźniejszego.
   - A Tancerze rosną - powiedziała. - Rosną, aż są dorośli.
   - Czy chcesz być dorosła, Beth? - Moje dłonie zrobiły się 
zimne.
   - Już nie - szepnęła.

XII  Drżałem na całym ciele, kiedy z rzutnikiem pod pachą 
wróciłem do swojej kwatery. Po błędach na Minaranie nie 
miałem już do siebie zaufania. Po kilka razy musiałem 
sprawdzać każde podejrzenie, każdą myśl. Pozostałe dzieci, z 
którymi później rozmawiałem, nie mówiły nic o Tancerzach, 
nic o rośnięciu. Ale miękki głos Beth ciągle odbijał się 
echem w mojej głowie.
   John powiedział, że mali się nie liczą. Powiedział, że 
wie, jak zrobić, żeby on rósł szybciej. Ale on już wcale nie 
rośnie, prawda, doktorze Schefer?
   Żadne z nich nie urosło, Beth. Eksperyment się nie udał.
   Wyciągnąłem holo i zapiski. Wpatrywałem się w 
dwuwymiarowe fotografie dokładnie badając kolor. Twarz Katie 
kiedy raz wyruszyła zobaczyć Tancerzybyła tak blada jak 
twarz jej brata w dniu jego śmierci.  Kiedy umarła, jej 
skóra była ciemna, jak u Latony. Wszystkie inne dzieci miały 
bladą karnację na wcześniejszym holo, a ciemną, kiedy 
umarły.  Ciemną opaleniznę, ciemną od ostrego słońca.  
Przebywały poza kopułą - wiele razy. Moja skóra, mimo że nie 
pochodziłem z tej planety, stała się tylko jasnobrązowa.  
Skóra dzieci była prawie czarna.  
   Straż przy kopule była czymś nowym, wprowadzono ją 
dopiero po zabójstwie poprzedzającym śmierć Michaela 
Denglera. Wrota kopuły były łatwe w obsłudze i nie miały 
zamków. Dzieci nie pilnowano, z wyjątkiem rzadkich dni 
szkolnych, kiedy można było sobie pozwolić na to, by kilku 
pracowników było dla nich nauczycielami. Nikt nie pilnował 
dzieci, więc chodziły popatrzeć na Tancerzy.
   Czy chcesz być dorosła, Beth?
   Już nie.
   O jednej wizyty do drugiej Tancerze nic nie pamiętali i 
ciągle od nowa pokazywali dzieciom ten swój rytuał. Dzieci 
mogły za każdym razem zabierać noże, a Tancerze nawet nie 
zdawali sobie z tego sprawy. To, że dla Tancerzy przeszłość 
nie istniała, znaczyło prawdopodobnie, że przez wszystkie te 
lata stracili mnóstwo rzeczy i wcale o tym nie wiedzieli.
   John powiedział, że mali się nie liczą. Powiedział, że 
wie, jak zrobić, żeby on rósł szybciej. Ale on już wcale nie 
rośnie, prawda, doktorze Schefer?
   - Żadne z nich nie rośnie - szepnąłem. Starzec, z którym 
widziałem się przed wyjazdem, stary człowiek, który mieszkał 
tu jako dziecko, mówił, że nie mógł się doczekać, kiedy 
dorośnie, bo wtedy mógł legalnie opuścić planetę. Piloci 
wahadłowców rzadko sprawdzali karty identyfikacyjne. 
Stwierdzali, że jeśli jakaś osoba jest dość duża na to, żeby 
pracować na którejś z okolicznych baz, można zabrać ją
gdzieś daleko od tej planety, od tej kolonii, daleko od 
domu.
   Daleko od tego sterylnego miejsca bez okien, z mnóstwem 
reguł i bez prawdziwego miejsca do zabawy.
   Wyłączyłem rzutnik i objąwszy ramionami kolana 
przyciągnąłem je do piersi. Potem siedziałem w ciemności i 
kołysałem się, podczas gdy w głowie poszczególne części 
zagadki łączyły się w jedną całość.

XIII  Świtało już, kiedy zdecydowałem, że pójdę do Centrali 
Dowodzenia. Od mojej kwatery dzieliło ją tylko kilka 
budynków. Kiedy szedłem, słuchałem milczenia tej 
społeczności. Filtr w kopule był lekko szarawy, tak jak tego 
poranka, kiedy zginął Michael Dengler. Cała kolonia 
pogrążona była w ciszy, żadnego znaku budzących się ludzi.  
   Czułem napięcie mięśni grzbietu, w czaszce pulsował mi 
ból. Do tej sprawy zbyt mało miałem zdolności, doświadczenia 
i autorytetu. Musiałem skontaktować się z bazą na Linie. 
Zmusić ich, by jak najprędzej przysłali pomoc. Jeżeli moje 
podejrzenia były słuszne i dzieci kaleczyły się nawzajem, 
żeby dorosnąć, to trzeba działać szybko. Niektóre z nich, 
jak Beth, zaczynały już zdawać sobie sprawę, że eksperyment 
nie wychodzi. Inne, te, które odpowiadały mi z pamięci, 
ciągle jeszcze wierzyły w to, co robią.
   Dzieci musiały odwiedzać Tancerzy codziennie od czasu, 
kiedy Latona zabrała je tam po raz pierwszy. Młode umysły są 
szczególnie podatne na nowe wzorce kulturowe - a te dzieci 
musiały przejąć wierzenia Tancerzy, zmodyfikowały je i 
przeinterpretowały na swój własny sposób. Jeżeli małe
Tancerzy stają się dorosłe, kiedy odciąć im ręce, serce i 
płuca, to pewnie ludzkie dzieci także. Być może, kiedy 
pocięły Michaela, myślały, że ludzkie dzieci urosną większe, 
kiedy odciąć im i także głowę.
   John powiedział, że mali się nie liczą. Powiedział, że 
wie, jak zrobić, by on rósł szybciej. Ale on już wcale 
nie rośnie, prawda, doktorze Schefer?
   Dzieci eksperymentowały, dorośli zabierali ciała i w ten 
sposób nigdy nie dowiedziały się, że eksperyment się nie 
powiódł. Przypomniało mi się, jak mocno napinały się ich 
mięśnie w czasie zabawy. Być może, brały udział w rytuałach 
Tancerzy, zanim spróbowały tego na Linette Bison.
   Wszedłem do Centrali, przez chwilę rozmawiałem z 
mężczyzną, który nadzorował sprzęt, potem zająłem konsoletę 
do rozmów prywatnych. Każdą konsoletę osłoniała
plastykowa budka, której ścianki były tak cienkie, że 
rozpadłyby się, gdybym nimi potrząsnął. Przyłączyłem swój 
prywatny numer, wysłałem sygnał do bazy na Linie i 
zażądałem, żeby pomoc przybyła natychmiast.
   - Dobra robota, Justin.
   Odwróciłem się. Za mną stała Netta, z założonymi rękoma, 
z półuśmiechem na twarzy. - Technik dał mi znać, że tu 
jesteś.
   - Wysyłam prywatną wiadomość - powiedziałem. Ręce mi 
drżały. Jej postawa zaniepokoiła mnie.
   - To doskonale. Kiedy przyjadą, powiem im, że wbiegłeś do 
budynku straży, trzasnąłeś o stół nakazem na Tancerzy, a ich 
poniosła gorączka zabijania. Nikt nie będzie łamał sobie 
głowy nad tym, że zniknąłeś.
   - To ty zabijałaś dzieci? - Uchwyciłem się kurczowo 
konsolety. To nie miało sensu: dlaczego miałaby odcinać 
głowę Michaelowi Denglerowi?
   Netta potrząsnęła głową. Jej uśmiech rozszerzył się.
   - Dzieci narobiły mi kłopotu, kiedy zaczęły się nawzajem 
zabijać. Pozbyłam się go - i jeszcze jednego, z twoją 
pomocą. Nie będzie więcej zabijania. Nie będzie też więcej 
żadnych Tancerzy.
   - Dokąd chcecie mnie zabrać? - W gardle czułem suchość. 
Wstałem powoli, pochylając nieznacznie głowę, odgrywając 
potulnego więźnia.
   - Nie mam zamiaru nigdzie cię zabierać. Myślę, że tutaj 
właśnie będzie...
   Odepchnąłem ją i przeskoczyłem do głównej sali. Stali za 
nią dwaj strażnicy, lecz całkiem zaskoczył ich mój nagły 
ruch. Przebiegłem po gładkiej, plastykowej podłodze, obok 
technika, który mnie wydał, i przez otwarte drzwi na 
zewnątrz.
   Filtr w kopule tracił już swoją szarość. Przebijało 
przezeń nieco światła, które oświetliło chodnik. W gardle 
czułem własne serce. Nie byłem w formie, odzwyczaiłem się od 
biegania.
   Niech ją wszyscy diabli. Niech ją diabli za to, że się 
mną posłużyła. Za to, że posłużyła się nami wszystkimi. 
Dzieci zabijały się nawzajem w niefortunnej próbie 
naśladowania Tancerzy, a ona pozwoliła, żeby doszło do 
kolejnych zabójstw. Potem odkryła mnie, z moimi błędami i 
historią, no i ten kruczek prawny, który pozwalał jednej 
osobie decydować o losie całej rasy. Manipulowała nami 
wszystkimi powodując śmierć kolejnych dzieci, w tym i 
Michaela Denglera.  
   Michael Dengler. W moich myślach pojawiła się jego pełna 
tęsknoty twarz. Netta musi działać, zanim przyleci 
wahadłowiec. A ja muszę ją powstrzymać.
   Biegłem krętymi uliczkami, aż dotarłem do budynku Aliansu 
Ponadrasowego. Zadudniłem pięściami w drzwi. Otworzył 
Daniel. Wydawał się zaspany. Odsunąłem go gwałtownie. Na 
głównym biurku mrugał ekran komputera.
   - Szukam Latony - krzyknąłem.
   Stała przy jednych z bocznych drzwi.
   - Właśnie przyszła w sieci wiadomość o panu. Netta twierdzi, iż 
orzekł pan, że to dzieci zabijają się nawzajem, naśladując 
rytuał Tancerzy i jest pan przekonany, że wszystkie dzieci w 
całej kopule muszą umrzeć.
   Tak więc Netta wiedziała, jak bliski byłem prawdy. Z 
pewnością mnie śledziła. 
   - Netta próbuje wymyślić jakiś sposób, żeby mnie 
zatrzymać. Połączyłem się z bazą na Linie, prosząc o pomoc.  
   - Nie mam zamiaru pomagać panu w zabijaniu dzieci - 
powiedziała Latona.
   - Nie próbuję wcale zrobić krzywdy dzieciom. Próbuję 
chronić tych pani Tancerzy.
   - Tancerzy?
   - Słuchaj - powiedziałem. - Nie mam czasu. Potrzebuję 
kogoś, kto umie porozumiewać się z Tancerzami. Musimy ich 
stamtąd zabrać.
   - Dlaczego Netta miałaby ich skrzywdzić?
   - Solny sok - odrzekłem. - Już ich nie potrzebuje. To ty 
wskazałaś mi ten trop, kiedy rozmawialiśmy o Michaelu 
Denglerze. Zabójcą był człowiek, co oznacza, że ktoś usiłuje 
zepchnąć winę na Tancerzy. - Doszedłem do wniosku, że cała 
ta sprawa jest zbyt skomplikowana, żeby ją w tej chwili 
wyjaśniać.
   - Ale Netta...
   - Nie sądzę, żeby Netta działała w pojedynkę.
   - Bo tak nie jest. - Głos doszedł zza moich pleców. 
Daniel ciągle jeszcze stał przy drzwiach wejściowych. Teraz 
wszedł do pokoju. Nic nie miał w rękach. - Niektórzy z 
przywódców kopuły próbowali zerwać nasze kontrakty. 
Negocjacje stały się zbyt nieporęczne. Chcą sami zbierać 
rośliny do solnego soku, ale Tancerze nie chcą dopuścić ich 
do terenów uprawy. A choć koloniści wiedzą, jak wyhodować 
roślinę z nasienia, potrzebują jeszcze odpowiednich warunków 
atmosferycznych i specjalnej gleby - ziem należących do 
Tancerzy.
   Latona okręciła się gwałtownie. 
   - Nic mi nie mówiłeś o zerwaniu kontraktów.
   Daniel wzruszył ramionami. 
   - Ta sprawa należała do mnie. I do tych z bazy na Linie. 
Nie chciałem cię martwić i przeszkadzać w twojej własnej 
pracy.  
   - Cholera. - Latona złapała za swój szal i małą ręczną 
broń termiczną. - Daniel, zostaniesz tu, żeby ich zagadać?
   Skinął głową. 
   - Skontaktuję się także z bazą na Linie i powiem im, że 
potrzebujemy kilku ze straży bezpieczeństwa.  
   - Oni już wiedzą - powiedziałem. - Netta planuje użyć 
tego jako głównego motywu w swojej historyjce, jak to straż 
bezpieczeństwa zażądała od kolonistów, żeby pozabijali 
Tancerzy, za moim pozwoleniem.
   - OK - powiedział Daniel. - W takim razie wiadomość 
będzie jasna i klarowna. Koloniści próbują nielegalnie 
wymordować Tancerzy. Potrzebujemy pomocy ze straży 
bezpieczeństwa. Dobrze będzie?
   - Jeżeli pomoc przybędzie na czas - powiedziała Latona. - 
Chodźmy, doktorze Schefer.
   - Tę wiadomość rozesłali wszędzie. Nie będę mógł się 
wydostać. - Podążyłem za nią na zewnątrz.
   - Są jeszcze inne wyjścia z kopuły. - Latona pośpiesznie 
ruszyła do krawędzi konstrukcji i dotknęła tam jakiegoś rowka. 
Nieduża płyta cofnęła się i do środka wdarł się oślepiający 
blask. Kiedy dzieci chciały uniknąć wychodzenia przez wrota, 
mogły używać takich właśnie płyt. 
   - Nie ma pan szala piaskowego - powiedziała.
   - Nie mamy czasu, żeby jakiś zdobyć. Chodźmy.
   Wyśliznęliśmy się przez otwór w kopule wprost w ten 
blask. Był palący upał. Czułem, jak wypala mi skórę. Latona 
rzuciła mi swój krem, a ja smarowałem się w biegu. 
Zastanawiałem się, czy to tędy dzieci wymykały się, żeby 
podglądać Tancerzy. Kiedyś zapytam Latonę.
   Droga przez gorące piaski zdawała się trwać wiecznie. Na 
koniec dotarliśmy do baldachimowych drzew. Skórę miałem 
suchą i spękaną. Widziałem, że pod powierzchnią tworzą się 
już bąble.
   Pojawili się Tancerze, pędząc śpiesznie pomiędzy 
drzewami. Latona cofnęła się, kiedy próbowali jej dotknąć. 
Przemówiła gwałtownie. Jeden z Tancerzy odpowiedział jej 
gestykulując rękoma. Potrząsnęła głową i spróbowała jeszcze 
raz. Tancerz powtórzył ten sam gest.
   - I co? - spytałem.
   - Powiedziałam im, żeby stąd poszli - powiedziała. - 
Myślą, że to pułapka, żeby zagarnąć rośliny.
   Rzuciłem okiem między baldachimowe drzewa. Wydawało mi 
się, że w oddali błyszczą w powietrzu jakieś pojazdy. Być 
może to tylko moja nadmiernie pobudzona wyobraźnia. Trzeba 
działać. Musimy zabrać Tancerzy z tego rejonu, choćby na 
krótki czas. Wahadłowce będą tu za kilka dni. Tancerze 
powinni mieć przynajmniej taką przewagę. - Daj mi swoją broń 
- powiedziałem.
   - Po co?
   - Każ im pokazać rośliny.
   - Ale...
   - Szybko! Myślę, że śledzono nas, kiedy wyszliśmy poza 
kopułę.
   Powiedziała coś do Tancerza. Tancerz zaświergotał, potem 
złapał Latonę i pociągnął ją między drzewa. Szliśmy tą samą 
drogą co przedtem, drogą, która prowadziła do zagrody z 
dziećmi.
   - Te rośliny są wszędzie dookoła - powiedziała Latona.
   - Daj mi swoją broń - powtórzyłem.
   - Co chcesz z nią zrobić?
   - Chcę podpalić rośliny, żeby pokazać, że nie mają 
żadnego znaczenia.
   - Ale dzieci...
   - Będzie dość czasu, żeby wydostać dzieci z zagrody.
   Przygryzła dolną wargę.
   - Jeśli się boisz, powiedz mu, co mamy zamiar zrobić. 
Każ mu wysłać ludzi po dzieci.
   Powiedziała coś do Tancerza. Tancerz wydał z siebie 
warkot. Latona wyciągnęła rękę i dotknęła bronią rośliny, 
podpalając liście. Tancerz gwizdnął przeraźliwie, a inni 
pobiegli w dół ścieżką.
   - Powiedz mu, że nie blefujemy. Powiedz mu, że musimy 
zniszczyć rośliny i że oni muszą uciekać. Nie obchodzi mnie, 
co za przyczynę im podasz. Tylko zabierz ich stąd.
   Latona przemówiła szybko. Tancerz słuchał, potem głośno 
powtórzył jej słowa. Miałem uczucie, że coś przewierca mi 
uszy. Chwyciłem broń Latony, przez chwilę się jej 
przyglądałem, z jednej strony odnalazłem cyngiel, z drugiej 
otwierała się lufa. Wycelowałem w rośliny i przycisnąłem 
spust. Z lufy buchnęło gorąco, ogarniając liście i posyłając 
płomień wzdłuż rzędu roślin. Stojący przy nad Tancerz 
krzyknął i pobiegł w dół ścieżką. Inni Tancerze także biegli 
jak cienie zwierząt uciekających przez pożarem lasu. Daleko 
w przodzie widziałem, jak wynoszą dzieci z zagrody i, 
wpychając je sobie pod ramię, biegną dalej.
   Gorąco przedostawało się w głąb mojej skóry, powodując 
ból w całym ciele. Dym miał lekko słodkawy zapach. 
Zachichotałem czując, że kręci mi się w głowie. Baldachimowe 
drzewa zatrzymywały dym przy poszyciu. Jeżeli zaraz się stąd 
nie wydostaniemy, stracimy przytomność. Złapałem Latonę za 
ramię i pociągnąłem za sobą.
   Kiedy dotarliśmy do skraju pustyni, nie widziałem już żadnych 
pojazdów. Ale zobaczyłem za to niewielką grupkę ludzi w 
piaskowych szalach, którzy z determinacją przemierzają 
piaski. Przypomniało mi się, że już kiedyś przyglądałem się 
kolonistom, którzy szli w ten sposób, niosąc broń laserową, 
na plaże, które otaczały ich rodzinną wyspę i strzelali do 
małych, fokopodobnych stworzeń, aż cały piach okrył się ich 
przejrzystą krwią. A w tym czasie nad naszymi głowami 
krążyły helikoptery rozpylając roztwór zasadowy nad kwaśnym 
oceanem. Osunąłem się pod drzewo.  Piekło mnie całe ciało. 
Nie chciałem patrzeć na to jeszcze raz.  
   Latona gdzieś się wymknęła. Zapach dymu zgęstniał już 
prawie nie do wytrzymania, a zarazem zwiększyły się zawroty 
głowy. Zastanawiałem się, gdzie mógłbym poczekać do 
przybycia statku. Spojrzałem na swoją skórę. Była czarna. Na 
jej powierzchni utworzyły się wielkie bąble z ropnymi 
czubkami. Kiedy pękną, będzie bolało.
   - Nie ma ich - powiedziała Latona.
   Spojrzałem na nią, potem na kolonistów. Byli. Zbliżali 
się.
   - Tancerzy - powiedziała. - Nie ma ich.
   Poczułem, jak przesuwa się przeze mnie ulga niby powiew 
chłodnego powietrza. Wziąłem głęboki oddech, żeby coś 
powiedzieć i runąłem twarzą w spieczony słońcem piach.

XIV  Teraz leżę tu, w tym chłodnym łóżku, ciało pokryte mam 
maścią na oparzenia, a  miejscach, gdzie przeszczepy skóry 
jeszcze się nie przyjęły, owinięte są lekkimi bandażami.
   Pokoje tutaj mają żółte ściany. W rogach wiszą zielone 
rośliny, a okna wyzierają na wielką i przestronną galaktykę. 
Odwiedziła mnie Latona. Mówi, że Tancerze przenieśli się do 
innego baldachimowego lasu, bliżej solnych klifów, gdzie 
zdaniem historyków było wcześniej ich siedlisko.
   Baza na Linie likwiduje kolonię na Dobrodziejce. Netta i 
przywódcy kolonii mają stanąć przed sądem. Będę musiał 
zeznawać. Latona mówi też, że kilku chemików próbuje 
odtworzyć własności chemiczne solnego soku. Mam nadzieję, 
choćby tylko ze względu na Tancerzy, że im się to uda.
   Tak więc leżę tutaj, w tym chłodnym łóżku, moje 
oparzeliny swędzą i dopiekły mi już do żywego. I rozmyślam, 
na modłę Tancerzy, o tym, co mnie czeka. Odzyskałem swoją 
pozycję, w oczach innych okupiłem już swoje przewiny. Tak mi 
się wydaje. W snach nie nawiedzają mnie już Minaranie, tylko 
tamte dzieci, szczególnie Michael Dengler.
   Mam pracować z tymi dziećmi, kiedy wyzdrowieję. Mam 
określić stan ich psychiki. Tutejsi psycholodzy podzielają 
moje obawy; że dzieci przejęły zachowanie Tancerzy, że dla 
nich jest ono normalne. Tu prawo staje na grząskim gruncie. 
Mamy określić, czy dzieci są w pełni władz umysłowych i czy 
można wytoczyć im proces. A jeżeli można wytoczyć im proces, 
to według czyich standardów, naszych czy Tancerzy? Los nie 
oszczędził mi ironii, bo przecież jechałem stwierdzić, czy 
Tancerze są psychicznie i umysłowo zdolni stanąć przed sądem 
w naszym systemie.
   Wszystkie te lata po Minarze upłynęły mi na próbach 
odzyskania szacunku w oczach kolegów, odzyskaniu szacunku do 
samego siebie. A teraz myślę o tym, że będę pisał rozprawy 
na temat dzieci, na temat mojego przeżycia, jakby cały 
ten dziesięcioletni okres nigdy nie miał miejsca. Koledzy 
znów traktują mnie po przyjacielsku. Mówią do mnie "Justin", 
posyłają kartki, są życzliwi. Wydaje się, że dowiodłem swej 
wartości, że zdobyłem akceptację grupy.
   Ale czasem budzę się w środku nocy i widzę twarz 
Michaela, jego usta ułożone w przerażone "O". Grupa Michaela 
przyjęła go, jako zapłatę zabierając jego głowę, jego serce, 
jego płuca, jego dłonie i jego życie.
   Uśmiecham się do moich kolegów, kiedy mnie odwiedzają. 
Dziękuję im za zainteresowanie i życzliwość.
   I czekam na błysk noża, ukąszenie superostrza na 
przegubie.

                              Przełożyła Kinga Dobrowolska

