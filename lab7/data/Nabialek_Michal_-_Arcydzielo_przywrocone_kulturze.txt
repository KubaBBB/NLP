Autor: Michał Nabiałek
Tytul: Arcydzieło przywrócone kulturze

Z "NF" 8/93

Czytelnicy prasy literackiej odgadli zapewne, że mowa będzie 
o archeologicznej sensacji roku - "Komiksie z Los Angeles". 
Nielicznym dziełom sztuki, powstałym w epoce 
wewnątrzgatunkowej agresywności człowieka, dane było 
przetrwać do naszych czasów; "Komiks z Los Angeles" zajął 
wśród nich poczesną pozycję ze względu na urokliwy klimat 
narracji i formalne rozwiązania literackie, które - bez 
przesady - wolno nazwać genialnymi.
   Znaczenie słowa "komiks" pozostaje dla nas zagadką, 
chociaż wysunięto na ten temat wiele rozmaitych hipotez. 
Zatrzymajmy się przy jednej tylko - traktowanej jako żart 
przez samego autora. Otóż miano "komiksów" nosić miały 
wydawane w masowych nakładach książeczki dla półanalfabetów, 
niezdolnych do lektury prawdziwej prozy. Oczywisty to 
nonsens, bo arcydzieła nie powstają stadami - ale z 
naukowego, tzn. popartego dowodem punktu widzenia, hipotezy 
obalić nie można. Twórca paradoksu uświadomił nam gorzką 
prawdę: o kulturze dawnych ludów militarnych wiemy zbyt 
mało, aby na podstawie analizy materiału rzeczowego 
wykluczyć intuicyjnie absurdalne koncepcje.
   Im dzieło doskonalsze, tym żałośniej wyglądają próby jego 
streszczenia; reguła ta potwierdza się w przypadku banalnej 
aż do przewrotnego wyrafinowania fabuły "Komiksu". Uboga, 
piękna i cnotliwa Elizabeth kocha się w gwiazdorze filmowym 
- bez nadziei na wzajemność, ponieważ widuje go wyłącznie na 
ekranie. Pewnego dnia gwiazdora uprowadzają gangsterzy. 
Elizabeth przypadkiem dowiaduje się o porwaniu, 
unieszkodliwia ich i zwraca ukochanemu wolność - na krótko 
zresztą, jako że zaraz wstępuje z nim w związek małżeński.
   Jak widzimy, charakterystyczną cechą akcji "Komiksu" jest 
znikome prawdopodobieństwo zdarzeń, co - zdaniem profesora 
Trapa - stanowi wyzwanie rzucone schematowi bajki. Magiczne 
lampy i czarodziejskie pierścienie są zbędne; Kopciuszek 
może poślubić królewicza bez pomocy dobrej wróżki, jeśli 
tylko sprzyja mu ślepy przypadek. Elizabeth postępuje 
idiotycznie od początku do końca utworu: pensjonarską 
naiwnością nazwać trzeba wielką miłość, zrodzoną za 
pośrednictwem filmu, głupotą jest próba samodzielnego 
uwolnienia ukochanego z opresji, bo lepiej było zawiadomić 
policję, kompletnym brakiem wyobraźni - uwodzenie 
gangsterów, skoro nie tylko zachowanie całości hymenu, ale i 
absolutnej świeżości usteczek było dla bohaterki psychiczną 
koniecznością. Elizabeth nie zwycięża ani cnotą, której 
utratę ryzykuje zupełnie zbytecznie, ani przebiegłością, ani 
poświęceniem, ani mrówczą pracą - otrzymuje po prostu sukces 
w prezencie od losu. Ten sam los kieruje gangsterów na ławę 
oskarżonych, a zblazowanemu cokolwiek gwiazdorowi - również 
"za darmo" - przywraca wiarę w wielką miłość. Krótko mówiąc: 
powodzenie lub klęskę ludzkich poczynań w minimalnym stopniu 
determinują zdolności, wola i ambicja jednostki. Na świecie 
nie ma nic pewnego i zarazem wszystko jest możliwe - 
wszelako nie z uwagi na jakąś przedustawną harmonię, ale ot, 
tak sobie. Wbrew aforyzmowi średniowiecznego mistyka i 
filozofa, Alberta z Einsteinu, Stwórca gra ze światem w 
kości; nie jest Sędzią, który za dobro wynagradza, a za zło 
karze, lecz Krupierem, który z beznamiętnym spokojem wypłaca 
wygrane i zgarnia przegrane stawki.
   Przeciwko nihilistycznej interpretacji "Komiksu" rozległy 
się liczne protesty. Docent Klisa zwrócił uwagę na fakt, że 
Elizabeth - mimo ewidentnej głupoty - ma lepszy charakter 
niż porywacze. Triumf jej oznacza zatem zwycięstwo sił 
pozytywnych, zaś intencją autora "Komiksu" było skrajnie 
optymistyczne stwierdzenie: świat jest dobry z natury; 
dobro, na pozór słabe i ułomne, pokonuje zło wbrew chłodnemu 
racjonalizmowi. Profesor Trap, w moim mniemaniu trafnie
zareplikował, że gdyby autor dzieła istotnie chciał 
wyposażyć dobro w nadprzyrodzoną moc zwalczania 
przeciwieństw, Elizabeth powinna raczej nawrócić niż 
przechytrzyć gangsterów. Myśl docenta Klisy byłaby wówczas 
przeprowadzona konsekwentnie, a eskalacja 
nieprawdopodobieństw mieści się znakomicie w konwencji 
utworu.
   Czytelnikom zainteresowanym "Komiksem" polecam lekturę 
dwóch napisanych pod kierunkiem profesora Trapa prac 
doktorskich, dość specjalistycznych wprawdzie, ale 
uprzystępnionych narracyjną swadą młodych naukowców. 
Pierwsza z nich poddaje wnikliwej analizie charaktery 
bohaterów "Komiksu". Zaraz na wstępie doktorantka zwraca 
uwagę, że podany ex cathedra podział na "białe" i "czarne" 
wykazuje zdumiewający brak koherencji: cnotliwa Elizabeth 
mizdrzy się jak ulicznica, "wielki aktor" to miernota pod 
każdym względem, "straszni gangsterzy" są po dziecięcemu 
naiwni, w obliczu uwodzicielki zaś przypominają idealnych 
rycerzy z romansu. Trudno chyba o elegantsze i bardziej 
przekonujące wyjaśnienie owych pozornych sprzeczności niż 
to, którego udziela doktorantka, wykazująca - oprócz 
rzetelnej wiedzy historycznej i literackiej - sporo kobiecej 
wrażliwości oraz subtelnej intuicji. Otóż postacie "Komiksu" 
odgrywają po prostu zadane role - nieudolnie, po amatorsku, 
ze szczerym wzruszeniem i tremą - jak prostaczkowie tragedię 
Tyzbe w "Śnie nocy letniej". Nawiasem mówiąc, precyzyjna 
analiza pozwala doktorantce na wyciągnięcie wniosku, iż 
autor "Snu" (zachowanego wyłącznie w wydaniu z roku 2087) 
musiał znać treść "Komiksu", co przesuwa datę powstania 
dramatu do przełomu XIX i XX w. i kładzie kres sporom o 
wątpliwy od dawna autentyzm postaci Williama Szekspira.
   Jeśli podział kar i nagród podlega indeterministycznym 
regułom, jeśli zarazem tyle mamy swobody, co aktorzy na 
scenie, pytanie o cel życia brzmi śmiesznie. We 
współczesnych kategoriach rozumowania zaliczylibyśmy autora 
"Komiksu" do typów słabo zrównoważonych nerwowo - nie 
zapominajmy jednak, w jak ponurych czasach tworzył on swoje 
dzieło. Zachowane egzemplarze gazet mówią o zagrożeniu 
wojną, przestępczością i narkomanią, o wszechwładzy machiny 
biurokratyczno-policyjnej - nic zatem dziwnego, że człowiek 
czuł się zagubiony. Nastroje te "Komiks" ukazuje w sposób 
bezkompromisowo jaskrawy, a przecież daleki od wulgarnego 
ekshibicjonizmu. Tak powinien wyglądać artystyczny dokument 
epoki; takiego dzieła oczekujemy - wciąż na próżno - od 
współczesnych pisarzy, nazbyt często uwikłanych w 
akcydentalne, jałowe spory.
   Przedmiotem drugiej pracy są formalne walory dzieła. 
Integralne połączenie rysunku i tekstu - nie w postaci 
podpisów, lecz "dymku" wydobywającego się z ust bohaterów - 
jest zapewne oryginalnym wynalazkiem autora "Komiksu", 
wynalazkiem doprowadzonym od razu do perfekcji. Gdy 
spróbujemy opowiedzieć treść ilustracji, monolityczna 
jędrność utworu rozpełza się natychmiast w mętną gadaninę. 
Pewnych myśli nie dałoby się zresztą w ogóle oddać za pomocą 
samego druku, skoro metodą przekazu bywa sprzeczność 
informacji niesionych przez tekst i obrazek.
   Uwagę doktoranta zaprząta krańcowa oszczędność środków 
artystycznej ekspresji - świadomie prymityzowany rysunek i 
zredukowanie słownictwa bohaterów do Basic English z 
domieszką slangu. Jeszcze jeden krok ku uproszczeniom - i 
"Komiks" przestałby cokolwiek znaczyć; autor z gracją 
linoskoczka zatrzymał się na krawędzi banału. Nie chodzi tu 
jednak o "sztukę dla sztuki", o popis panowania nad 
artystycznym tworzywem. W czasach, gdy nachalna reklama 
czyniła rzeczy zbędne niezbędnymi, gdy utożsamiano prostotę 
z ubóstwem, ascetyczna forma tej drobnej książeczki musiała 
mieć rangę wyzwania, którego siły i społecznego rezonansu 
możemy się dziś zaledwie w przybliżeniu domyślać. Hinduski 
matematyk, Baskhara, opatrywał swoje rysunkowe dowody 
twierdzień geometrycznych jednym słowem "patrz!"; pod koniec 
XX wieku to właśnie słowo było zapewne najlepszym 
komentarzem do "Komiksu".
   Każdemu odkryciu naukowemu towarzyszy - wtórna i 
zdeformowana niczym obraz w krzywym zwierciadle - 
pseudonaukowa wrzawa maniaków. Najczęściej usłyszeć można 
bzdurę o pozaziemskim pochodzeniu "Komiksu"; zwolennicy idei 
"kosmicznego prezentu" kilkakrotnie pisali o "znamiennym 
milczeniu uczonych" w tej sprawie. Cóż, poniżej pewnego 
poziomu dyskusja jest wykluczona; jeśli ktoś oznajmi, że 
osobiście wyciął gwiazdy z cynfolii i poprzypinał na 
nieboskłonie, na pewno żaden astronom nie wystosuje 
oficjalnego sprostowania - wszyscy zachowają "znamienne 
milczenie".
   Wspomnijmy na koniec "młodych gniewnych", którzy nazywają 
"Komiks" tandetą, a brak koherencji i niedomówienia 
wyprowadzają z intelektualnego prymitywizmu autora. Nie 
potępiam takiego stanowiska - bo navigare necesse est, a 
podróżować i szukać znaczy zarówno "odkrywać", jak i 
"błądzić". Daleki od arbitralnego stwierdzenia, iż uznanie 
wybitnych walorów "Komiksu" stanowi probierz inteligencji 
czytelnika, przypomnę jednak aforyzm: największym sukcesem 
autora jest mieć wrogów jeszcze w sto lat po śmierci. 
Anonimowy twórca "Komiksu z Los Angeles" zmarł pięć wieków 
temu - nic zatem od "antykomiksowych" głosów nie potwierdza 
dobitniej, że jego dzieło jest ponadczasowe, przynajmniej w 
skali znikomo krótkiego ludzkiego życia.
                                          Michał Nabiałek
