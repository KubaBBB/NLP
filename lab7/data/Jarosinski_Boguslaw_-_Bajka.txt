Autor: Bogusław Jarosiński
Tytul: Bajka

Z "NF" 5/92

Nadesłane na konkurs "Fantastyka '90"


Była burza. Już z daleka zapowiadała się rtęciową bielą 
wyładowań i coraz gwałtowniejszymi uderzeniami wichury. Na 
nocnym niebie, za atramentowymi chmurami przelatywał 
przerażony księżyc. Szum drzew nasilał się. Liście, z 
początku pojedynczo, potem masami wirujących cieni odrywały 
się od niezdolnych, aby je utrzymać, gałęzi i z furkotem 
mknęły, wytyczając kierunki wiatru. Rozliczne, chlupoczące 
kałuże wielokrotnie powielały rozdygotane nitki błyskawic. 
Gdzieś blisko elektryczna struga runęła dziobem ku ziemi. 
Rozległ się grzmot, a zaraz po nim stłumiony łoskot. Przez 
mokre witki krzaków można było zauważyć jeszcze, jak stojąca 
budowla zmarszczyła się, zmięła do wewnątrz i zwaliła w dół. 
W środku prawdopodobnie nagromadziło się wcześniej sporo 
wody, gdyż kawały walącej się fasady wzbijały przy uderzeniu 
szerokie strugi. W końcu rumowisko znieruchomiało. Minęła 
godzina, zanim burza przeszła dalej.
                              *
Na gruzach budowli wciąż rozpylały się spadające krople, 
porywistość wiatru jednak znacznie spadła. Właściwie 
pozostał jedynie deszcz, uparcie wprawiający w drżenie 
srebrzyste kontury otoczenia. Gdyby nie fakt, że stało się 
to tej nocy, można by sądzić, iż rozwaliska tkwią martwo od 
niepamiętnych czasów. Nie ma nic interesującego w stercie 
gruzów (przy takiej pogodzie) i doprawdy, był
najwyższy czas, by opuścić to nieprzytulne miejsce, gdy 
wtem...
   ,..w deszczowy szmer wkradł się obcy dźwięk. Dziwne, ale 
pokierowane słuchem oczy odkryły jakieś poruszenie w 
ruinach. Coś wydobywało się z głębi na zewnątrz. Moment i 
oto z kilku stron naraz zaczęły wysuwać się podłużne, ciemne 
kształty. Od pewnego czasu chmury zasłoniły całe niebo, tak 
więc w ciemnościach można było tylko domyślać się rosnącego 
ogromu.
   W chwili, gdy przeciętny obserwator wziąłby nogi za pas 
(groza osiągnęła kulminację), owo coś z wysiłkiem dźwignęło 
się, starając jednocześnie wyszarpnąć spod gruzów, i - 
opadło. Kilka minut jeszcze nad ziemią przebiegały w czymś 
agonalne drgawki, a potem wszystko ustało. Tylko deszcz 
siąpił niezmordowanie...
                              *
Któregoś dnia, po koszmarnej, ledwie przespanej nocy, 
malarzowi N. udało się namalować obraz, który otworzył mu 
drogę do serc krytyków. Fakt ów zapoczątkował wzrost 
zainteresowania twórczością artysty, które - po serii 
udanych wystaw - przekształciło się wręcz w modny snobizm. Teraz 
mógł ze znacznym zyskiem sprzedać wszystkie obrazy, jakie 
namalował, nie wzbudzające dotąd uznania. W bardzo krótkim 
czasie N. stał się bogatym człowiekiem. Urodziły mu się 
bliźniaczki, a potem syn.  N. nigdy dotychczas nie był tak 
szczęśliwy. Dziewczynki miały zielone oczy i szminkowe 
ustka, ale nikt nie rozumiał, z czego się śmiały. Chłopiec 
po ojcu odziedziczył nerwicę. Siostry nie lubiły go i nie 
bawiły się z nim. Dla dzieci wybudował N. przestronny 
pawilon z basenem o beżowych kafelkach. Stale kąpały się w 
nim dziewczynki, a czasami wkradał się chłopiec. Jednak nie 
pływał, lecz kucając, zmrużonymi oczyma godzinami studiował 
lustro wody, przenoszące odbicie kopuły stropu na ciemny 
prostokąt dna basenu. Stopniowo oswajał się z bliźniaczkami 
i po kilku tygodniach, przy świetle elektrycznych 
kandelabrów, w pustym pawilonie baraszkowała wieczorami 
trójka roześmianych dzieci.
                              *
Gdy podrosły, chłopiec ukończył studia biologiczne i zajął 
się głowonogami. Dziewczynki poszły w ślady ojca i zostały 
malarkami. Za ich najlepszą pracę uważa się tryptyk pt. 
"Gorgony", z którego wyróżniono "Meduzę kąpiącą się". 
Oblicze Gorgony spogląda na widza spod powierzchni wody. 
Seledynowe jeziorko otaczają skały o beżowych piaskach.
   Gdy podrosły, dowiedziały się, że - zmarły już - ojciec 
podczas budowy basenu kazał umieścić  p o d  nim  d r u g i, 
oddzielony od górnego masywną, czarną szybą. W spodnim 
basenie N. przez cały czas trzymał olbrzymią...

1987

Agata Rozwada

Wibracja

Barwne widoki za oknem ogarnia mgła, która coraz bardziej 
gęstnieje tworząc skłębioną, nieprzeniknioną dla wzroku 
zasłonę. Nagle we mgle ukazuje się zarys twarzy na tle 
gałęzi drzewa. "Dziwne - myśli Debora. - Twarz jest w 
oddali, ale oczy widać wyraźnie, jakby z bliska". Po chwili 
wszystko znika i pociąg staje. Debora wysiada, idzie nie 
myśląc o niczym i mija ogrodzenie cmentarza. Silny podmuch 
zimnego wiatru zatrzymuje ją przed bezlistnym drzewem. 
Momentalnie zapada ciemność, wiatr ustaje, w powietrzu jest 
przejmujący chłód. Debora zawraca chcąc uciekać i spada na 
coś miękkiego. Oślepia ją blask rażącej wstęgi światła, 
która przemienia się w setki migotliwych światełek. Tworzą 
one tęczę barw i są w bezustannym ruchu, wibrują, gonią się 
wzajem, gasną i zapalają. Ich kolory mienią się dziesiątkami 
odcieni. Trwa to krótko. Jaskrawe światła nikną. Wraz z 
ciemnością przychodzi powiew ciepła. Debora czuje dotyk 
ciepłych dłoni. Jej krzyk przerywa wszechobecną, 
oszałamiającą ciszę i zaraz słychać szept:
   - Mam na imię Tari. Jesteś ze mną w piramidzie. Dlaczego 
krzyczysz?
   Debora usiłuje odpowiedzieć, otwiera usta, ale nie słyszy 
własnego głosu. W końcu ciepło ją uspokaja, a ciemność 
usypia.
   Budzi Deborę chłód kamiennej komnaty. Jest widno. Komnata 
w kształcie ostrosłupa ma ściany wykładane barwnymi, 
szklistymi kaflami. Widnieją na nich malowidła 
przedstawiające kobiety w dziwacznych strojach. Każdej 
towarzyszy ten sam mężczyzna.
   Nagle wszystko ogarnia ciemność. Delikatne ręce wciągają 
Deborę jak gdyby w głąb ciepłej, miękkiej otoczki. Ale 
Debora nie odwzajemnia uścisków, nie oddaje pocałunków.
   - Zapal światło - mówi zdenerwowana. - Mam dość 
ciemności.
   Pojawia się smuga światła. Debora czuje uścisk, lecz 
nikogo nie widzi.
   - Gdzie jesteś, Tari? - pyta przestraszona. - Nie widzę 
cię!
   - Spójrz na malowidła. Dowolnie przemieszczam się w 
czasie. Kiedy obcuję z kobietami w przeszłości, 
teraźniejszości lub w przyszłości, na ścianach piramidy 
powstają kolejne obrazy.
   Debora przygląda się malowidłom. Na jednym z nich 
spostrzega siebie. Jest zaskoczona.
   - Chcę być twoją jedyną kobietą! - mówi agresywnym tonem.
   Nastaje ciemność. Debora drży siedząc na kamiennej 
posadzce. Głos Tari wydobywa się jakby spod ziemi:
   - Przez moment myślałaś o moich oczach. Twoja myśl 
rozbudziła we mnie pragnienie, którego siła umożliwiła 
przeniesienie ciebie w moją rzeczywistość. Teraz rozdziela 
nas zazdrość. Rozstajemy się na zawsze, Deboro. Odejdziesz 
tam, skąd przybyłaś i nigdy nie wrócisz do piramidy.
   Ostatnie słowa Tari zagłusza szum wiatru na cmentarzu. 
Jednocześnie znika ciemność. Obok bezlistnego drzewa leży 
ogromny kamień w kształcie piramidy. Jest na nim wyryty 
napis "Tari".
   Debora budzi się w pociągu.
   - Długo spałam? - pyta mężczyznę siedzącego naprzeciw.
   - Nie wiem - mówi nieznajomy. - Gdy pociąg stanął w 
pobliżu cmentarza, wskazówki zegara zaczęły szybko kręcić 
się wokół tarczy, każda w inną stronę.
   - Dlaczego?
   - Chyba pod wpływem nieznanych prądów emitowanych z 
terenu cmentarza. Wywołują one silne wiatry. Nikt tamtędy 
nie może przejść. Stale unoszą się tumany pyłów. Drzewa 
tracą liście. Ludzi mieszkających w okolicy dręczą 
koszmarne sny. Co się pani śniło?
   Debora nie odpowiada. Głos mężczyzny jest coraz cichszy:
   - Ja nie pamiętam swoich snów. Muszę wysiąść. Żegnam.
   Mężczyzna wychodzi z przedziału. Debora wybiega na pusty 
korytarz i staje w otwartym oknie. Pęd powietrza utrudnia 
wyglądanie. "Kto to był? - myśli zdziwiona przypominając 
sobie spojrzenie nieznajomego. - Samobójca? Szaleniec? Miał 
niesamowite, czarne oczy".

Wojciech Wazl

Chwała zbuldożałym

Dzieciństwo
Nie wiedział, że umrze, więc urodził się. A nawet gdyby 
wiedział, to i tak popełniłby ten błąd. Zresztą od dziecka 
był dziwny. Mimo zapewnień swoich rodziców i rówieśników nie 
przyjmował do wiadomości, że go nie ma. Na przekór im i 
swoim nauczycielom postanowił stwierdzić, że istnieje. Gdy 
tego dowiódł, załamał się, gdyż dowód był fałszywy. Od tego 
momentu zmienił się i postanowił niezmiennie zmieniać 
wszystko, co niezmienne. Tak więc wkrótce potem zadał kłam 
prawdzie. Otworzyły się wówczas ludziom oczy i zrozumieli, 
że ziemia jest płaska i że nie ma żadnych pierwiastków i są 
tylko cztery żywioły.

Wiek dojrzały
Kiedy dorósł, wyrosły mu wąsy, czego nie spodziewał się. 
Pewnego dnia zaciął się przy goleniu. Od tej pory jego 
dowcipy były zawsze cięte. Innym razem, gdy siedział na 
desce klozetowej, oświeciło go. Odkrył, czego świat od niego 
żąda... Po prostu niczego.
   Na jego osiemnaste urodziny zleciała się rodzina z całej 
galaktyki. Przyjęcie było wspaniałe, aczkolwiek nieudane. W 
nocy miał koszmary - śniły mu się kwiaty. Rano, gdy się 
obudził, zauważył, że jeszcze śpi, więc starał się 
zachowywać cicho. Po obiedzie wziął laser i poszedł na 
grzyby. Gdy wrócił wieczorem, dowiedział się, że zaginął. W 
nocy zaniepokojony nie mógł spać, więc zasnął. Następnego 
dnia podczas śniadania dowiedział się, że został 
odnaleziony. Zaraz po śniadaniu poszedł sobie pogratulować.
   Kiedyś poznał piękną dziewczynę, lecz stwierdził z 
przerażeniem, że była brzydka. Wystraszył się i uciekł tam, 
gdzie raki mówią dobranoc.
   Studia, choć fatalne, szły mu dobrze. Wtedy też napisał 
swoje pierwsze dzieło literackie pod tytułem "Pierwszeństwo 
wtórnego potrajania". A oto ono:
   Już czwarty raz wybiła piąta, gdy szósty artysta od 
siedmiu boleści namalował ośmiornicę dziewięciokrotnie 
zdziesiątkowaną.
   Oprócz fascynacji literaturą miał również inne 
zainteresowania. Lubił na przykład muzykę poważną, a w 
szczególności heavy metal. Kochał także koty (czytaj: kochał 
zabijać koty). Był więc człowiekiem wrażliwym, a przy tym 
uczciwym, dlatego popełniał tylko jedno przestępstwo 
dziennie.

Starość
Był abstynentem, więc pił tylko raz w tygodniu, prowadził 
zdrowy tryb życia, nie wąchał butaprenu, dlatego też dożył 
setki. A trzeba powiedzieć, że jego aktywność poznawcza nie 
osłabła wraz z wiekiem starczym. Na przykład pewnego dnia
słuchając radia zauważył, że od kilku lat jest zupełnie 
głuchy. Innym razem czytając książkę zupełnie przypadkowo 
odkrył, że jest niewidomy. Po każdym takim odkryciu z 
radością pogrążał się w smutku.
   Jego ostatni dzień życia zaczął się paskudnie. Zaraz jak 
tylko wstał, stwierdził, że zdechł jego ukochany chomik 
Klaudiusz. Jego niepokój pogłębiło to, że nigdy nie miał 
żadnego chomika.
   Jedząc obiad znalazł w zupie gwóźdź. Rozwścieczony zjadł 
go, a zupę wylał. Pod wieczór wielce zaskoczony umarł. Gdy 
tylko to zauważył, przestał oddychać.

