Autor: Andrzej Sapkowski
Tytul: Maladie

Z "NF" 12/92
                Widzę tunel lustrzany, wyżłobiony, zda się
                W podziemiach moich marzeń, groźny i zaklęty
                Samotny, stopą ludzką nigdy nie dotknięty
                Nie znający pór roku, zamarły w bezczasie.
    
                Widzę baśń zwierciadlaną, kędy zamiast słońca
                Nad zwłokami praistnień orszak gromnic czuwa
                Baśń, co się sama z siebie bez końca wysnuwa
                Po to, aby się nigdy nie dosnuć do końca...

                                           Bolesław Leśmian

Andrzej Sapkowski

Maladie

Bretania, odkąd sięgnę pamięcią, kojarzy mi się z mżawką, z 
szumem fal, wdzierających się w poszarpaną, kamienistą 
plażę. Barwy Bretanii, którą pamiętam, to szarość i biel. I 
oczywiście aqua marina, jakżeby inaczej.
   Dotknąłem boku konia ostrogą, ruszyłem w stronę wydm, 
szczelniej otulając się płaszczem. Drobne krople - zbyt 
drobne, by wsiąkać - osiadały gęsto na tkaninie, na grzywie 
konia, mętną parą ćmiły połysk metalowych części ekwipunku. 
Horyzont wypluwał ciężkie, kłębiaste, szarobiałe chmury, 
toczące się po niebie w stronę lądu.
   Wjechałem na pagórek, porośnięty kępami sztywnej, szarej 
trawy. I wtedy ją zobaczyłem, czarną na tle nieba, 
nieruchomą, zastygłą jak posąg. Podjechałem bliżej. Koń 
ciężko stąpał po piachu, wilgotnym tylko cienką, wierzchnią 
warstwą, pękającą pod naciskiem kopyt.
   Siedziała na siwym koniu, niewieścim sposobem, owinięta 
ciemnoszarą, powłóczystą opończą. Kaptur miała odrzucony na 
plecy, jej jasne włosy były wilgotne, skręcone, zlepione na 
czole. Trwając w bezruchu, patrzyła na mnie spokojnym, jakby 
zamyślonym wzrokiem. Emanowała spokojem. Jej koń potrząsnął 
łbem, zabrzęczał uprzężą,
   - Bóg z tobą, rycerzu - odezwała się, uprzedzając mnie. 
Głos też miała spokojny, opanowany. Taki, jakiego 
oczekiwałem.
   - I z tobą, pani.
   Miała regularnie owalną, miłą twarz, pełne usta o 
interesującym wykroju, nad prawą brwią znamię lub małą 
bliznę w kształcie odwróconego półksiężyca. Rozejrzałem się. 
Dookoła były wyłącznie wydmy. Ani śladu orszaku, wozu, 
pachołków. Była sama.
   Jak ja.
   Podążyła wzrokiem za moim spojrzeniem, uśmiechnęła się.
   - Jestem sama - potwierdziła niezaprzeczalny fakt. - 
Czekałam tu na ciebie, rycerzu.
   Aha. Czekała na mnie. Rzecz wyglądała interesująco, 
albowiem nie miałem pojęcia, kim jest. I nie spodziewałem 
się zastać na tej plaży nikogo, kto mógłby mnie oczekiwać. 
Tak mi się przynajmniej wydawało.
   - A zatem - zwróciła ku mnie twarz, tchnącą spokojem i 
chłodem - ruszajmy, rycerzu. Jestem Branwen z Kornwalii.
   Nie była z Kornwalii. I nie była Bretonką.
   Są powody, dla których zdarza mi się nie pamiętać tego, 
co wydarzyło się w niedalekiej nawet przeszłości. Zdarzają 
mi się czarne luki w pamięci. I odwrotnie, zdarza mi się 
niekiedy pamiętać wydarzenia, co do których jestem prawie 
pewien, że nie miały miejsca. Dziwne rzeczy dzieją się 
czasami z moją głową. Czasami się mylę. Ale irlandzkiego 
akcentu, akcentu z Tary, nie pomyliłbym z żadnym innym. 
Nigdy.
   Mogłem jej to powiedzieć. Ale nie powiedziałem.
   Skłoniłem hełm, pięścią w rękawicy dotknąłem kolczugi na 
piersi. Nie przedstawiłem się. Miałem prawo nie przedstawiać 
się. Odwrócona tarcza przy moim kolanie była czytelnym i 
szanowanym sygnałem chęci utrzymania incognito. Obyczaj 
rycerski zaczynał już na dobre przybierać charakter 
powszechnie uznawanej normy. Nie był to wcale najzdrowszy 
objaw, zważywszy, że obyczaj rycerski stawał się coraz 
bardziej idiotyczny i niemożebnie dziwaczał.
   - Jedźmy - powtórzyła.
   Ruszyła koniem w dół, między kopczyki wydm, nastroszone 
trawami niby szczeciną. Podążyłem za nią, dogoniłem, 
pojechaliśmy bok w bok. Chwilami nawet wysuwałem się do 
przodu - ktoś patrzący na nas mógłby pomyśleć, że to ja 
prowadzę. Nie przejmowałem się. Kierunek, z grubsza biorąc, 
zdawał się być słuszny.
   Bo za nami było morze.
   Nie rozmawialiśmy. Branwen, chcąca uchodzić za 
Kornwalijkę, kilkakrotnie odwracała ku mnie twarz, sprawiając 
wrażenie, jakby chciała o coś zapytać. Ale nie spytała. 
Byłem wdzięczny. Czułem, że jestem sposobny do bardzo 
niewielu odpowiedzi. Milczałem również i myślałem - o ile 
można tak nazwać proces mozolnego układania w sensowny 
porządek wirujących w głowie obrazów i faktów.
   Czułem się źle. Naprawdę źle.
   Z zamyślenia wyrwał mnie zduszony krzyk Branwen i widok 
zębatego ostrza tuż przed moją piersią. Uniosłem głowę. 
Ostrze należało do rohatyny, trzymanej przez draba w 
rogatej, błazeńskiej czapce i porwanej kolczudze. Drugi, z 
paskudną, ponurą gębą, trzymał konia Branwen za uzdę przy 
munsztuku. Trzeci, stojący kilka kroków za nimi, mierzył do 
mnie z kuszy. Nie cierpię, kiedy mierzy się do mnie z kuszy. 
Gdybym był, zaraza, papieżem, to zakazałbym wyrobu kusz pod 
karą ekskomuniki.
   - Spokojnie, rycerzu - powiedział ten, który trzymał 
kuszę, celując prosto w moje gardło.- Nie zabiję cię. Jeżeli 
nie będę musiał. Ale jeżeli dotkniesz miecza, będę musiał.
   - Potrzebne jest nam żarcie, ciepłe odzienie i trochę 
grosza - oświadczył ten ponury. - Waszej krwi nie chcemy.
   - Nie jesteśmy dzikusami - rzekł ten w śmiesznej czapce. 
- Jesteśmy solidni, fachowi zbójcy. Mamy swoje zasady.
   - Pewnie odbieracie bogatym, oddajecie biednym? - 
spytałem.
   Ten w śmiesznej czapce uśmiechnął się, szeroko, aż po 
dziąsła. Miał czarne, lśniące włosy i śniadą twarz 
południowca, zjeżoną kilkudniowym zarostem.
   - Nasza solidność nie sięga aż tak daleko - powiedział. - 
Odbieramy wszystkim, jak leci. Ale że sami jesteśmy biedni, 
wychodzi na to samo. Hrabia Orgellis rozpuścił nas, 
rozwiązał drużynę. Do czasu, gdy zaciągniemy się do kogoś 
innego, musimy żyć, nie uważasz?
   - Po co mu to mówisz, Bec de Corbin? - odezwał się ten 
ponury. - Po co mu się tłumaczysz? Przecież on kpi sobie z 
nas. Chce obrazić.
   - Jestem ponad to - powiedział dumnie Bec de Corbin. - 
Puszczam mimo uszu. No, rycerzu, nie traćmy czasu. Odtrocz
juki i rzuć je tu, na drogę. Obok niechaj spocznie twoja 
sakiewka. I płaszcz. Zauważ, nie żądamy ani konia, ani 
zbroi. Wiemy, gdzie jest granica.
   - Niestety - rzekł ten ponury, paskudnie mrużąc oczy. - 
Musimy cię również prosić o tę panią. Na czas jakiś.
   - Och, tak, byłbym zapomniał. - Bec de Corbin wyszczerzył 
znowu zęby. - Rzeczywiście, musimy mieć tę niewiastę. Sam 
rozumiesz, rycerzu, pustkowie, samotność... Już zapomniałem, 
jak wygląda naga kobieta.
   - A ja nie mogę zapomnieć - powiedział kusznik. - Widzę 
to co noc, gdy tylko zamknę oczy.
   Zapewne musiałem się bezwiednie uśmiechnąć, bo Bec de 
Corbin gwałtownym ruchem zbliżył mi rohatynę do twarzy, a 
kusznik rzutem uniósł broń do policzka.
   - Nie - powiedziała nagle Branwen. - Nie, nie trzeba.
   Spojrzałem na nią. Bladła stopniowo, od dołu twarzy, od 
ust. Ale głos miała ciągle spokojny, zimny, opanowany.
   - Nie trzeba - powtórzyła.- Nie chcę, abyś zginął z 
mojego powodu, rycerzu. Nie zależy mi też, by mnie dodatkowo 
posiniaczyli i zrujnowali odzienie. W końcu, cóż to 
takiego... Wiele nie żądają.
   Nie zdziwiłem się bardziej niż rozbójnicy. Mogłem wszak 
domyśleć się wcześniej. To, co brałem za chłód, za spokój, 
za niewzruszone opanowanie, było po prostu rezygnacją. 
Znałem to.
   - Rzuć im swoje tobołki - ciągnęła Branwen, blednąc 
jeszcze bardziej - i jedź. Proszę cię. Kilka staj stąd jest 
krzyż na rozstaju. Zaczekasz tam na mnie. Myślę, że to długo 
nie potrwa.
   - Nie codziennie trafiają się tak rozsądni ludzie - 
powiedział Bec de Corbin, opuszczając włócznię.
   - Nie patrz tak na mnie - szepnęła Branwen. Niewątpliwie, 
coś musiało być w mojej twarzy, chociaż wydawało mi się, że 
nieźle nad sobą panuję.
   Sięgnąłem za siebie, udając, że rozwiązuję rzemień juków, 
niepostrzeżenie wyjąłem prawą stopę ze strzemienia. 
Uderzyłem konia ostrogą i kopnąłem Beca De Corbin w twarz, 
tak, że poleciał do tyłu, balansując rohatyną jak 
linoskoczek na linie. Wyciągając miecz, schyliłem głowę, a 
wycelowany w moje gardło bełt huknął po czaszy hełmu, 
zaślizgnął się. Uderzyłem ponurego z góry, ładnym, 
klasycznym sinistrem, a skok konia ułatwił mi wyrwanie 
klingi z jego czaszki. Nie jest to wcale takie trudne, jeśli 
się wie, jak to zrobić.
   Bec de Corbin, gdyby chciał, mógł zwiać na wydmy. Nie 
chciał. Myślał, że zanim zdołam zawrócić konia, zdąży wbić 
mi rohatynę w plecy. Źle myślał.
   Chlasnąłem go szeroko, po rękach, dzierżących drzewce, i 
jeszcze raz, przez brzuch. Chciałem niżej, ale mi nie 
wyszło. Nikt nie jest doskonały.
   Kusznik też nie należał do tchórzliwych, zamiast uciekać 
napiął ponownie cięciwę i spróbował wycelować. Wstrzymując 
konia, chwyciłem miecz w połowie klingi i rzuciłem. Wyszło. 
Upadł tak ładnie, że nie musiałem zsiadać, by odzyskać broń.
   Branwen, schyliwszy głowę na koński kark, płakała, 
dławiła się szlochem. Nie powiedziałem słowa, nie zrobiłem 
gestu. Niczego nie zrobiłem. Pojęcia nie mam, co należy 
zrobić, gdy kobieta płacze. Pewien minstrel, którego 
poznałem w Caer Aranhrod, w Walii, twierdził, że najlepszym 
sposobem jest wówczas rozpłakać się samemu. Nie wiem, 
żartował, czy mówił poważnie.
   Wytarłem starannie klingę miecza. Wożę pod siodłem 
szmatkę, która służy mi do wycierania klingi w podobnych 
sytuacjach. Wycieranie klingi uspokaja ręce.
   Bec de Corbin rzęził, jęczał i starał się umrzeć. Mogłem 
zsiąść i dobić go, ale nie czułem się najlepiej. Poza tym 
niespecjalnie mu współczułem. Życie jest okrutne. Mnie, jak 
pamiętałem, też nikt nie współczuł. Tak mi się przynajmniej 
wydawało.
   Zdjąłem hełm, kolczy kaptur i myckę. Zupełnie mokrą. 
Spociłem się, mówię wam, jak mysz w połogu. Czułem się 
parszywie. Powieki ciążyły mi, jakby były z ołowiu, a w 
ramionach i łokciach narastało bolesne drętwienie. Płacz 
Branwen słyszałem jak poprzez ścianę z drewnianych bali, 
porządnie ogaconą mchem. W głowie rozdzwonił się i 
rozkołatał tępy, falujący ból.
   Skąd wziąłem się na tych wydmach? Skąd przybywam i dokąd 
zmierzam? Branwen... Słyszałem gdzieś to imię. Ale nie 
mogłem... nie mogłem sobie przypomnieć...
   Odrętwiałymi palcami dotknąłem zgrubienia na głowie, 
starej szramy, śladu po tamtym, straszliwym cięciu, które 
otworzyło mi czaszkę i wbiło w nią powyginane krawędzie 
rozłupanego hełmu.
   Cóż w tym dziwnego, pomyślałem, że nosząc coś takiego mam 
czasami pustkę we łbie? Cóż dziwnego w tym, że czarny, 
otwierający się na mętną poświatę korytarz z moich snów 
zdaje się prowadzić mnie i na jawie?
   Siąkaniem nosa i pokasływaniem Branwen dała mi znać, że 
już. Przemogłem suchość w gardle.
   - Jedziemy? - spytałem, celowo oschle, twardo, by 
zamaskować słabość.
   - Tak - odpowiedziała równie oschle. Otarła oczy 
wierzchem dłoni. - Rycerzu?
   - Słucham cię, pani?
   - Gardzisz mną, prawda?
   - Nieprawda.
   Gwałtownie odwróciła się, popędziła konia, drogą wśród 
wydm, w kierunku skał. Podążyłem za nią. Czułem się źle.
   Czułem zapach jabłek.

Nie lubię zamkniętych bram, opuszczonych krat, 
podniesionych, zwodzonych mostów. Nie lubię stać niczym 
dureń nad śmierdzącą fosą. Nienawidzę zrywać sobie gardła, 
odpowiadając knechtom, niezrozumiale krzyczącym z blanków i 
zza ambrazur, nie wiedząc, czy lżą mnie, kpią czy pytają o 
imię.
   Nienawidzę podawać imienia, kiedy nie mam ochoty go 
podawać.
   Dobrze się tedy złożyło, że brama była otwarta, krata 
podniesiona, a wsparci na halabardach i partyzanach knechci 
niespecjalnie gorliwi. Jeszcze lepiej się złożyło, gdy 
człowiek w aksamitach, pozdrowiwszy Branwen na podwórcu 
zadowolił się kilkoma jej słowami i o nic mnie nie pytał. 
Grzecznie podał Branwen dłoń i przytrzymał strzemię, 
grzecznie odwrócił wzrok, gdy zsiadając pokazała spod 
spódnicy łydkę i kolano. Grzecznie dał znać, byśmy szli za 
nim.
   Zamek był przeraźliwie pusty. Jak wymarły. Było zimno, a 
widok czarnych, wygaszonych kominków sprawiał, że robiło się 
jeszcze zimniej. Czekaliśmy, ja i Branwen, w wielkiej, 
zimnej sali, wśród skośnych smug światła, wpadającego przez 
ostrołukowe okna. Nie czekaliśmy długo. Skrzypnęły niskie 
drzwi.
   Teraz, pomyślałem, a myśl rozbłysła mi pod czaszką jak 
biały, chłodny, oślepiający płomień ukazując na moment 
długą, nie kończącą się głębię czarnego korytarza. Teraz, 
pomyślałem. Teraz wejdzie ona.
   Weszła. Ona.
   Iseult.
   Aż mną coś targnęło, gdy weszła, gdy zajaśniała bielą w 
ciemnym obramowaniu drzwi. Wierzcie lub nie, na pierwszy 
rzut oka była nie do odróżnienia od tamtej, irlandzkiej 
Iseult, od mojej krewniaczki, od Złotowłosej Iseult z Baile 
Atha Cliath. Dopiero drugie spojrzenie ujawniało różnice - 
włosy odrobinę ciemniejsze i bez tendencji do zwijania się w 
loki. Oczy zielone, nie modre, bardziej okrągłe, pozbawione 
tamtego, niepowtarzalnego, migdałowego kształtu. Usta inne w 
wyrazie. I ręce.
   Ręce miała, w rzeczy samej, bardzo piękne. Myślę, że 
przywykła do komplementujących porównań do alabastru lub 
słoniowej kości, mnie jednak biel i gładkość tych rąk 
kojarzyły się z płonącymi w półmroku, rozjarzonymi do 
transparencji świecami w kaplicy Ynis Witrin, w Glastonbury.
   Branwen dygnęła głęboko. Ja przyklęknąłem, schyliwszy 
głowę, oburącz wyciągnąłem w jej stronę miecz w pochwie. 
Tak, jak kazał zwyczaj, oddawałem jej na usługi moją klingę. 
Cokolwiek by to miało oznaczać.
   Odpowiedziała ukłonem, zbliżyła się, dotknęła miecza 
końcami smukłych palców. Mogłem już wstać. Ceremoniał 
zezwalał. Oddałem miecz temu w aksamitach, jak kazał 
zwyczaj.
   - Witam na zamku Carhaing - powiedziała Iseult. - Pani...
   - Jestem Branwen z Kornwalii. A to mój towarzysz...
   No, ciekawe, pomyślałem.
   - ...rycerz Morholt z Ulsteru.
   Na Luga i Lira! Przypomniałem sobie. Branwen z Tary. A 
później Branwen z Tintagel, oczywiście. Ona.
   Iseult przypatrywała się nam w milczeniu. Wreszcie, 
złożywszy razem słynne, białe dłonie, z chrzęstem wyłamała 
palce.
   - Przybywacie od niej? - spytała cicho. - Z Kornwalii? 
Jak się tu dostaliście? Codziennie wypatruję statku i wiem, 
że jeszcze nie przybił do naszych brzegów.
   Branwen milczała. I ja, rzecz jasna, też nie wiedziałem, 
co odpowiedzieć.
   - Mówcie - rzekła Iseult. - Kiedy przypłynie tu statek, 
na który czekamy? Kto będzie na jego pokładzie? Jaki będzie 
kolor żagla, pod którym przybędzie tu korab z Tintagel? 
Biały? Czy czarny?
   Branwen nie odpowiedziała. Iseult o Białych Dłoniach 
kiwnęła głową, sugerując, że rozumie. Zazdrościłem jej tego.
   - Tristan z Lionesse, mój mąż i pan - powiedziała - jest 
ciężko ranny. W walce przeciw hrabiemu Estultowi Orgellis i 
jego najemnikom przebito mu udo lancą. Rana jątrzy się... i 
nie chce goić...
   Głos Iseult załamał się, piękne ręce zadygotały.
   - Tristana trawi gorączka od wielu dni. Często majaczy, 
popada w omdlenia, nie poznaje nikogo. To ja czuwam przy 
jego łożu, pielęgnuję go, leczę, uśmierzam boleści. 
Jednakowoż, zapewne moja niezręczność i nieudolność 
spowodowały, że Tristan posłał mego brata do Tintagel. Mąż 
mój uważa zapewne, że w Kornwalii łatwiej o dobrych medyków.
   Milczeliśmy, Branwen i ja.
   - Wciąż jednak nie ma wieści od mego brata, wciąż ani 
śladu po żaglu jego korabia - ciągnęła Iseult o Białych 
Dłoniach. - I oto nagle, zamiast tej, na którą czeka 
Tristan, zjawiasz się ty, Branwen. Co cię tu sprowadza? 
Ciebie, służkę i powiernicę Złotowłosej Królowej z Tintagel? 
Czy przywiozłaś może magiczny eliksir?
   Branwen pobladła. Poczułem nieoczekiwane ukłucie żalu. Bo 
w porównaniu z Iseult, smukłą, wysoką, zwiewną i dostojną, 
tajemniczą i wściekle piękną, Branwen wyglądała jak prosta, 
irlandzka wieśniaczka, pucołowata, lniana, zgrzebna, 
okrąglutka w biodrach, z włosami wciąż nieporządnie 
poskręcanymi od deszczu. Wierzcie lub nie, było mi jej żal.
   - Już raz Tristan przyjął z twoich rąk magiczny napój, 
Branwen - kontynuowała Iseult. - Napój, który wciąż działa i 
zabija go powoli. Wtedy, na statku, Tristan przyjął z twoich 
rąk śmierć. Może więc teraz przybywasz, by dać mu życie? 
Zaprawdę, Branwen, jeśli tak jest, śpiesz się. Czasu zostało 
mało. Bardzo mało.
   Branwen nie drgnęła. Twarz miała nieruchomą jak lalka z 
wosku. Ich oczy, jej i Iseult, płonące ogniem i siłą, 
spotkały się, zwarły. Wyczuwałem napięcie, trzeszczące jak 
skręcana lina. Wbrew moim oczekiwaniom to Iseult okazała się 
silniejsza.
   - Pani Iseult - Branwen padła na kolana, pochyliła głowę 
- masz prawo mieć do mnie żal. Ale nie proszę cię o 
wybaczenie, bo nie przed tobą zawiniłam. Ciebie proszę 
wyłącznie o łaskę. Chcę go zobaczyć, piękna Iseult o Białych 
Dłoniach. Chcę zobaczyć Tristana.
   Jej głos był cichy, miękki, spokojny. W oczach Iseult był 
już tylko smutek.
   - Dobrze - powiedziała. - Zobaczysz go, Branwen. Chociaż 
przysięgłam sobie, że nie pozwolę, by dotykały go obce oczy 
i dłonie. Zwłaszcza jej dłonie. Dłonie Kornwalijki.
   - Nie jest pewne, czy ona przypłynie tu z Tintagel - 
szepnęła Branwen, wciąż na kolanach.
   - Wstań, Branwen. - Iseult o Białych Dłoniach uniosła 
głowę, a w oczach jej zabłysły wilgotne diamenty. - Nie jest 
pewne, powiadasz. A ja ci powiem... Ja pobiegłabym boso 
przez śnieg, przez ciernie, przez rozżarzone węgle, gdyby... 
Gdyby tylko mnie wezwał. Ale on mnie nie wzywa, chociaż o 
tym wie. Wzywa tę, co do której nie ma tej pewności. Nasze 
życie, Branwen, nie ustaje w zadziwianiu nas ironią.
   Branwen uniosła się z kolan. Jej oczy, widziałem to 
wyraźnie, też wypełniły się diamentami. Ech, niewiasty...
   - Idź więc do niego, miła Branwen - rzekła gorzko Iseult. 
- Idź i zanieś mu to, co widzę w twoich oczach. Ale 
przygotuj się na najgorsze. Bo gdy uklękniesz przy jego 
łożu, Tristan rzuci ci w twarz imię, które nie będzie twoim. 
Rzuci ci je w twarz jak obelgę. Idź, Branwen. Słudzy wskażą 
ci drogę.
   Zostałem z nią sam, gdy Branwen wyszła za pachołkiem. Nie 
liczyłem kapelana z błyszczącą tonsurą, schylonego nad ławą, 
mamroczącego pod nosem łacińskie dyrdymały. Nie zauważyłem 
go wcześniej. Czy był tu cały czas? Do diabła z nim. Nie 
przeszkadzał mi.
   Iseult, wciąż bezwiednie wyłamując palce białych dłoni, 
patrzyła na mnie badawczo. Szukałem w jej oczach wrogości i 
nienawiści. Bo przecież musiała wiedzieć. Gdy poślubia się 
żywą, chodzącą legendę, poznaje się tę legendę w 
najdrobniejszych szczegółach. A ja, zaraza, taki drobny nie 
byłem.
   Patrzyła na mnie, a coś bardzo dziwnego było w jej 
spojrzeniu. Potem, zebrawszy powłóczystą suknię dookoła 
wąskich bioder, usiadła w rzeźbionym karle, zaciskając białe 
dłonie na poręczach.
   - Usiądź tu, przy mnie - powiedziała - Morholcie z 
Ulsteru.
   Usiadłem.
   O moim pojedynku z Tristanem z Lionesse krąży mnóstwo 
nieprawdopodobnych, od początku do końca zełganych historii. 
W jednej nawet zrobiono ze mnie smoka, którego Tristan 
zwyciężył, zdobywając tym samym formalne prawo do Iseult o 
Złotych Włosach. Dobre, co? I romantyczne, i 
usprawiedliwiające. Czarnego smoka faktycznie nosiłem na 
tarczy, może to stąd. Bo przecież każdy wie, że w Irlandii 
smoków nie ma od czasów Cuchulainna.
   Inna opowieść głosi, że walka miała miejsce w Kornwalii, 
zanim jeszcze Tristan poznał Iseult. To nieprawda. To wymysł 
minstreli. Jest faktem, że król Diarmuidposyłał mnie do 
Marka, do Tintagel, byłem tam kilkakrotnie i rzeczywiście 
ostro żarłem się o haracz, należny Diarmuidowi od 
Kornwalijczyka, zaraza wie, z jakiego tytułu, nie 
interesowałem się polityką. Ale wówczas nigdy nie spotkałem 
Tristana.
   Nie spotkałem go też wtedy, gdy po raz pierwszy był w 
Irlandii. Poznałem go dopiero podczas jego drugiej wizyty, 
kiedy to zjawił się, by prosić o Złotowłosą dla Kornwalii. 
Dwór Diarmuida, jak zwykle przy podobnych okazjach, podzielił 
się na takich, co popierali tę koligację i na takich, co 
byli przeciw. Do tych ostatnich należałem ja. Szczerze 
mówiąc, nie miałem pojęcia, o co dokładnie szło, jak 
wspomniałem, nie miałem inklinacji ani do polityki, ani do 
intrygi. Było mi obojętne, za kogo wydadzą Iseult. Ale 
umiałem i lubiłem się bić.
   Plan, na ile go pojmowałem, był prosty, w istocie nie 
zasługiwał na miano intrygi. Mieliśmy zerwać Markowe swaty, 
nie dopuścić do koligacji z Tintagelem. Czy był lepszy 
sposób niż ukatrupienie posła? Znalazłem okazję, zaczepiłem 
i obraziłem Tristana, a on mnie wyzwał. On mnie, rozumiecie. 
Nie odwrotnie.
   Biliśmy się w Dun Laoghaire, na brzegu Zatoki. Myślałem, 
że prędko sobie z nim poradzę. Na pierwszy rzut oka 
dwukrotnie górowałem nad nim wagą i co najmniej dwukrotnie 
doświadczeniem. Tak mi się przynajmniej wydawało.
   Pomyłkę poznałem zaraz w pierwszym starciu, kiedy kopie 
poszły nam w drzazgi. Mało mi krzyże nie pękły, tak wbił 
mnie w oparcie siodła, mało brakowało, a zwaliłby mnie razem 
z koniem. Kiedy zawrócił i nie wołając o drugą kopię, dobył 
miecza, byłem uradowany - kopia ma to do siebie, że przy 
odrobinie szczęścia i dobrym wierzchowcu młodzik może 
rozwalić na miazgę nawet wprawnego rycerza. Miecz - na 
dłuższą metę - jest sprawiedliwszy.
   Pomacaliśmy się trochę po tarczach. Silny był jak byk, 
silniejszy niż przypuszczałem. Walczył klasycznie - dexter, 
sinister, niebo-dół, raz po razie, bardzo szybko, i ta jego 
szybkość nie pozwalała mi wykorzystać przewagi 
doświadczenia, narzucić mu mojego, mniej klasycznego stylu. 
Pomału zaczął mnie męczyć, więc przy pierwszej okazji 
rąbnąłem go nieuczciwie, w udo, pod dolny skraj tarczy, 
ozdobionej wspiętym lwem Lionesse.
   Gdyby to było z ziemi, nie ustałby na nogach. Ale to było 
z konia. Nawet nie zwrócił uwagi, że krwawi jak wieprz, że 
kryzga ciemnym karminem na siodło, na kropierz, na piach. 
Ludzie, którzy tam byli, darli się jak opętani. Byłem 
pewien, że upływ krwi robi swoje, a ponieważ i ja byłem 
bliski granicy wyczerpania, natarłem ostro, niecierpliwie i 
nieostrożnie, by zakończyć. I to był mój błąd. Podświadomie 
trzymałem tarczę nisko, sądząc, że zechce odwdzięczyć mi się 
takim samym, wrednym, dolnym cięciem. Nagle coś rozbłysło mi 
w oczach i nie wiem, co było dalej.
   Nie wiem. Nie wiem, co było potem, pomyślałem, patrząc na 
białe dłonie Iseult. Czy to możliwe? Czyżby był tylko tamten 
błysk, w Dun Laoghaire, ciemny korytarz, a zaraz potem 
szarobiałe wybrzeże i zamek Carhaing?
   Czy to możliwe?
   I natychmiast, jak gotowa odpowiedź, jak niezbity dowód, 
jak niepodważalny argument, przypłynęły obrazy, zjawiły się 
twarze, imiona, słowa, kolory, zapachy. Wszystko tam było, 
każdy, każdziuteńki dzień. I te dni zimowe, krótkie, 
niejasne zza rybich pęcherzy w oknach, i te ciepłe, pachnące 
deszczem, w okolicach Pentecostu, i te letnie, długie i 
gorące, żółte od słońca i od słoneczników. Wszystko tam było 
- marsze, walki, pochody, łowy, uczty, kobiety, znowu walki, 
znowu uczty i znowu kobiety. Wszystko. To, co wydarzyło się 
od tamtego momentu w Dun Laoghaire, po dzisiejszy, zapaprany 
mżawką dzień na armorykańskim wybrzeżu.
   To wszystko było. Miało miejsce. Zdarzyło się. Nie mogłem 
więc zrozumieć, dlaczego to wszystko wydawało mi się...
   Nieważne.
   Nieistotne.
   Odetchnąłem ciężko. Zmęczyłem się tym wspomnieniem. 
Czułem się zmęczony, prawie tak, jak wówczas, podczas walki. 
Jak wówczas, czułem ból w karku, ciężar ramion. Szrama na 
głowie pulsowała, rwała rozwścieczonym bólem.
   Iseult o Białych Dłoniach, od dłuższej chwili zapatrzona 
w okno, w spowity chmurami horyzont, powoli obróciła ku mnie 
twarz.
   - Po co tu przybyłeś, Morholcie z Ulsteru?
   Co miałem jej odpowiedzieć? Nie chciałem zdradzać się 
przed nią z czarną pustką w pamięci. Nie miało sensu 
opowiadanie jej o ciemnym, nie kończącym się korytarzu. 
Pozostawał, jak zwykle, rycerski obyczaj, powszechnie 
szanowana i uznawana norma. Wstałem.
   - Jestem tu na twoje rozkazy, pani Iseult - powiedziałem, 
kłaniając się sztywno. Podpatrzyłem taki ukłon u Caia, w 
Kamelocie, zawsze wydawał mi się godny, dystyngowany i wart 
naśladowania. - Przybyłem, by spełnić każdy twój rozkaz. 
Rozporządzaj moim życiem, pani Iseult.
   - Morholcie - powiedziała cicho, wyłamując palce. - 
Obawiam się, że już na to za późno.
   Widziałem łzę, wąską, lśniącą smużkę, sunącą w dół od 
kącika jej oka, zwalniającą bieg na skrzydełku nosa. Czułem 
zapach jabłek.
   - Legenda się kończy, Morholcie.

Przy wieczerzy Iseult nie dotrzymała nam towarzystwa. 
Byliśmy sami, ja i Branwen, nie licząc kapelana z 
błyszczącą tonsurą. Ten nie przeszkadzał nam jednak. 
Wymruczawszy krótką modlitwę i przeżegnawszy stół, poświęcił 
się żarciu. Rychło przestałem go w ogóle zauważać. Tak, jak 
gdyby był tam cały czas. Zawsze.
   - Branwen?
   - Tak, Morholcie?
   - Skąd wiedziałaś?
   - Pamiętam cię z Irlandii, z dworu. Dobrze cię pamiętam. 
Nie, nie sądzę, żebyś ty pamiętał mnie. Nie zwracałeś wtedy 
na mnie uwagi, Morholcie, chociaż, dzisiaj mogę ci to 
wyznać, starałam się, byś mnie dostrzegł. To zrozumiałe - 
tam, gdzie była Iseult, nie zauważało się innych.
   - Nie, Branwen. Pamiętam cię. Dzisiaj cię nie poznałem, 
bo...
   - Tak, Morholcie?
   - Wtedy, w Baile Atha Cliath... zawsze byłaś 
uśmiechnięta.
   Milczenie.
   - Branwen?
   - Tak, Morholcie?
   - Co z Tristanem?
   - Źle. Rana jątrzy się, nie chce goić. Zaczyna się 
zgorzel. To wygląda strasznie.
   - Czy on...
   - Dopóki wierzy, żyje. A on wierzy.
   - W co?
   - W nią.
   Milczenie.
   - Branwen...
   - Tak, Morholcie.
   - Czy Iseult Złotowłosa... Czy królowa... rzeczywiście 
przypłynie tu z Tintagelu?
   - Nie wiem, Morholcie. Ale on wierzy.
   Milczenie.
   - Morholcie.
   - Tak, Branwen.
   - Powiedziałam Tristanowi, że tu jesteś. Chce cię 
zobaczyć. Jutro.
   - Dobrze.
   Milczenie.
   - Morholcie...
   - Tak, Branwen.
   - Tamto, na wydmach...
   - To nie miało znaczenia, Branwen.
   - Miało. Proszę cię, postaraj się zrozumieć. Nie 
chciałam, nie mogłam pozwolić, byś zginął. Nie mogłam 
dopuścić, by bełt z kuszy, głupi kawałek drewna i metalu, 
pokrzyżował... Nie mogłam do tego dopuścić. Za żadną cenę, 
nawet za cenę twojej wzgardy. A tam... na wydmach... Cena, 
której oni żądali, nie wydała mi się wygórowana. Widzisz, 
Morholcie...
   - Branwen... Dosyć, proszę. Wystarczy.
   - Już mi się zdarzało płacić sobą.
   - Branwen. Ani słowa więcej.
   Dotknęła mojej ręki, a jej dotknięcie, wierzcie lub nie, 
było czerwoną kulą słońca, wschodzącego po długiej i zimnej 
nocy, zapachem jabłek, skokiem konia, idącego do szarży. 
Spojrzała mi w oczy, a jej spojrzenie było jak łopot 
szarpanych wiatrem proporców, jak muzyka, jak dotyk futra na 
policzku. Branwen, roześmiana Branwen z Baile Atha Cliath. 
Poważna, spokojna i smutna Branwen z Kornwalii, o oczach, 
które wiedzą. Czy w winie, które piliśmy, było coś? Tak jak 
w tym, które Tristan i Złotowłosa wypili na morzu?
   - Branwen...
   - Tak, Morholcie?
   - Nic. Chciałem tylko usłyszeć dźwięk twego imienia.
   Milczenie.
   Szum morza, jednostajny i głuchy, w nim szepty, natrętne, 
powtarzające się, nieznośnie uparte.
   Milczenie.

- Morholt.
   - Tristan.
   Zmienił się. Wtedy, w Baile Atha Cliath to był dzieciak, 
wesoły chłopak o rozmarzonych oczach, zawsze, nieodmiennie z 
tym samym milusim uśmieszkiem, wywołującym u panien skurcze 
podbrzusza. Zawsze ten uśmieszek, nawet wtedy, gdy siekliśmy 
się mieczami w Dun Laoghaire. A teraz... Teraz twarz miał 
szarą, wychudłą, skurczoną, pociętą błyszczącymi strużkami 
potu, usta spękane i wygięte w bolesną podkowę, oczodoły 
zczerniałe od męki.
   I śmierdział. Śmierdział chorobą. Śmiercią. Strachem.
   - Żyjesz, Irlandczyku.
   - Żyję, Tristanie.
   - Kiedy znosili cię z pola, mówili, żeś martwy. Miałeś...
   - Miałem rozrąbaną głowę i mózg na wierzchu - 
powiedziałem, starając się, by zabrzmiało to naturalnie i 
obojętnie.
   - Cud. Ktoś modlił się za ciebie, Morholcie.
   - Raczej nie - wzruszyłem ramionami.
   - Niezbadane są wyroki losu. - Zmarszczył czoło.- Ty i 
Branwen... Żyjecie oboje. A ja... W głupiej potyczce... 
Dostałem kopią w pachwinę, przeszła na wylot, złamała się. 
Chyba coś odkruszyło się z drzewca, dlatego rana tak się 
paprze. To kara boża. Kara za wszystkie moje winy. Za 
ciebie, za Branwen. A nade wszystko... za Iseult...
   Znowu się zmarszczył, skrzywił usta. Wiedziałem, którą 
Iseult miał na myśli. Zrobiło mi się nagle bardzo przykro. W 
tym jego grymasie było wszystko. Jej podkrążone oczy, jej 
bezwiedne załamania rąk, wyłamywane palce białych dłoni. 
Gorycz w głosie. Jakże często, pomyślałem, musiała to 
widzieć. To nagłe, mimowolne skrzywienie ust, gdy mówił 
"Iseult", a nie mógł dodać "Złotowłosa". Było mi jej żal, 
jej, zaślubionej z żywą legendą. Dlaczego zgodziła się na to 
małżeństwo? Dlaczego zgodziła się służyć jako imię, jako 
pusty dźwięk? Czy nie słyszała opowieści o nim i o 
Kornwalijce? A może zdawało jej się, że to bez znaczenia? 
Może myślała, że Tristan jest taki sam jak inni, jak 
chłopaki z drużyny Artura, jak Gawaine, Gaheris, Bors czy 
Bedivere, którzy zapoczątkowali tę idiotyczną modę, by 
wielbić jedną, chędożyć drugą, a żenić się z trzecią i 
wszystko było dobrze, nikt się nie skarżył?
   - Morholcie...
   - Jestem tu, Tristanie.
   - Posłałem Caherdina do Tintagel. Statek...
   - Wciąż nie ma wieści, Tristanie.
   - Tylko ona... - szepnął. - Tylko ona może mnie uratować. 
Jestem na krawędzi. Jej oczy, jej ręce, sam jej widok i 
dźwięk jej głosu. Innego ratunku dla mnie już nie ma. 
Dlatego... jeśli będzie na pokładzie, Caherdin ma wciągnąć 
na maszt...
   - Wiem, Tristanie.
   Milczał, patrząc w powałę, oddychał ciężko.
   - Morholcie... Czy ona... przybędzie? Czy pamięta?
   - Nie wiem, Tristanie - powiedziałem i natychmiast 
pożałowałem tych słów. Do diabła, co mi szkodziło gorąco i z 
przekonaniem potwierdzić? Czy musiałem i przed nim 
demaskować się ze swoją niewiedzą?
   Tristan obrócił głowę ku ścianie.
   - Zmarnowałem tę miłość - jęknął. - Zniszczyłem ją. Przez 
to ściągnąłem klątwę na nasze głowy. Przez to umieram, nie 
mogąc nawet umrzeć w przekonaniu, że Iseult przybędzie tu na 
moje wołanie. Chociażby za późno, ale przybędzie.
   - Nie mów tak, Tristanie.
   - Muszę. To wszystko moja wina. A może winien jest mój 
przeklęty los? Może od początku byłem na to skazany? Ja, 
poczęty z miłości i tragedii? Wiesz, że Blanchefleur 
porodziła mnie w rozpaczy, bóle chwyciły ją, gdy 
przyniesiono wieść o śmierci Rivalina. Nie przeżyła porodu. 
Nie wiem, czy to ona, w ostatnim tchnieniu, czy to później 
Foytenant... Kto nadał mi to imię, imię, które jest jak 
zguba, jak przekleństwo... Jak wyrok. La tristesse. 
Przyczyna i skutek. La tristesse, otaczająca mnie jak 
mgła... Mgła, taka, jaka spowiła ujście Liffey, gdy po raz 
pierwszy...
   Zamilkł, bezwiednie wodził dłońmi po okrywających go 
futrach.
   - Wszystko, wszystko, co robiłem, obracało się przeciw 
mnie. Postaw się na moim miejscu, Morholcie. Wyobraź sobie, 
przybywasz do Baile Atha Cliath, tam spotykasz dziewczynę... 
Od pierwszego spojrzenia, od pierwszego zetknięcia się oczu 
czujesz, że serce chce pokruszyć ci żebra, a ręce drżą. Całą 
noc chodzisz, nie kładąc się do łoża, gotujesz się z 
niepokoju, dygoczesz, myślisz tylko o jednym - żeby 
nazajutrz znowu ją zobaczyć. I co? Zamiast radości - la 
tristesse...
   Milczałem. Nie rozumiałem, o czym mówi.
   - A potem - ciągnął - pierwsza rozmowa. Pierwsze 
zetknięcie się rąk, które wstrząsa tobą niby uderzenie 
kopii na turnieju. Pierwszy uśmiech, jej uśmiech, który 
sprawia, że... Ech, Morholcie. Co byś zrobił, będąc na moim 
miejscu?
   Milczałem. Nie wiedziałem, co bym zrobił, będąc na jego 
miejscu. Bo nigdy nie byłem na jego miejscu. Bo, na Luga i 
Lira, nigdy nie przeżyłem czegoś takiego. Nigdy.
   - Wiem, czego byś nie zrobił, Morholcie - rzekł Tristan, 
przymykając oczy. - Nie nastręczyłbyś jej Markowi, nie 
wzbudził jego zainteresowania, papląc o niej bezustannie w 
jego obecności. Nie popłynąłbyś po nią do Irlandii w cudzym 
imieniu. Nie zmarnowałbyś miłości, która się wtedy zaczęła. 
Wtedy, nie na statku. Branwen niesłusznie zadręcza się tą 
historią z magicznym napojem. Napój nie miał tutaj nic do 
rzeczy. Gdy wsiadała na statek, była już moja. Morholcie... 
Gdybyś to ty wsiadał z nią na ten statek, czy pożeglowałbyś 
do Tintagelu? Oddałbyś Iseult Markowi? Na pewno nie. 
Uciekłbyś z nią raczej na koniec świata, do Bretanii, 
Arabii, do Hyperborei, do samej Ultima Thule. Morholcie? Mam 
rację?
   Nie mogłem odpowiedzieć na to pytanie. A gdybym mógł, nie 
chciałbym.
   - Jesteś wycieńczony, Tristanie. Potrzeba ci snu. 
Wypoczywaj.
   - Wypatrujcie... statku...
   - Dobrze, Tristanie. Potrzeba ci czegoś? Przysłać ci... 
panią o Białych Dłoniach?
   Skrzywienie ust.
   - Nie.

Stoimy na murach, ja i Branwen. Mży, jak to w Bretanii. 
Wiatr wzmaga się, szarpie włosy Branwen, oblepia suknią jej 
biodra. Wiatr w porywach dławi nam słowa na wargach. Wyciska 
łzy z oczu, wpatrzonych w horyzont.
   Ani śladu żagla.
   Patrzę na Branwen. Na Luga, jakąż radość sprawia mi 
patrzenie na nią. Mógłbym na nią patrzeć bez końca. I 
pomyśleć tylko, że wówczas, gdy stała naprzeciw Iseult, 
wydawała mi się nieładna. Musiałem mieć chyba bielmo na 
oczach.
   - Branwen?
   - Słucham cię, Morholcie.
   - Czekałaś na mnie na plaży. Wiedziałaś, że...
   - Tak.
   - Skąd?
   - Nie wiesz?
   - Nie. Nie wiem... nie pamiętam... Branwen, dość zagadek. 
To nie na moją głowę. Nie na moją rozbitą głowę.
   - Legenda nie może zakończyć się bez nas. Bez naszego 
udziału. Twojego i mojego. Nie wiem, dlaczego, ale jesteśmy 
ważni, niezbędni w tej historii. W historii o wielkiej 
miłości, która jest wirem, wciągającym wszystko i 
wszystkich. Czy nie wiesz o tym, Morholcie z Ulsteru, czy 
nie rozumiesz, jak potężną siłą jest uczucie? Siłą zdolną 
odwrócić naturalny porządek rzeczy? Czy tego nie czujesz?
   - Branwen... Nie rozumiem. Tu, na zamku Carhaing...
   - Coś się wydarzy. Coś, co zależy tylko od nas. I dlatego 
tu jesteśmy. Musimy tu być, niezależnie od naszej woli. 
Dlatego wiedziałam, że pojawisz się na plaży. Dlatego nie 
mogłam pozwolić, byś zginął na wydmach...
   Nie wiem, co mnie do tego popchnęło. Może jej słowa, może 
nagłe wspomnienie oczu Złotowłosej. Może coś, o czym 
zapomniałem, idąc długim, nie kończącym się, ciemnym 
korytarzem. Ale zrobiłem to bez namysłu, bez wyrachowania.
   Wziąłem ją w ramiona.
   Przylgnęła do mnie, ulegle i chętnie, a ja pomyślałem, że 
w samej rzeczy, uczucie może być potężną siłą. Ale równą moc 
ma jego długi, dotkliwy i przemożny brak.
   Trwało to tylko chwilę. Tak mi się przynajmniej wydawało. 
Branwen powoli uwolniła się z mego uścisku, odwróciła się, 
poryw wiatru zatargał jej włosami.
   - Coś od nas zależy, Morholcie. Od ciebie i ode mnie. 
Boję się.
   - Czego?
   - Morza. I łodzi, która nie ma steru.
   - Jestem przy tobie, Branwen.
   - Bądź, Morholcie.

Dzisiaj jest inny wieczór. Zupełnie inny. Nie wiem, gdzie 
jest Branwen. Być może czuwa razem z Iseult u łoża Tristana, 
który znowu jest nieprzytomny i rzuca się w gorączce. 
Rzucając się, szepcze "Iseult..." Iseult o Białych Dłoniach 
wie, że to nie ją przyzywa Tristan, ale drży, gdy słyszy to 
imię. I wyłamuje palce białych dłoni. Branwen, jeśli jest 
tam z nią, ma w oczach mokre diamenty. Branwen... Szkoda, 
że... Ech, zaraza!
   A ja... Ja piję z kapelanem. Nie wiem, skąd wziął się tu 
ten kapelan. Może był zawsze?
   Pijemy, i to pijemy szybko. I dużo. Wiem, że to mi 
szkodzi. Nie powinienem, moja rozwalona głowa niezbyt dobrze 
to znosi. Gdy się opiję, miewam halucynacje. Bóle głowy. 
Czasami mdleję. Na szczęście rzadko.
   Ale cóż, pijemy. Muszę, zaraza, stłumić w sobie niepokój. 
Zapomnieć o drżeniu rąk. O zamku Carhaing. O oczach Branwen, 
pełnych lęku przed niewiadomym. Chcę zagłuszyć w sobie wycie 
wichru, szum fal, kołysanie pokładu łodzi pod stopami. Chcę 
zagłuszyć w sobie to, czego nie pamiętam. I ten zapach 
jabłek, który mnie prześladuje.
   Pijemy, kapelan i ja. Dzieli nas dębowy stół, mocno już 
zachlapany winem. Dzieli nas nie tylko stół.
   - Pij, klecho.
   - Bóg z tobą, synu.
   - Nie jestem twoim synem.
   Jak wielu innych od czasu bitwy pod Mount Badon noszę na 
zbroi krzyż, ale nie zawładnął mną mistycyzm, co przydarzyło 
się wielu innym. Wobec religii jestem raczej obojętny. Wobec 
wszelkich jej przejawów. Krzak, który w Glastonbury posadził 
jakoby Józef z Arymatei, nie różni się dla mnie od innych 
krzaków - może tylko tym, że jest bardziej koślawy i oblazły 
niż inne. Samo opactwo, o którym niektóre chłopaki Artura 
mówią w nabożnym skupieniu, we mnie głębszych wzruszeń nie 
budzi, chociaż przyznaję, że ładnie komponuje się z lasem, 
wzgórzem i jeziorem. A to, że regularnie biją tam we dzwony, 
ułatwia znalezienie drogi we mgle, a mglisto tam zawsze tak, 
że niech to zaraza.
   Ta rzymska religia, chociaż już nieźle rozpanoszona, 
niewielkie ma szanse u nas, na wyspach. U nas, w Irlandii, 
Kornwalii czy Walii, na każdym kroku spotyka się rzeczy, 
których istnieniu mnisi uparcie zaprzeczają. Byle głupek 
widział u nas elfy, puki, sylfy, korrigany, leprekauny, 
sidhe, ba, nawet bean sidhe. A nikt, o ile mi wiadomo, nie 
widział anioła. Nie licząc Bedivere, który jakoby widział 
samego Gabriela, kiedyś, przed jakąś walką czy w czasie 
walki, ale Bedivere jest bałwan i łgarz, kto by mu tam 
wierzył.
   Mnisi rozpowiadają o cudach, jakie jakoby czynił 
Chrystus. Bądźmy uczciwi - przy tym, co potrafiła Vivien z 
Jeziora, Morgan od Wróżek albo Morgause, żona Lota z 
Orkadów, nie wspominając o Merlinie, Chrystus nie ma się 
czym chwalić. Mnisi, mówię wam, przyszli i odejdą. A druidzi 
pozostaną. Nie to, żebym akurat uważał, że druidzi są wiele 
lepsi od mnichów, nie. Ale druidzi są nasi. Byli zawsze. A 
mnisi to przybłędy. Tak jak ten mój klecha, mój dzisiejszy 
kompan przy stole. Jeden diabeł wie, skąd przywiało go tu, 
do Armoryki. Używa dziwnych słów i ma dziwny akcent, 
akwitański jakby lub galicki. Zaraza z nim.
   - Pij, klecho.
   A u nas, w Irlandii, to głowę sobie dam uciąć, że 
chrześcijaństwo będzie sprawą przelotną. My, Irlandczycy, 
jesteśmy mało podatni na ten ich rzymski, nieustępliwy i 
zawzięty fanatyzm, jesteśmy na to za trzeźwi, za 
prostoduszni. Nasza Wyspa to forpoczta Zachodu, to Ostatni 
Brzeg. Za nami, już blisko, leżą Stare Kraje - Hy Brasil, 
Ys, Mainistir Leitreach, Beag-Arainn. To one, jak przed 
wiekami, tak i dziś rządzą umysłami ludzi, nie krzyż, nie 
łacińska liturgia. A zresztą my, Irlandczycy, jesteśmy 
tolerancyjni. Niech każdy wierzy sobie, w co chce. Po 
świecie, jakem słyszał, różne odłamy chrześcijan już 
zaczynają brać się za łby. U nas to jest niemożliwe. 
Wszystko mogę sobie wyobrazić, ale nie to, żeby taki Ulster, 
dla przykładu, stał się widownią zamieszek na tle 
religijnym.
   - Pij, klecho.
   Pij, bo kto wie, czy jutro nie będziesz miał pracowitego 
dnia. Może już jutro będziesz musiał odpracować to, co tu 
wyżarłeś i wychlałeś. Bo ten, który ma odejść, musi odejść z 
paradą, w chwale rytuału. Lżej umierać, gdy obok ktoś 
odprawia rytuał, wszystko jedno, czy ten ktoś klepie Requiem 
Aeternam, smrodzi kadzidłami, wyje czy wali mieczem o 
tarczę. Łatwiej się wówczas odchodzi. I co to, do diabła, za 
różnica, dokąd się odchodzi, do raju, piekła czy też do Tir 
Na Nog. Odchodzi się zawsze w ciemność. Wiem coś o tym. 
Odchodzi się w ciemny korytarz, który nie ma końca.
   - Twój pan umiera, klecho.
   - Sir Tristan? Modlę się za niego.
   - Modlisz się o cud?
   - Wszystko w ręku Boga.
   - Nie wszystko.
   - Bluźnisz, synu.
   - Nie jestem twoim synem. Jestem synem Flanna Uarbeoil, 
którego Normanowie zarąbali w bitwie na brzegach rzeki 
Shannon. To była, klecho, śmierć godna mężczyzny. Flann 
umierając, nie jęczał "Iseult, Iseult". Flann, umierając, 
roześmiał się i nazwał jarla Normanów takimi słowami, że ten 
przez bite trzy pacierze nie mógł zamknąć gęby, otwartej z 
podziwu.
   - Umierać, synu, winno się z imieniem Pana na ustach. 
Poza tym lżej jest ginąć w bitwie, od miecza niż dogorywać w 
łożu, trawiony przez la maladie. Walka z la maladie to walka 
samotna. Ciężko jest walczyć samotnie, a jeszcze ciężej jest 
samotnie umierać.
   - La maladie? Pleciesz, klecho. Wylizałby się z tej rany 
równie śpiewająco jak z tamtej, którą... Ale wtedy, w 
Irlandii, był pełen życia, pełen nadziei, a teraz nadzieja 
wyciekła z niego razem z krwią. Do diabła, gdyby mógł 
przestać o niej myśleć, gdyby zapomniał o tej przeklętej 
miłości...
   - Miłość, synu, też pochodzi od Boga.
   - Akurat. Wszyscy tu gadają o miłości i dziwują się, skąd 
się takowa bierze. Tristan i Iseult... Powiedzieć ci, 
klecho, skąd się wzięła ich miłość, czy jak to tam zwać? 
Powiedzieć ci, co ich połączyło? To byłem ja, Morholt. Zanim 
Tristan rozłupał mi łeb, dziabnąłem go w udo i przykułem na 
parę tygodni do łoża. A on, ledwie krzynę wydobrzał, 
wciągnął do tego łoża Złotowłosą. Każdy zdrowy chłop tak by 
zrobił, gdyby miał okazję i czas. A potem minstrele śpiewali 
o Moreńskim Lesie i o nagim mieczu. Gówno prawda, nie 
wierzę. Widzisz sam, mnichu, skąd pochodzi miłość. Nie od 
Boga, ale od Morholta. I dlatego tyle ona warta, ta miłość. 
Ta twoja la maladie.
   - Bluźnisz. Mówisz o sprawach, których nie rozumiesz. 
Lepiej więc byłoby, gdybyś przestał o nich mówić.
   Nie zdzieliłem go między oczy cynowym kubkiem, który 
usiłowałem zgnieść w dłoni. Dziwicie się, dlaczego? Powiem 
wam. Bo miał rację. Nie rozumiałem.
   Jak mogłem rozumieć? Nie byłem poczęty w nieszczęściu, 
zrodzony w tragedii. Flann i moja matka poczęli mnie na 
sianie i zapewne mieli z tego poczynania kupę prostej, 
zdrowej radości. Nadając mi imię, nie wkładali w nie żadnego 
ukrytego znaczenia. Nazwali mnie tak, by było łatwo mnie 
wołać. "Morholt, wieczerza!" "Morholt, ty psie nasienie!" 
"Przynieś wody, Morholt!" La tristesse? Gówno, a nie la 
tristesse.
   Czy nosząc takie imię można marzyć? Grać na harfie? 
Poświęcać ukochanej wszystkie myśli, wszystkie dzienne 
sprawy, a nocą chodzić po komnacie, nie mogąc zasnąć? Gówno. 
Nosząc takie imię, można chlać piwo i wino, a potem rzygać 
pod stół. Rozbijać nosy pięścią. Rozwalać łby mieczem lub 
toporem, względnie samemu brać po łbie. Miłość? Ktoś, kto 
nazywa się Morholt zadziera kieckę i chędoży, a potem 
zasypia lub też, jeśli przypadkowo gra mu coś w duszy, mówi 
"Uch, ależ z ciebie na schwał dziewucha, Maire O'Connell, 
całą bym cię zeżarł chętnie, a zwłaszcza te twoje cycki". 
Szukajcie trzy dni i trzy noce, nie znajdziecie w tym śladu 
la tristesse. Nawet śladu. I co z tego, że lubię patrzeć na 
Branwen? Na wiele rzeczy lubię patrzeć.
   - Pij, klecho. I nalewaj, szkoda czasu. Co tam 
mamroczesz?
   - Wszystko w ręku Boga, sicut in coelo et in terris, 
amen.
   - Może wszystko in coelo, ale na pewno nie wszystko in 
terris.
   - Bluźnisz, synu. Cave!
   - Czym chcesz mnie nastraszyć? Gromem z jasnego nieba?
   - Nie straszę cię. Boję się o ciebie. Odrzucając Boga, 
odrzucasz nadzieję. Nadzieję na to, że nie utracisz tego, co 
zdobędziesz. Nadzieję na to, że gdy przyjdzie dokonać 
wyboru, dokonasz dobrze, że podejmiesz właściwą decyzję. I 
że nie będziesz wówczas bezbronny.
   - Życie, klecho, z Bogiem, czy bez niego, z nadzieją, czy 
bez niej, to droga bez końca i początku, droga, która 
wiedzie po śliskiej krawędzi olbrzymiego, blaszanego lejka. 
Większość ludzi nie zauważa, że chodzą w kółko, niezliczoną 
liczbę razy mijają ten sam punkt na śliskim, wąskim kręgu. 
Ale są tacy, którym przydarza się osunąć. Spaść. I wówczas 
koniec z nimi, nigdy już nie wrócą na krawędź, nie podejmą 
marszu. Suną w dół, do chwili, gdy wszyscy spotkają się w 
wylocie lejka, w najwęższym miejscu. Spotkają się, ale tylko 
na krótką chwilę, bo dalej, pod lejkiem, czeka na nich 
otchłań. I ten zamek, na skale tłuczonej falami, jest 
właśnie takim miejscem. Wylotem lejka. Pojmujesz to, klecho?
   - Nie. Nie sądzę jednak, żebyś ty z kolei pojmował 
przyczynę, dla której tego nie pojmuję.
   - Do diabła z przyczynami, jako i skutkami, sicut in 
coelo et in terris. Pij, mnichu.
   Piliśmy do późnej nocy. Kapelan zniósł to nad podziw 
dobrze. Ze mną było gorzej. Urżnąłem się, mówię wam, w 
okropny sposób. zagłuszyłem w sobie... wszystko.
   Tak mi się przynajmniej wydawało.

Dzisiaj morze ma kolor ołowiu. Dzisiaj morze jest gniewne. 
Czuję jego gniew i mam przed nim respekt. Rozumiem Branwen, 
rozumiem jej strach. Nie rozumiem przyczyn. I jej słów.
   Dzisiaj zamek jest pusty i przerażająco cichy. Tristana 
trawi gorączka. Iseult i Branwen są przy nim. Ja, Morholt z 
Ulsteru, stoję na murach i patrzę na morze.
   Nie ma nawet śladu żagla.

Nie spałem, gdy weszła. I nie byłem zaskoczony. Było tak, 
jak gdybym tego oczekiwał. To dziwne spotkanie na plaży, 
podróż przez wydmy i słone łąki, głupi incydent z Bec de 
Corbin i jego koleżkami, ten wieczór przy świecach, ciepło 
jej ciała, gdy obejmowałem ją na murach, a nade wszystko ta 
aura miłości i śmierci, wypełniająca Carhaing - wszystko to 
zbliżyło nas do siebie, związało. Zacząłem już łapać się na 
myślach, że trudno mi będzie rozstać się...
   Z Branwen.
   Nie powiedziała ani słowa. Rozpięła broszę spinającą 
opończę na ramieniu, opuściła na posadzkę ciężką tkaninę. 
Szybko zdjęła koszulę, prostą, nieledwie zgrzebną, taką, 
jakie noszą na co dzień irlandzkie dziewczęta. Odwróciła się 
bokiem, zaczerwieniona ogniem, pełgającym po polanach w 
kominie, śledzącym za nią czerwonymi ślepiami żaru.
   Również nie mówiąc ni słowa, posunąłem się, robiąc jej 
miejsce obok siebie. Położyła się, powoli, odwracając twarz. 
Nakryłem ją futrami. Nadal milczeliśmy obydwoje, leżąc 
nieruchomo i patrząc na cienie biegające po powale.
   - Nie mogłam zasnąć - powiedziała. - Morze...
   - Wiem. Ja też je słyszę.
   - Boję się, Morholcie.
   - Jestem przy tobie.
   - Bądź.
   Objąłem ją najczulej, najdelikatniej jak umiałem. 
Otoczyła mi szyję ramionami, przycisnęła twarz do policzka, 
rażąc gorącem oddechu. Dotykałem jej ostrożnie, walcząc z 
radosnym pragnieniem mocnego uścisku, chęcią gwałtownej, 
pożądliwej pieszczoty, tak, jak gdybym dotykał piór sokoła, 
chrap płochliwego konia. Dotykałem jej włosów, szyi, 
ramion, jej pełnych, cudownie kształtnych piersi o maleńkich 
sutkach. Dotykałem jej bioder, które jeszcze niedawno, 
pomyśleć tylko, uważałem za zbyt okrągłe, a które były 
wspaniale okrągłe. Dotykałem jej gładkich ud, dotykałem jej 
kobiecości, miejsca nie nazwanego, bo nawet w myśli nie 
ośmieliłbym się nazwać go u niej tak, jak przywykłem, żadnym 
z irlandzkich, walijskich czy saksońskich słów. Bo byłoby to 
tak, jak gdyby Stonehenge nazwać kupą kamieni. Tak, jak 
gdyby Glastonbury Tor nazwać pagórkiem.
   Drżała, niecierpliwie wychodząc naprzeciw moim dłoniom, 
kierując nimi ruchami ciała. Domagała się, żądała niemym 
jękiem, gwałtownym, rwącym się oddechem. Prosiła chwilową 
uległością, miękką i ciepłą, by za moment wyprężyć się, 
stwardnieć w dygocący diament.
   - Kochaj mnie, Morholcie - szepnęła. - Kochaj mnie.
   Była odważna, zachłanna, niecierpliwa. Ale bezbronna i 
bezsilna w moich ramionach, musiała poddać się mojej 
spokojnej, ostrożnej, powściągliwej miłości. Mojej. Takiej, 
jakiej pragnąłem. Takiej, jakiej pragnąłem dla niej. Bo w 
tej, którą próbowała mi narzucić, wyczuwałem strach, 
poświęcenie i rezygnację, a nie chciałem, by się bała, by 
poświęcała dla mnie cokolwiek, by rezygnowała z 
czegokolwiek. I postawiłem na swoim.
   Tak mi się przynajmniej wydawało.
   Czułem, jak zamek drży w wolnym rytmie uderzających o 
skałę fal.
   - Branwen...
   Przywarła do mnie gorąca, a jej pot miał zapach mokrych 
piór.
   - Morholcie... Dobrze jest...
   - Co, Branwen?
   - Dobrze jest żyć.
   Milczeliśmy długo. A potem zadałem pytanie. To, którego 
nie powinienem był zadawać.
   - Branwen... Czy ona... Czy Iseult przypłynie tu z 
Tintagelu?
   - Nie wiem.
   - Nie wiesz? Ty? Jej powiernica? Ty. która...
   Zamilkłem. Na Luga, cóż ze mnie za kretyn, pomyślałem. 
Cóż za zapowietrzony bałwan.
   - Nie dręcz się, Morholcie - powiedziała. - Zapytaj mnie 
o to.
   - O co?
   - O noc poślubną Iseult i króla Marka.
   - Ach, o to. Wyobraź sobie, Branwen, że mnie to nie 
ciekawi.
   - Myślę, że kłamiesz.
   Nie odpowiedziałem. Miała rację.
   - Było tak, jak opowiadają - powiedziała cicho.- Sprytnie 
wymieniłyśmy się z Iseult w łożu Marka, gdy tylko zgasły 
świece. Nie wiem, czy było to naprawdę potrzebne, Mark był 
tak oczarowany Złotowłosą, że zaakceptowałby bez wyrzutów 
jej brak dziewictwa. Nie był aż tak drobiazgowy. No, ale 
stało się, jak się stało. Zadecydowały moje wyrzuty sumienia 
za to, co wydarzyło się na korabiu. Sądziłam, że to ja 
jestem wszystkiemu winna, ja i ten napój, który im podałam 
Wmówiłam sobie winę i chciałam ją spłacić. Dopiero później 
wyszło na jaw, że Iseult i Tristan sypiali ze sobą jeszcze w 
Baile Atha Cliath. Że niczemu nie byłam winna.
   - Już dobrze, Branwen. Niepotrzebne są szczegóły. Daj 
spokój.
   - Nie. Wysłuchaj do końca. Wysłuchaj tego, o czym ballady 
milczą. Iseult rozkazała mi, bym natychmiast, gdy już złożę 
dowody dziewictwa, wymknęła się z łoża i po raz wtóry 
zamieniła się z nią miejscami. Może bała się zdemaskowania, 
może po prostu nie chciała, bym zbytnio przyzwyczaiła się do 
króla, kto wie. Była z Tristanem w komnacie obok, oboje 
bardzo sobą zajęci. Wyswobodziła się z jego ramion i poszła 
do Kornwalijczyka, naga, jak stała, nawet nie poprawiwszy 
włosów. A ja zostałam - naga - z Tristanem. Do samego rana. 
Sama nie wiem, jak i dlaczego.
   Milczałem.
   - To nie koniec - rzekła Branwen odwracając głowę w 
stronę ognia w kominie. - Potem były miesiące miodowe, 
podczas których Kornwalijczyk na krok nie oddalał się od 
Iseult. Siłą rzeczy, Tristan nie mógł zbliżyć się do niej. 
Ale do mnie mógł. Nie wdając się w szczegóły - po tych kilku 
miesiącach kochałam go. Na śmierć i życie. Wiem, że się 
dziwisz. Tak, prawda, łączyło nas wyłącznie łoże, w którym 
zresztą Tristan, co było oczywiste dla mnie nawet wtedy, 
próbował zagłuszyć w sobie miłość do Iseult, zazdrość o 
Marka, poczucie winy. Mnie traktował zastępczo. To, że o tym 
wiedziałam, wcale mi nie pomogło.
   - Branwen...
   - Cierpliwości, Morholcie. To jeszcze nie koniec. 
Miesiące miodowe minęły, Mark odnowił zwykłe, królewskie 
zajęcia, a Iseult zaczęła mieć mnóstwo okazji. A Tristan... 
Tristan przestał mnie w ogóle zauważać. Mało tego, zaczął 
unikać. A ja szalałam z miłości.
   Zamilkła, odszukała wśród futer moją rękę, zacisnęła na 
niej palce.
   - Podjęłam kilka prób, aby o nim zapomnieć - powiedziała, 
patrząc w powałę nieruchomym wzrokiem. - W Tintagel było 
pełno młodych i nieskomplikowanych rycerzy. Nic z tego nie 
wyszło. Któregoś ranka wypłynęłam więc łodzią w morze. Gdy 
byłam już dość daleko od brzegu, wyskoczyłam.
   - Branwen - powiedziałem, obejmując ją tak mocno, by 
uściskiem zgasić rwący się w niej dreszcz. - To przeszłość. 
Zapomnij o tym. Wpadłaś, jak wielu innych, w wir ich 
miłości. Miłości, która ich samych unieszczęśliwiła, a dla 
innych była wręcz zabójcza. Przecież i ja... Oberwałem po 
głowie, chociaż tylko otarłem się o tę miłość, nawet o niej 
nie wiedząc. W Dun Laoghaire Tristan pokonał mnie, chociaż 
byłem silniejszy i bardziej doświadczony. Bo on wówczas bił 
się o Iseult, o swoją miłość. Nie wiedziałem o tym, 
oberwałem po czaszce i tak jak ty, zawdzięczam życie tym, 
co byli w pobliżu i uznali za stosowne przyjść z pomocą. 
Uratować. Wyciągnąć z bezdennej otchłani. I uratowano nas, 
ciebie i mnie. Żyjemy, i do diabła z resztą.
   Wsunęła mi ramię pod głowę, przesunęła dłonią po włosach, 
dotknęła zgrubienia, biegnącego od ciemienia po ucho. 
Skrzywiłem się lekko. Włosy na szramie rosną mi w 
dziwacznych kierunkach i dotknięcie przyprawia czasami o 
nieznośny ból.
   - Wir ich miłości - szepnęła. - Wessał nas wir ich 
miłości. Ciebie i mnie. Ale czy rzeczywiście nas uratowano? 
A jeżeli pogrążamy się w otchłani, razem z nimi? Co nas 
czeka, Morholcie? Morze? Łódź bez steru?
   - Branwen...
   - Kochaj mnie, Morholcie. Morze upomina się o nas, 
słyszysz? Ale póki tu jesteśmy, póki nie zakończyła się 
jeszcze legenda...
   - Branwen...
   - Kochaj mnie, Morholcie.
   Starałem się być czuły. Starałem się być delikatny. 
Starałem się być jednocześnie Tristanem, królem Markiem i 
wszystkimi nieskomplikowanymi rycerzani z Tintagel na raz. Z 
kłębowiska pragnień, które były we mnie, pozostawiłem jedno 
- pragnąłem, aby zapomniała. Zapomniała o wszystkim. 
Starałem się, aby w moich ramionach pamiętała wyłącznie o 
mnie. Starałem się. Wierzcie lub nie.
   Na próżno.
   Tak mi się przynajmniej wydawało.

Ani śladu żagla. Morze...
   Morze ma kolor oczu Branwen.
   Chodzę po komnacie jak wilk w klatce. Serce mi wali, 
jakby chciało pokruszyć żebra. Coś ściska mi przeponę i 
gardło, coś dziwnego, coś, co siedzi we mnie. Rzucam się w 
ubraniu na łoże. Do diabła. Zamykam oczy i widzę złote 
iskry. Czuję zapach jabłek. Branwen. Zapach piór sokoła, 
siedzącego na mojej rękawicy, gdy powracam z łowów. Złote 
iskry. Widzę jej twarz. Widzę krzywiznę policzka, mały, 
lekko zadarty nos. Krągłość ramienia. Widzę ją... Noszę 
ją...
   Noszę ją na wewnętrznej stronie powiek.

- Morholcie...
   - Nie śpisz?
   - Nie. Nie mogę... Morze nie daje mi zasnąć.
   - Jestem przy tobie, Branwen.
   - Na jak długo? Ile czasu nam zostało?
   - Branwen...
   - Jutro... jutro przybędzie statek z Tintagel.
   - Skąd wiesz?
   - Wiem.
   Milczenie.
   - Morholcie?
   - Tak, Branwen.
   - Jesteśmy związani. Wpleceni w to koło tortury, przykuci 
łańcuchem, wessani w wir. Jutro, tu, w Carhaing, łańcuch 
pęknie. Wiedziałam o tym w momencie, gdy spotkałam cię na 
wybrzeżu. Gdy okazało się, że żyjesz. Gdy okazało się, że i 
ja żyję. Ale my nie żyjemy dla siebie, już nie, jesteśmy 
zaledwie cząstką losów Tristana z Lionesse i Złotowłosej 
Iseult z Zielonej Wyspy. A tutaj, na zamku Carhaing, 
znaleźliśmy się tylko po to, by się natychmiast utracić. 
Jedynym, co nas łączy, jest legenda o miłości, która nie 
jest naszą legendą. W której odgrywamy niepojęte dla nas 
role. Która o rolach tych nie wspomni nawet, być może, albo 
role te wypaczy i zniekształci, włoży nam w usta 
niewypowiedziane przez nas słowa, przypisze nam czyny, 
których nie popełniliśmy. Nie ma nas, Morholcie. jest 
legenda, która się kończy.
   - Nie, Branwen - powiedziałem, starając się, by mój głos 
brzmiał twardo, pewnie i zdecydowanie. - Nie wolno ci tak 
mówić. Smutek, nic innego, dyktuje ci takie słowa. Bo prawdą 
jest, że Tristan z Lionesse umiera, i nawet jeśli Złotowłosa 
jest na statku, płynącym tu z Tintagel, boję się, że może 
przybyć za późno. I chociaż i mnie zasmuca ta myśl, nigdy 
nie zgodzę się z twierdzeniem, że jego legenda jest jedynym, 
co nas łączy. Nigdy nie zgodzę się z tym, Branwen, gdy leżę 
obok ciebie, gdy trzymam cię w ramionach. W tej chwili nie 
ma dla mnie Tristana, nie ma legendy, nie ma zamku Carhaing. 
Jesteśmy tylko my.
   - I ja trzymam cię w ramionach, Morholcie. A przynajmniej 
tak mi się wydaje. Ale wiem, że nas nie ma. Jest tylko 
legenda. Co się z nami stanie? Co wydarzy się jutro? Jaką 
decyzję będziemy zmuszeni podjąć? Co się z nami stanie?
   - Będzie tak, jak zechce los. Przypadek. Cała ta legenda, 
o której tak uparcie mówimy, jest dziełem przypadku. Serii 
przypadków. Gdyby nie ślepy los, mogłoby nie być legendy. 
Wtedy, w Dun Laoghaire, pomyśl tylko, Branwen, gdyby nie 
ślepy los... Przecież wtedy to on, a nie ja, mógł...
   Urwałem, przestraszony nagłą myślą. Przerażony słowem, 
które cisnęło mi się na wargi.
   - Morholcie - szepnęła Branwen. - Los zrobił już z nami 
to, co było do zrobienia. Reszta nie może już być dziełem 
przypadku. My już przypadkowi nie podlegamy. To, co się 
kończy, kończy się i dla nas. Bo możliwe jest...
   - Co, Branwen?
   - Może wtedy, w Dun Laoghaire...
   - Branwen!
   - Może twoja rana była śmiertelna? Może ja... utonęłam w 
zatoce?
   - Branwen! Przecież my żyjemy.
   - Jesteś pewien? Skąd wzięliśmy się na tym wybrzeżu, 
jednocześnie, ty i ja? Czy pamiętasz? Czy nie wydaje ci się 
możliwe, że przywiozła nas tu łódź bez steru? Ta sama, która 
przygnała niegdyś Tristana do ujścia rzeki Liffey? 
Wyłaniająca się z mgły łódź z Avalonu, łódź pachnąca 
jabłkami? Łódź, na którą kazano nam wsiąść, bo legenda nie 
może zakończyć się bez nas, bez naszego udziału? Bo to 
właśnie my, nie kto inny, mamy zakończyć tę legendę? A gdy 
ją zakończymy, wrócimy na wybrzeże, a łódź bez steru będzie 
tam na nas czekała, a my będziemy musieli wsiąść do niej i 
odpłynąć, roztopić się we mgle? Morholcie?
   - My żyjemy, Branwen.
   - Jesteś pewien?
   - Dotykam cię, Branwen. Jesteś. Leżysz w moich ramionach. 
Jesteś piękna, ciepła, masz gładką skórę. Pachniesz tak, jak 
pachnie sokół, siedzący na mojej rękawicy, gdy wracam z 
łowów, a deszcz szumi na liściach brzóz. Jesteś, Branwen.
   - Dotykam cię, Morholcie. Jesteś. Jesteś ciepły i tak 
mocno bije ci serce. Pachniesz solą. Jesteś.
   - A zatem... żyjemy, Branwen.
   Uśmiechnęła się. Nie widziałem tego. Wyczułem to z ruchu 
warg, przyciśniętych do mego ramienia.

Później, głęboką nocą, leżąc bez ruchu, z ramieniem 
odrętwiałym od ucisku jej głowy, nie chcąc spłoszyć jej 
trwożliwego snu, wsłuchiwałem się w szum morza. Po raz 
pierwszy w życiu szum ten niby bolący ząb niepokoił mnie, 
przeszkadzał, nie pozwalał zasnąć. Bałem się. Bałem się 
morza. Ja, Irlandczyk, wychowany na wybrzeżu, od kolebki 
osłuchany z szumem przyboju. A jeszcze później, już we śnie, 
widziałem miotaną falami łódź bez steru, łódź z wysokim, 
zadartym dziobem, z masztem przybranym girlandami kwiatów.
   Czułem zapach jabłek.

- Dobra Branwen... - pachołek, zdyszany, z trudem łapał 
oddech. - Pani Iseult wzywa cię do komnaty sir Tristana. 
Ciebie i sir Morholta z Ulsteru. Śpieszcie, pani.
   - Co się stało? Czy Tristan...
   - Nie, pani. To nie to. Ale...
   - Mów, chłopcze.
   - Statek z Tintagel... Wraca sir Caherdin. Przybył 
posłaniec z przylądka. Widać już...
   - Jakiej barwy jest żagiel?
   - Nie wiadomo. Statek jest zbyt daleko. Za przylądkiem.
   Wyszło słońce.

Gdy weszliśmy, Iseult o Białych Dłoniach stała tyłem do 
okna, półotwartego, rozświetlonego błyskami, igrającymi w 
szybkach, tkwiących w okratowaniu ołowianych ramek. 
Promieniowała nienaturalnym, mglistym, odbitym światłem. 
Tristan, z twarzą błyszczącą od potu, oddychał ciężko, 
urywanie, arytmicznie. Oczy miał zamknięte.
   Iseult spojrzała na nas. Jej twarz była skurczona, 
zniekształcona dwiema głębokimi bruzdami, jakie grymas bólu 
wyrył po obu stronach ust.
   - Jest ledwie przytomny - powiedziała. - Majaczy...
   Branwen wskazała na okno.
   - Statek...
   - Za daleko, Branwen. Ledwie co opłynął przylądek. Za 
daleko...
   Branwen spojrzała na Tristana i westchnęła. Wiedziałem, o 
czym pomyślała.
   Nie. Nie wiedziałem.
   Słyszałem.
   Wierzcie lub nie, słyszałem ich myśli. Myśli Branwen, 
niespokojne i pełne lęku, spienione jak fala wśród 
przybrzeżnych skał. Myśli Iseult, miękkie, dygocące, 
roztętnione i dzikie jak ściskany w dłoni ptak. Myśli 
Tristana, nieskoordynowane, poszarpane jak pasemka mgły.
   Wszyscy, myślała Iseult, jesteśmy przy tobie wszyscy, 
Tristanie... Branwen z Kornwalii, która jest Panią Alg. 
Morholt z Ulsteru, który jest Decyzją. I ja, która cię 
kocham, Tristanie, kocham cię coraz mocniej z każdą minutą, 
która mija, która mi cię powoli odbiera. Odbiera mi ciebie, 
bez względu na barwę żagli statku, który płynie ku brzegom 
Bretanii. Tristanie...
   Iseult, myślał Tristan. Iseult. Dlaczego oni nie patrzą w 
okno? Dlaczego patrzą na mnie? Dlaczego nie mówią mi, jakiej 
barwy jest żagiel? Przecież ja muszę to wiedzieć, muszę, i 
to zaraz, bo w przeciwnym razie...
   Uśnie, myślała Branwen. Uśnie i nie obudzi się już nigdy. 
Jest już w tym miejscu, z którego równie daleko jest do 
rozświetlonej powierzchni jak do zielonych alg, 
porastających dno. W tym miejscu, w którym przestaje się 
walczyć. A potem jest już tylko spokój.
   Tristanie, myślała Iseult, teraz wiem, że byłam z tobą 
szczęśliwa. Pomimo wszystko. Pomimo że cały czas, będąc ze 
mną, myślałeś o innej. Pomimo że tak rzadko nazywałeś mnie 
moim imieniem. Zwykle mówiłeś do mnie "Pani". Tak bardzo 
starałeś się, by mnie nie zranić. Tak bardzo się starałeś, 
tyle w to wkładałeś wysiłku, że właśnie tym staraniem i tym 
wysiłkiem raniłeś mnie najbardziej. A mimo to byłam 
szczęśliwa. Dałeś mi szczęście. Dałeś mi złote iskry, 
mrugające pod powiekami. Tristanie...
   Branwen patrzyła w okno. Na statek, wyłaniający się zza 
przylądka. Szybciej, myślała. Szybciej, Caherdin. Ostrzej do 
wiatru. Nieważne, pod jakim żaglem, ostrzej do wiatru, 
Caherdin. Przybywaj, Caherdin, przybywaj z pomocą. Ratuj 
nas, Caherdin...
   Ale wiatr, który od trzech dni dął, mroził i smagał 
mżawką, ścichł. Wyszło słońce.
   Oni wszyscy, myślał Tristan. Oni. Iseult o Białych 
Dłoniach. Branwen. Morholt... A teraz ja... Iseult, moja 
Iseult... Jakie są żagle tego statku... Jakiej są barwy...
   Jesteśmy jak źdźbła trawy, które przyklejają się do 
skraju płaszcza, gdy idzie się przez łąkę, myślała Iseult. 
Jesteśmy źdźbłami trawy na twoim płaszczu, Tristanie. Za 
chwilę strzepniesz płaszcz i będziemy wolni... i porwie nas 
wiatr. Nie każ mi patrzeć na te żagle, Tristanie, mój mężu. 
Proszę cię, nie każ mi.
   Szkoda, myślał Tristan, szkoda, że nie poznałem cię 
wcześniej. Dlaczego los rzucił mnie właśnie do Irlandii? Z 
Lionesse bliżej było do Armoryki... Mogłem poznać cię 
wcześniej... Szkoda, że nie mogłem cię kochać... Szkoda... 
Jakie żagle ma ten statek? Szkoda... Chciałbym móc okazać ci 
miłość, pani. Moja dobra Iseult o Białych Dłoniach... Ale 
nie mogę... Nie mogę...
   Branwen odwróciła się twarzą do gobelinu, płacz 
wstrząsnął jej ramionami. A więc słyszała również.
   Objąłem ją. Na wszystkie trytony Lira, przeklinałem swoją 
niedźwiedziowatą niezgrabność, moje sękate łapy i popękane 
opuszki palców, czepiające się jedwabiu jak rybackie 
haczyki. Ale Branwen, wpadając w moje ramiona, wypełniła 
sobą wszystko, poprawiła błędy, zaokrągliła kanty - jak 
fala, gdy rozmywa zryty kopytami piach na plaży. Nagle 
byliśmy jednością. Nagle wiedziałem, że nie mogę jej 
utracić. Za nic. Za żadną cenę.
   Nad jej głową, przyciśniętą do mojej piersi, widziałem 
okno. Morze. I statek.
   Możesz okazać mi miłość, Tristanie, myślała Iseult. Zanim 
cię utracę, okaż mi ją. Jeden, jedyny raz. Tak bardzo tego 
pragnę. Nie każ mi patrzeć na żagle tego korabia. Nie proś, 
bym ci powiedziała, jakiej są barwy. Nie zmuszaj mnie, abym 
w twojej legendzie odegrała rolę, której nie chcę odgrywać.
   Nie mogę, myślał Tristan. Nie mogę. Iseult Złotowłosa... 
Jak mi potwornie zimno... Iseult... Iseult... Moja Iseult...
   To nie moje imię, pomyślała Iseult. To nie moje imię.
   - To nie moje imię! - krzyknęła.
   Tristan otworzył oczy, rozejrzał się, tocząc głową po 
poduszkach.
   - Pani... - wyszeptał świszczącym szeptem. - Branwen... 
Morholcie...
   - Jesteśmy tu wszyscy - powiedziała Iseult bardzo cicho.
   Nie, pomyślał Tristan. Nie ma tu Iseult. A więc.. jest 
tak, jakby nikogo nie było.
   - Pani...
   - Nie każ mi... - szepnęła.
   - Pani... Proszę...
   - Nie każ mi patrzeć na żagle, Tristanie. Nie zmuszaj 
mnie, bym ci powiedziała...
   - Proszę cię... - wyprężył się. - Proszę cię...
   I wtedy to powiedział. Inaczej. Branwen wzdrygnęła się w 
moich ramionach.
   - Iseult.
   Uśmiechnęła się.
   - Chciałam odmienić bieg legendy - powiedziała bardzo 
spokojnie. - Cóż za szalony pomysł. Legendy zmienić się nie 
da. Niczego nie da się zmienić. No, prawie niczego...
   Urwała, spojrzała na mnie, na Branwen, wciąż objętych na 
tle wyszytej na gobelinie jabłoni Avalonu. Uśmiechnęła się. 
Wiedziałem, że nigdy nie zapomnę tego uśmiechu.
   Wolnym, wolniutkim krokiem podeszła do okna, stanęła w 
nim, wpierając w ostrołuki obie wyprostowane ręce.
   - Iseult - jęknął Tristan. - Jakie... Jakie są...
   - Są białe - powiedziała. - Białe, Tristanie. Białe jak 
śnieg. Żegnaj.
   Odwróciła się. Nie patrząc na niego, nie patrząc na 
nikogo wyszła z komnaty. W momencie, gdy wychodziła, 
przestałem słyszeć jej myśli. Słyszałem już tylko szum 
morza.
   - Białe! - krzyknął Tristan. - Iseult Złotowłosa! 
Nareszcie...
   Głos zgasł mu w gardle jak zdmuchnięty płomień kaganka. 
Branwen krzyknęła. Podbiegłem do łoża. Tristan lekko 
poruszał ustami. Próbował się unieść. Przytrzymałem go, 
lekkim naciskiem dłoni zmusiłem, by opadł na poduszki.
   - Iseult - szepnął. - Iseult. Iseult...
   - Leż, Tristanie. Nie wstawaj.
   Uśmiechnął się. Na Luga, wiedziałem, że nigdy nie zdołam 
zapomnieć tego uśmiechu.
   - Iseult... Muszę sam zobaczyć...
   - Leż, Tristanie...
   - ...ten żag...
   Branwen, stojąca w oknie, tam, gdzie przed chwilą stała 
Iseult o Białych Dłoniach, załkała głośno.
   - Morholcie! - krzyknęła. - Ten statek...
   - Wiem - powiedziałem. - Branwen...
   Odwróciła się.
   - On nie żyje.
   - Co?
   - Tristan umarł. W tej chwili. To koniec, Branwen.
   Spojrzałem w okno. Statek był bliżej niż poprzednio. Ale 
nadal był zbyt daleko.
   Absolutnie za daleko, by można było rozpoznać kolor 
żagli.

Spotkałem ich w dużej sali, w tej, w której przywitała nas 
Iseult o Białych Dłoniach. W sali, w której ofiarowałem jej 
na usługi mój miecz, prosząc, by zechciała rozporządzić moim 
życiem. Cokolwiek to by miało oznaczać.
   Szukałem Iseult i kapelana, znalazłem ich.
   Było ich czterech.
   Pewien walijski druid, imieniem Hwyrddyddwg, bystry 
dziadyga, powiedział mi kiedyś, że zamiary człowieka, choćby 
nie wiedzieć jak sprytnie ukrywane, zdradzą zawsze dwie 
rzeczy - oczy i dłonie. Przyjrzałem się uważnie oczom i 
dłoniom rycerzy, stojących w dużej sali.
   - Jestem sir Marjadoc - powiedział najwyższy z nich. Na 
tunice nosił herb - w przepołowionym, błękitno-czerwonym 
polu dwa czarne łby dzicze, uzbrojone srebrem. - A to dobrzy 
rycerze Gwydolwyn, Anoeth i Deheu op Owein. Przybywamy z 
Kornwalii, z poselstwem do sir Tristana z Lionesse. Wiedźcie 
nas do niego, panie rycerzu.
   - Spóźniliście się - powiedziałem.
   - Kim jesteście, panie? - zmarszczył się Marjadoc. - Nie 
znam was.
   W tym momencie weszła Branwen. Twarz Marjadoka skurczyła 
się, złość i nienawiść wypełzły na nią, wijąc się jak żmije.
   - Marjadoc.
   - Branwen.
   - Gwydolwyn, Anoeth, Deheu. Nie sądziłam, że was jeszcze 
kiedyś zobaczę. Bo mówiono, że Tristan i Corvenal wykończyli 
was wtedy w Moreńskim Lesie.
   Marjadoc uśmiechnął się wrednie.
   - Niezbadane są wyroki losu. Ja też nie myślałem, że cię 
jeszcze kiedyś zobaczę, Branwen. Zwłaszcza tutaj. No, 
wiedźcie nas do Tristana. To, co mamy do niego, nie cierpi 
zwłoki.
   - Skąd pośpiech?
   - Wiedźcie nas do Tristana - powtórzył gniewnie Marjadoc. 
- Mamy sprawę do niego. Nie do jego sług. I nie do rajfurek 
królowej Kornwalii.
   - Skąd przybywasz, Marjadoc?
   - Z Tintagelu, jakem rzekł.
   - Ciekawe - uśmiechnęła się Branwen - bo statek jeszcze 
nie przybił do brzegu. Ale jest już blisko. Chcesz wiedzieć, 
pod jakim żaglem płynie?
   - Nie chcę - powiedział spokojnie Marjadoc.
   - Spóźniliście się. - Branwen, wciąż blokując sobą drzwi, 
oparła się o mur. - Tristan z Lionesse nie żyje. Umarł przed 
chwilą.
   Oczy Marjadoka nie zmieniły wyrazu nawet na moment. 
Zrozumiałem, że wiedział. Zrozumiałem wszystko. Światło, 
które widziałem w końcu ciemnego korytarza, robiło się coraz 
jaskrawsze.
   - Odejdźcie stąd - warknął Marjadoc, kładąc rękę na 
rękojeści miecza. - Opuśćcie zamek. Natychmiast.
   - Jak się tu dostaliście? - spytała Branwen z uśmiechem. 
- Czy nie przypłynęliście przypadkiem łodzią bez steru? Z 
czarną, postrzępioną szmatą zamiast żagla? Z wilczą czaszką, 
przybitą do zadartego dziobu? Po co tu przybyliście? Kto was 
przysyła?
   - Usuń się z drogi, Branwen. Nie stawaj nam na zawadzie, 
bo możesz tego pożałować.
   Twarz Branwen była spokojna. Ale tym razem nie był to 
spokój rezygnacji i bezsiły, chłód rozpaczliwej, nieczułej 
obojętności. Tym razem był to spokój niezachwianej, żelaznej 
woli. Nie, nie mogłem jej utracić. Za żadną cenę.
   Za żadną? A legenda?
   Czułem zapach jabłek.
   - Dziwne masz oczy, Marjadoc - powiedziała nagle Branwen. 
- Oczy, które nie przywykły do światła dnia.
   - Zejdź nam z drogi.
   - Nie. Nie zejdę ci z drogi, Marjadoc. Najpierw odpowiesz 
mi na pytanie. Pytanie, które brzmi - dlaczego?
   Marjadoc nie poruszył się. Patrzył na mnie.
   - Nie będzie legendy o wielkiej miłości - powiedział, ale 
ja wiedziałem, że to wcale nie on mówi. - Niepotrzebna i 
szkodliwa byłaby taka legenda. Niepotrzebnym szaleństwem 
byłby grobowiec z berylu i głóg, który wyrasta z niego, by 
opleść gałązkami drugi grobowiec, z chalcedonu. Nie życzymy 
sobie takich grobowców. Nie życzymy sobie, żeby historia 
Tristana i Iseult wrosła w ludzi, by była wzorem i 
przykładem, by kiedykolwiek się powtórzyła. Nie dopuścimy, 
by gdziekolwiek, kiedykolwiek, młodzi mówili do siebie 
"Jesteśmy jak Tristan i Iseult".
   Branwen milczała.
   - Nie pozwolimy, aby coś takiego jak miłość tych dwojga 
mroczyło w przyszłości umysły, przeznaczone do wyższych 
spraw. By osłabiało ramiona, których zadaniem jest łamać i 
zabijać. By miękczyło charaktery, które muszą dzierżyć 
władzę w stalowych cęgach. A nade wszystko, Branwen, nie 
dopuścimy, by to, co łączyło Tristana i Iseult, przeszło do 
legendy jako miłość triumfująca, pokonująca przeszkody, 
łącząca kochanków nawet po śmierci. Dlatego Iseult z 
Kornwalii musi umrzeć daleko stąd, przyzwoicie, w połogu, 
wydając na świat kolejnego potomka króla Marka. Tristan zaś, 
jeśli przed naszym przybyciem zdążył podle sczeznąć, musi 
spocząć na dnie morza, z kamieniem u szyi. Lub spłonąć. Tak, 
najlepiej, by spłonął. A zamek Carhaing powinien spłonąć 
razem z nim. I to zaraz, zanim statek z Tintagel wpłynie do 
zatoki. I tak właśnie się stanie. Zamiast grobowca z berylu 
śmierdzące pogorzelisko. Zamiast pięknej legendy - brzydka 
prawda. Prawda o samolubnym zaślepieniu, o marszu po 
trupach, o deptaniu uczuć innych ludzi, o czynionej im 
krzywdzie. Branwen? Chcesz stawać na drodze nam, bojownikom 
o prawdę? Powtarzam, zejdź nam z drogi. Do ciebie nic nie 
mamy. Nie chcemy cię unicestwiać, bo i po co? Odegrałaś 
swoją rolę, niezbyt chlubną, możesz iść precz, wracać na 
wybrzeże. Czekają tam na ciebie. To samo dotyczy ciebie, 
rycerzu... Jak brzmi twe imię?
   Patrzyłem na ich oczy i dłonie i myślałem, że stary 
Hwyrddyddwg nie był specjalnie odkrywczy. Tak, w rzeczy 
samej, oczy i dłonie zdradzały ich zamiary. Bo w ich oczach 
było okrucieństwo i zdecydowanie, a w ich dłoniach były 
miecze. A ja nie miałem mojego miecza, tego, który 
ofiarowałem na usługi Iseult o Białych Dłoniach. No cóż, 
pomyślałem, trudno. W końcu, cóż to takiego, zginąć w walce? 
Albo to mi pierwszyzna?
   Jestem Morholt! Ten, który jest Decyzją.
   - Twoje imię - powtórzył Marjadoc.
   - Tristan - powiedziałem.
   Kapelan zjawił się nie wiadomo skąd, wyskoczył jak puk 
spod ziemi. Stękając z wysiłku, rzucił mi przez całą salę 
wielki, dwuręczny miecz. Marjadoc skoczył ku mnie, wznosząc 
swój do cięcia. Przez moment dwa miecze były w górze - ten 
Marjadoka i ten lecący ku moim wyciągniętym dłoniom. 
Wydawało się, że nie mogę być szybszy. Ale byłem.
   Uderzyłem Marjadoka pod pachę, z całej siły, z półobrotu, 
a ostrze wcięło się skośnie aż po linię rozdzielającą barwy 
na jego herbie. Obróciłem się w drugą stronę, opuszczając 
miecz, a Marjadoc zsunął się pod nogi tamtych trzech, 
biegnących ku mnie. Anoeth potknął się o ciało, a ja mogłem 
bez przeszkód rozwalić mu głowę. I rozwaliłem.
   Gwydolwyn i Deheu rzucili się na mnie z dwóch stron, 
wpadłem między nich, wirując jak bąk z wyciągniętym mieczem. 
Musieli odpierzchnąć, ich brzeszczoty były o dobry łokieć 
krótsze. Przyklękając, ciąłem Gwydolwyna w udo, czułem, jak 
ostrze chrupie po kości i miażdży ją. Deheu zamierzył się na 
mnie, przypadając z boku, ale poślizgnął się we krwi, 
klapnął na jedno kolano. W jego oczach było przerażenie i 
prośba, ale nie znalazłem w sobie litości. Nawet jej nie 
szukałem. Sztych dwuręcznym mieczem, zadany z bliska, jest 
nie do odparowania. Jeżeli nie można uskoczyć, klinga 
wchodzi na dwie trzecie, aż po dwa żelazne zęby, które 
specjalnie się na niej umieszcza. I weszła.
   Wierzcie lub nie, żaden z nich nawet nie krzyknął. A 
ja... Ja nie czułem w sobie niczego. Absolutnie niczego.
   Rzuciłem miecz na posadzkę.
   - Morholt! - Branwen podbiegła, przywarła do mnie, 
roztętniona wygasającym przerażeniem.
   - Już dobrze, dziewczynko, już po wszystkim - 
powiedziałem, głaszcząc ją po włosach, ale patrząc na 
kapelana, klęczącego przy konającym Gwydolwynie.
   - Dziękuję ci, klecho, za ten miecz.
   Kapelan uniósł głowę i spojrzał mi w oczy. Skąd się 
wziął? Czy był tu cały czas? A jeżeli był tu cały czas... to 
kim był? Kim był, do diabła?
   - Wszystko w ręku Boga - powiedział, po czym znowu 
schylił się nad konającym Gwydolwynem - ...et lux perpetua 
luceat ei...
   Mimo wszystko nie przekonał mnie. Nie przekonał mnie ani 
pierwszym, ani drugim stwierdzeniem.

Później znaleźliśmy Iseult.
   W łaźni, przytuloną twarzą do cembrowiny. Czysta, 
pedantyczna Iseult o Białych Dłoniach nie mogła tego zrobić 
gdzie indziej, jak tylko na kamiennej posadzce, przy kanale, 
którym odprowadzano wodę. Teraz ten kanał, na całej 
długości, połyskiwał ciemną, zakrzepłą czerwienią.
   Przecięła sobie żyły na obu rękach. Umiejętnie, nie do 
odratowania, nawet gdybyśmy znaleźli ją wcześniej. Wzdłuż 
całych przedramion, po wewnętrznej stronie. I poprawiła w 
poprzek, na przegubach. Na krzyż.
   Dłonie miała jeszcze bielsze niż zwykle.
   I wówczas, wierzcie lub nie, zrozumiałem, że pachnąca 
jabłkami łódź bez steru odpływa od brzegu. Bez nas. Bez 
Morholta z Ulsteru. Bez Branwen z Kornwalii. Ale nie pusta.
   Żegnaj, Iseult. Żegnaj na zawsze. Czy w Tir Na Nóg, czy w 
Avalonie, na wieki, na wieczność przetrwa biel twoich dłoni.
   Żegnaj, Iseult.

Opuściliśmy Carhaing, zanim zjawił się Caherdin. Nie 
mieliśmy ochoty z nim rozmawiać. Ani z nim, ani z 
kimkolwiek, kto mógł być na pokładzie statku, który 
przypłynął z Kornwalii, z Tintagel. Dla nas legenda już się 
zakończyła. Nie interesowało nas, co z nią zrobią minstrele.
   Zachmurzyło się znowu, mżył deszcz. Normalnie, jak to w 
Bretanii. Przed nami była droga. Droga przez wydmy, ku 
tamtej, skalistej plaży. Nie chciałem myśleć, co dalej. To 
nie miało znaczenia.
   - Kocham cię, Morholcie - powiedziała Branwen, nie 
patrząc na mnie. - Kocham cię, czy tego chcesz, czy nie. Czy 
ja tego chcę, czy nie. To jest jak choroba. Jak niemoc, 
która odbiera mi możność wolnego wyboru, która topi mnie w 
otchłani. Zabłądziłam w tobie, Morholcie, nigdy już się nie 
odnajdę, nie odnajdę siebie, takiej, jaką byłam. A jeżeli 
odpowiesz uczuciem na moją miłość, zabłądzisz również, 
przepadniesz, pogrążysz się w odmęt, nigdy już nie 
odnajdziesz dawnego Morholta. Dlatego dobrze się zastanów, 
zanim mi odpowiesz.
   Korab stał przy kamiennym nabrzeżu. Coś wyładowywano. 
Ktoś krzyczał i klął po walijsku, poganiając tragarzy. 
Zwijano żagle. Żagle...
   - To straszna choroba, ta miłość - ciągnęła Branwen, też 
przyglądając się żaglom korabia. - La maladie, jak mówią ci 
z południa, z głębi lądu. La maladie d'espoir, choroba 
nadziei. Samolubne zaślepienie, czyniące krzywdę wszystkim 
dookoła. Kocham cię, Morholcie, w samolubnym zaślepieniu. 
Nie martwi mnie los innych, których mogę niechący wplątać w 
moją miłość, skrzywdzić i podeptać. Czy to nie straszne? A 
jeżeli odpowiesz uczuciem na moje uczucie... Dobrze się 
zastanów, Morholcie, zanim mi odpowiesz.
   Żagle...
   - Jesteśmy jak Tristan i Iseult - powiedziała Branwen, a 
głos załamał się jej niebezpiecznie. - La maladie... Co z 
nami będzie, Morholcie? Co się z nami stanie? Czy i nas 
połączy ostatecznie dopiero krzak głogu lub dzikiej róży, 
który wyrośnie z grobowca z berylu, by opleść gałązkami 
drugi grobowiec, ten z chalcedonu? Czy warto? Morholcie, 
dobrze się zastanów, zanim mi odpowiesz.
   Nie miałem zamiaru się zastanawiać. Sądzę, że Branwen 
wiedziała o tym. Widziałem to w jej oczach, gdy odwróciła ku 
mnie twarz.
   Wiedziała, że przysłano nas do Carhaing, byśmy uratowali 
legendę. I zrobiliśmy to. Najpewniejszym sposobem.
   Zaczynając nową.
   - Wiem, co czujesz, Branwen - powiedziałem, patrząc na 
żagle. - Bo ja czuję dokładnie to samo. To straszna choroba. 
Straszna, nieuleczalna la maladie. Wiem, co czujesz. Bo ja 
również zachorowałem, dziewczynko.
   Branwen uśmiechnęła się, a mnie wydało się, że słońce 
przedarło się przez niskie chmury. Taki był ten uśmiech, 
wierzcie lub nie.
   Uderzyłem konia ostrogami.
   - I na pohybel zdrowym, Branwen!
   Żagle były brudne.
   Tak mi się przynajmniej wydawało.
                                           Andrzej Sapkowski

Łódź, czerwiec 1991

                      ANDRZEJ SAPKOWSKI
Otworzył nowy rozdział polskiej fantasy dokładnie sześć lat 
temu ("F" nr 12/86) opowiadaniem "Wiedźmin", jako jeden z 
laureatów II Literackiego Konkursu "Fantastyki" AD 1985. 
Geralt z Rivii jest bohaterem jedenastu opowiadań ("Droga, z 
której się nie wraca" - mówiąc ściśle poznajemy tu tylko 
jego rodziców - "Kwestia ceny", "Ziarno prawdy", "Mniejsze 
zło", "Wiedźmin", "Granica możliwości", "Okruch lodu", 
"Wieczny ogień", "Trochę poświęcenia", "Miecz 
przeznaczenia", "Coś więcej" - cztery ostatnie już nie 
ukazały się na naszych łamach). Teksty te zebrano w dwu 
tomach: "Wiedźmin" (Reporter 1990) i "Miecz przeznaczenia" 
(Nowa 1992). W przygotowaniu na rok 1993 komiks piorka 
Bogusława Polcha na motywach "Drogi, z której się nie wraca" 
(Prószyński i S-ka); mówi się też o filmie z Wiedźminem w 
roli głównej.
   Sapkowski właściwie nie rekonstruuje baśniowej 
przeszłości - ostentacyjnie tasuje konwencje i epoki; wątki 
mitów i legend z różnych miejsc i czasów (bywa, że 
nowożytnych lub wręcz nowoczesnych) są dlań jak słowa 
artystycznego języka, pozwalającego mówić o uniwersalnych 
przygodach i emocjach duszy. Dziś przedstawiamy nowe 
wcielenie Sapkowskiego - twórca Geralta bierze na 
postmodernistyczny warsztat celtycką legendę o Tristanie i 
Izoldzie. W efekcie otrzymujemy poetycką opowieść o miłości 
i o meandrach  p r z e z n a c z e n i a, które wcale nie 
musi być nieubłagane. Akcja "Maladie" dzieje się w świecie o 
tożsamości (ontologii) rozchwianej, magicznej. W 
zmodyfikowaną historię o Tristanie i Izoldzie wpisane są 
osoby bohatera niewiadomego pochodzenia i czytelnika (!), 
którzy  w i e d z ą,  s p o d z i e w a j ą  s i ę  pewnych 
rzeczy - kwestionują wyroki losu, pracując jednocześnie na 
podtrzymanie mitu. Ciekawa i przewrotna literacka robota; 
nie dość, że scenograficznie bezbłędna, to wykraczająca 
daleko poza granice najbardziej wyszukanej rekonstrukcji.
                              *
W "Fenixie" nr 5/92, poirytowana do białości Paulina 
Braiter, znęca się nad szkicem "Wiedźmin Geralt jako 
podróżnik w czasie" ("NF" nr 12/91), co zupełnie jej nie 
przeszkodziło powtórzyć paru jego tez. A to, że jest 
Sapkowski postmodernistą; że dzieją się jego opowiadania w 
przeszłości/przyszłości i że występujące u niego lapsusy 
(anachronizmy) są zbyt liczne, by mogły być przypadkiem.  
Uczennicą okazała się więc Paulina pojętną. Kwestionuje 
natomiast trzy z kilkunastu argumentów, które to 
potwierdzały, ale wykonuje robotę niedbale i po kabotyńsku.  
Myli obcych z mutantami (nie wyjaśnia co mogłoby być powodem 
nagminności mutacji); twierdzi, że znajomość kopernikańskiej 
astronomii powinna być w świecie fantasy powszechna i że 
prawa rządzące ciałem jaszczurki są zupełnie różne od 
ludzkich. Świeżo poślubionej żonie biologa i zapewne 
ewolucjonisty (serdeczne życzenia na nową drogę dla Pauliny 
i Pawła!) nie przystoi taka naukowa herezja. W dodatku 
najpierw nazywa Paulina szkic hagiografią, potem zaś broni 
Sapka przed moimi urojonymi pretensjami. Takie sztuczki - 
próby merytorycznego załatwienia krytyka, połączone z 
powtarzaniem jego rozpoznań - nazywam wampiryzmem 
krytycznym. Z niecierpliwością czekam, kiedy wojownicza dama 
wystąpi z własną, nie przedrukowaną, rewelacją i wesprze ją 
rusztowaniem dowodów o 100% celności każdy. Co Ty na to, 
Pucołowata Wampirzyco?  
                                                      (mp)

