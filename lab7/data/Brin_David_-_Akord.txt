Autor: David Brin
Tytuł: Akord

(Piece Work)

Z "NF" 5/91

Urodzenie czterokilowego cylindra ciasno uzwojonych 
łożyskowych filtrów rozpuszczalnikowych średniej klasy 
zdenerwowało najlepszą przyjaciółkę Io.
   Przez pięć długich miesięcy Persef zachowywała dietę 
pozbawioną cukru, prochu czy tytki - no, prawie pozbawioną. 
Ostatnie dziesięć tygodni spędziła człapiąc bez celu, 
spowita w draperie na modłę beduińską - tegoroczny nakaz 
mody dla akordzistek. I wszystko to za może dwa tysiące 
eurodolarów, w przemysłowych sitach, niewiele lepszych od 
produkowanych przez zwykłe fabrykrowy.
   Persef była naprawdę wkurzona.
   Na zewnątrz Io okazywała współczucie, jak należało, 
faktycznie jednak nie podzielała wściekłości przyjaciółki. 
Persef sama zdecydowała się wynająć swą macicę niezależnemu 
koderowi o niepewnym pochodzeniu, nawet bez sprawdzenia go 
przez agenta.
   - Oni wszyscy mają świra na punkcie spermy - ostrzegała 
ją wiele miesięcy wcześniej. Siedziały wtedy obie na jej 
wąskim balkonie, przyglądając się, jak spłaszczona kula 
zachodzącego słońca sączy wiśniową barwę na poplamione 
chmury horyzontu. Bliżej ciepła mgła unosiła się z 
trzciniastych błot u ujścia Mersey. Hałaśliwe stada 
morskiego ptactwa, zmierzające do domu, rozpraszały opary w 
poszarpane wstęgi.
   - Na robotach łożyskowych nie da się zarobić i nie ma w 
nich szansy na awans - powiedziała Io tego wieczoru. - 
Osobiście, zostaję przy jajeczkowych.
   - Ale start w jajówce kosztuje - narzekała Persef. - A 
jak nie wyjdzie, to kary za niedotrzymanie mogą cię 
zrujnować. I gdzie masz  w t e d y  swoją inwestycję?
   Jakby Persef wiedziała, co znaczy to słowo! Podobnie jak 
większość akordzistek, ta wysoka brunetka nigdy nie 
zaoszczędziła grosza ze swych porodowych honorariów, 
przepuszczając wszystko na obwodzie wycieczkowym, póki nie 
nadszedł czas powrotu do czeków z zasiłkiem i kolejnej 
stuciąży. Nic dziwnego, że trzymała się prac łożyskowych. 
Niektórzy ludzie naprawdę pozbawieni są ambicji.
   Io dokładnie pamiętała ten wieczór kilka miesięcy temu, 
kiedy to obie obserwowały ciche bagienne mgły przenikające 
znad błotnistego brzegu rzeki do obór Ellesmere Port i 
tłumiące zadowolony ryk bydła, nawet jeśli nie jego ostrą 
woń.
   Dwadzieścia cztery godziny na dobę ciężarówki wyjeżdżały 
z dojarni i obór porodowych, unosząc ze sobą ładunki 
genetycznie zaprojektowanych olejów, polimerów i błon
przemysłowych. Przy masowej produkcji otrzymywanej od 
specjalnie hodowanych fabrykrów wyniki drobnych 
kontrahentek, jak Io czy Persef, wydawały się być znikome.
Plotka głosiła, że ICI umieściło swe rozpieszczane zwierzęta 
tu, na południowym brzegu, aby onieśmielić akordzistki 
zamieszkujące opuszczone hangary i wielopiętrowe 
spółdzielcze łodzie mieszkalne w pobliżu.
   Jeśli nawet, to obecność obór wywierała na Io wpływ 
odwrotny od zamierzonego. Podnosiła ją na duchu, 
przypominając, że ciągle istnieją rzeczy, których żadne 
zwierzę czy maszyna nie zrobi tak dobrze, jak ludzka 
rzemieślniczka. Nie ma takiej fabrykrowy, która zdołałaby 
dorównać jej wyrobom!
   Tego wieczoru, parę miesięcy temu, przyjaciółka Io 
zaczynała dopiero swoją najnowszą sztuciążę i nadal tęskniła 
gwałtownie do chemicznych przyjemności, teraz zakazanych 
przepisami cechu. Rzecz jasna, wkrótce Persef będzie już na 
lekkim haju pod wpływem własnych hormonów. Na razie jednak 
stanowiła ponure towarzystwo.
   - Żadnej szansy, Io. Nie sądzę, abym wytrwała tyle, ile 
wymaga robota jajowa. To tak długo trwa, oszalałabym bez 
imprez.
   - Ale Pers, zobacz, ile Technique Zaire płaci dzisiaj za 
dobrego bazyliszka. Albo statkomózg...
   - Statkomózg! Ha! W jaki sposób taka akordzistka, jak ja, 
mogłaby zostać zapłodniona statkomózgiem? Gdybym kiedykolwiek 
podpisała kontrakt, wrobiliby mnie chyba w... w glinę z 
drogówki! - Persef zaśmiała się. Io odnosiła wrażenie, że w 
tym dźwięku czuło się ostatnio coraz większą gorycz.
   Potrząsnęła głową.
   - Wszystko, co wiem, to to, że nie chcę ciągle oszczędzać 
przez następnych dziesięć lat. Jeszcze dwa udane porody i 
opłacę szkolenie i licencję, i jeszcze zostanie mi tyle, że 
wystarczy na inkubacje. A poza tym, po jajówce potrzebuję 
krótszej retrokonwersji.
   - Hmmm - mruknęła z powątpiewaniem jej przyjaciółka. - A 
na razie żyjesz niczym mniszka, oszczędzasz wszystkie 
premie, zamieniasz na gotówkę asygnaty podróżne i zabawowe. 
Przysięgam ci, Io, czasami niektórzy z nas myślą, że... - 
Persef przygryzła wargę. - No, po prostu nie dość 
imprezujesz.
   - Nie mam czasu na wycieczki, Pers. Wiesz o tym. Jest 
jeszcze college... - natychmiast zorientowała się, że 
wspomnienie o tym było pomyłką. Słowo "college" brzmiało 
tak szykownie, nawet jeśli chodziła tylko do wieczorowej 
klasy.
   - Eech - Persef odchyliła się zdegustowana, ruchem, który 
sprawił, że wyraźnie zacisnęła zęby. Chrząknęła osłaniając 
swój już wrażliwy brzuch. - Io, męczy mnie samo myślenie o 
tym. Niektóre ambicje po prostu nie są warte włożonego w nie 
wysiłku.
   Rozmowa ta ostatecznie wykrystalizowała różnice w ich 
poglądach, toteż odtąd zwyczajnie unikały tego tematu.
   Teraz jednak, kiedy kroczyła obok wolno sunącego naprzód 
łóżka dla rekonwalescentek, czesząc zwilgotniałe od potu 
włosy przyjaciółki, podczas gdy poporodowe enzymy sączyły 
się do żył Persef, stopniowo zabarwiając jej kredowobiałe 
policzki zdrowym rumieńcem, trudnym do odróżnienia od 
naturalnego Io przypomniała sobie to zdarzenie z 
fotograficzną dokładnością. Umieszczony nad jedną poręczą 
monitor mierzył tempo, w jakim Persef odzyskiwała siły, 
dopasowując prędkość ruchu łóżka do stopnia wmocnienia jej 
sygnałów życiowych. Akordzistki siedzące w biznesie 
spermowym rzadko miewały odwiedzających w samym dniu porodu. 
Bo i po co? Ruchome łóżka nie były zatem wyposażone w 
przyczepki, a jedynie w niewielkie siedzenia na sprężynach. 
Io wolała zostać na nogach, stale uważając na wózki obsługi 
i oczyszczacze, śmigające dokoła po swych z góry ustalonych 
trasach. Normalnie zadzwoniłaby po prostu do Persef po jej 
powrocie do domu. Była jednak akurat w okolicy i postanowiła 
wpaść, żeby zrobić przyjaciółce niespodziankę.
   Lecz w tej chwili zaczynała tego żałować. Choć zdawała 
sobie sprawę z tego, że jej reakcje są staroświeckie, te 
hurtownie położnicze wywoływały u niej mdłości.
   Szczotkowała teraz czarne loki Persef, podczas gdy dokoła 
rzędy łóżek wysuwały się regularnie z rozładowni niczym nowe 
wozy z linii montażowych. Każde unosiło wyczerpaną, 
bezwładną, świeżo opróżnioną akordzistkę. Od czasu do czasu 
przez otwarte drzwi do ogromnej sali rekonwalescentek 
przedostawały się krzyki - od panicznych zawodzeń kiepsko 
wyszkolonych debiutantek aż do rytmicznych okrzyków rodem z 
karate, typowych dla wprawnych weteranek - melodie 
współczesnego przemysłu.
   Nie, przysięgła sobie w duchu Io. Ja zostaję przy 
jajeczkach.
   Szczotka zaczepiła o splątany kosmyk. Persef zaklęła: - 
Plemniki!
   - Przepraszam, Pers, ja...
   - Nie, do cholery, spójrz na to! Wiedziałam! - gwałtownym 
ruchem kciuka wskazała przecinającą sklepiony sufit lśniącą 
holowstęgę, która pokazywała najnowsze notowania BioBourse.
   - Kur macica! Wiedziałam, że powinnam była skończyć trzy 
dni temu. Popatrz, co od tego czasu stało się z cenami 
filtrów rozpuszczalnikowych! Ale nie. Ja po prostu  
m u s i a ł a m  spróbować zyskać jeszcze te parę gramów!
   Z obrzydzeniem uniosła się na łóżku. Spore wzniesienie 
pod kołdrą, przypominające garbatego krasnoludka w namiocie, 
rozpiętym między jej wzniesionymi nogami, skoczyło naprzód.
   - Hej! Uważaj, co robisz, dobrze? - Persef klepnęła 
kręcący się wzgórek.
   Odpowiedziało jej jedynie stłumione pochrząkiwanie i 
flegmatyczne pierdnięcie.
   - Cholernie tanie oczyszczacze - wymamrotała Persef. - 
Sama bym sobie lepiej poradziła.
   Io z zakłopotaniem rozejrzała się wokół. Wyglądało 
jednak na to, że żadna z odzyskujących siły robotnic na 
sąsiednich łóżkach nie zwróciła na nie uwagi. Niektóre błogo 
spały. Parę rozmawiało przez cichofony i tylko wyraz ich 
twarzy mógł wskazać, czy dzwonią do agentów, czy też do 
swych bliskich. Reszta oglądała seriale na małych 
telewizorkach wbudowanych w poręcze, podczas gdy specjalne 
enzymy spływały do ich ramion, skracając czas, w którym 
Kompania musiała zapewnić im te usługi, wliczone w koszta 
własne. Wyposażenie łóżek gwarantowane było w karcie pracy 
akordowej. Tu przynajmniej cech zrobił coś dobrego.
   Kilka kobiet w pobliżu było już na haju, najpewniej 
dzięki przemyconym prochom. Korzystały z pierwszych chwil 
wolności po dyscyplinie sztuciąży.
   - Słuchaj, Pers, cieszę się, że zdołałam cię złapać przed 
wyjściem. Ale kończy mi się przerwa obiadowa, a potrzebuję 
jeszcze swej dawki protein przed powrotem do pracy.
   - Pracy? - oczy zalśniły ciemnym blaskiem. - To masz już 
teraz i  p r a c ę?
   Io natychmiast pożałowała swej niedyskrecji. - To tylko 
ćwierć etatu, Pers. Jeden z moich nauczycieli zauważył, że 
mój poziom czytania wzrósł do... no, wypełniam karty w 
biurze psychera. To nic wielkiego.
   - College i do tego praca. Same pipsztuły - Persef 
wzruszyła ramionami. - Dobra, leć i strzel sobie obiad - 
leniwie dźgnęła palcem w kierunku brzucha Io. - Nie można 
przecież pozwolić czekać tosterkowi, no nie?
   Persef nacisnęła guzik uruchamiający kanał serialowy na 
jej telewizorku - bez wątpienia po to, by zrobić na złość 
Io, która szybko odwróciła wzrok od kuszących, migotliwych 
obrazów. Io unikała  w s z y s t k i c h  nałogów.
   - Dobra, to, eee, wpadnę do ciebie, kiedy już będziesz z 
powrotem na chodzie. - Persef jednak skupiła się już na 
mydlanej akcji. - Mmhmm - odpowiedziała tylko.
   Cofając się, Io musiała błyskawicznie odskoczyć, aby 
uniknąć zbliżającego się wózka obsługi. Instynktownie jej 
ręce osłoniły sterczący brzuch. Poczuła wewnątrz ruch, 
będący odpowiedzią na przyśpieszone bicie serca - zupełnie 
jakby to coś w środku naprawdę żyło.
   Pulsowanie w lewej, wrażliwszej piersi.
   - Do jasnej sraczki! - tym razem głos Persef zabrzmiał na 
całą salę, ściągając na nią liczne spojrzenia. - Tego już za 
wiele!
   Kołdra odleciała na bok. Ciemnowłosa akordzistka oburącz 
odczepiła spomiędzy swych ud małe włochate stworzenie.
   - Zjeżdżaj! Przez setki lat kobiety same zasklepiały 
swoje naczynka włoskowate, bez pomocy takich małych szczyli 
jak ty! Spadaj!
   Żałosny jęk. Nie wypełnione zadanie. Nie ukończony 
posiłek. Sztuczne zwierzątko uchyliło się przed kopniakiem 
Persef i przycupnęło na brzegu kozetki, skąd skomleniem 
przyzywało opiekuna, aby zabrał je od tej niewdzięcznej 
kobiety.
   Io odwróciła się szybko i pośpieszyła do wyjścia.

Przed wyjściem kręcił się zwyczajny tłumek, mierzący 
wzrokiem każdą wyczerpaną akordzistkę, która mrugając oczami 
wychodziła na słońce.
   Taksiarze proponowali jazdę do domu w zamian za rządowe 
kupony. Koderzy rozdawali karty wizytowe i ofiarowali się 
pokazać swe wytatuowane licencje. Nieunikniona obszarpana 
para protestujących katolików madryckich przemierzała na 
pamięć znaną trasę z ponuro zwisającymi transparentami.
   Najgorsi byli koderzy. Oczywiście do biznesu spermowego 
koderzy są niezbędni. Producentki filtrów łożyskowych, takie 
jak Persef, nigdy nie mogły sobie pozwolić na wykonanie 
własnego programowania genetycznego. Nawet zestaw 
platynowych sit wysokiej jakości przynosił zysk, zamykający 
się pięcioma cyframi, a prawo ograniczało kobietę do 
dwudziestu pięciu sztuciąży w życiu. To mężczyźni zatem 
poddawali się kosztownej operacji modyfikacji komórek 
rozrodczych, amortyzując jej koszt dzięki procentowi, 
otrzymywanemu od każdej akordzistki, która urodziła ich 
towar.
   Koderzy nawiedzający wyjścia centrów porodowych to 
najczęściej bardzo niska klasa - desperacko oczekujący w 
miejscu na swój udział, zanim ich zmęczone klientki zdążą 
wszystko przepuścić, albo ogarnięci taką chcicą, że 
zachwalali swe modele kobietom wprost po połogu.
   Sam pomysł wywołał u Io mdłości. Wyobraźcie sobie tylko: 
myśleć o zajściu w dwie godziny po porodzie!
   A przecież dostrzegła kilka znanych jej z widzenia 
akordzistek, jak wyłaniają się z sali rekonwalescentek i 
podchodzą wolniutko do puszących się mężczyzn - bez wyjątku 
ubranych w jaskrawe, obcisłe bluzy i spodnie, których 
wielobarwne nogawki zbiegały się na kodowniku, ukrytym w 
przysznurowanym saczku. Koderzy traktowali swe ewentualne 
klientki z przesadną uprzejmością, podsuwając składane 
krzesełka, napoje i kwiatowe spraje każdej kobiecie, która 
zgodziła się usiąść i posłuchać o ich podniecających 
najnowszych modelach.
   "A mówi się, że romanse umarły" - pomyślała ironicznie 
Io.
   - Cześć, Io, o pani. Nasza Io bez skazy.
   Specjalnie przylizane włosy z przedziałkiem pośrodku 
zgodnie z najnowszą modą. Nogawki żółta i jaskraworóżowa, 
wypchany kodownik w grochy w tych dwóch kolorach. Sznurował 
jeszcze jedną stronę, jakby właśnie skończył pokazywać 
klientce swoją licencję.
   - Eeem. Cześć, Colin - skinęła głową. Koder stanowił 
część imprezowego kręgu Persef i jako taki, zgodnie ze 
zwyczajem, był również kolegą Io. Choć istnieją różne 
rodzaje koleżeństwa.
   - Wcześnie jesteś tu dzisiaj, co nie, Io? - zmierzył 
wzrokiem jej sztuciążowy strój, ledwie wypełniony owocem jej 
własnej produkcji.
   - Wpadłam, żeby zobaczyć Persef - ruchem głowy wskazała 
centrum. Oczy Colina rozszerzyły się.
   - Świetnie, rybko! Dzięki, Io. Przykoczuję tu, aby 
błysnąć naszej wielbionej pani swoją kartą, kiedy tylko znów 
wkroczy w ten zwariowany świat.
   - Tylko uważaj, żebyś błysnął jedynie swoją kartą, Colin. 
Wiesz, są tu damy.
   Colin prychnął rubasznym śmiechem. Zgodnie z intencją Io, 
wziął jej uwagę za sarkastyczną, złośliwą drwinę - 
podstawową monetę obiegową dziwnego protokołu szyderstwa. 
Nie mógł wiedzieć, że na innym poziomie Io traktowała swą 
wypowiedź całkiem dosłownie.
   - Więc kiedy wreszcie złamiesz się i odpracujesz swoje po 
naturce?
   - Przyjmuję, że mówiąc "natura", masz na myśli pchanie i 
sapanie? Mam oddać takiemu koderowi jak ty dziesięć procent 
mojego zarobku i do tego całą zasługę? Piękne dzięki, Colin. 
Może jajówa jest i cięższa, ale za to wszystko pozostaje 
między mną a projektantami.
   - Chciałaś powiedzieć, między tobą a zimnym szkłem i 
gumą! - sztywny uśmiech Colina świadczył o tym, że wciąż 
jeszcze należało to do repertuaru przycinków, lecz w jego 
głosie zabrzmiał chłód. - Czy tobie naprawdę podoba się to w 
taki sposób? Jesteś pewna, że rzeczywiście masz profil 
hetero? Żaden z chłopaków tak nie uważa.
   Io poczuła, że ogarnia ją fala wściekłości. Kto 
powiedział temu kretynowi o jej profilu? Czyżby Persef? Czy 
już  n i k o m u  nie można ufać?
   Colin nachylił się nad nią szczerząc zęby. - Wiesz, Io, 
czasem wydaje nam się, że uważasz się za lepszą od innych. 
Tylko dlatego, że chodziłaś do szkółki-smółki i wolisz 
wypuszczać tostery zamiast porządnych filtrów, jak twoje 
przyjaciółki. Ale to jeszcze nie czyni cię klejnocikiem. Tu 
się urodziłaś, kiciu. Pchanie i sapanie to także  t w o j e
początki.
   W Io coś zakipiało. Na zajęciach niedojrzałych stosunków 
społecznych zaczynała się uczyć, jak dokonywać rozbioru 
takich konwersacji - sposobu, w jaki Colin starał się ją 
onieśmielić za pomocą słów, postawy ciała i 
niesprecyzowanych aluzyjnych gróźb zerwania przyjaźni. 
Zabawne, jak zawsze przyjmowało się takie zachowanie jak coś 
oczywistego, dopóki ktoś wreszcie nie dostarczył modelu. Nie 
pokazał, że jest to taki sam proces, jak każdy inny w 
świecie. Wtedy nagle wszystko zdawało się nabierać ostrości 
i wyglądało już tylko głupio i prymitywnie.
   Ach, teoria to jedno. Ale praktyczne zastosowanie 
należało do programu następnego semestru, toteż sama wiedza 
nie mogła jej teraz pomóc. Nie wiedziała, jak rozładować 
agresję faceta nie wywołując u niego złości.
   Diabła tam. Io zdecydowała, że tak naprawdę ani trochę 
nie obchodzi jej opinia takiego tkankopycha.
   - Czytaj z moich warg, Colin. - Nachyliła się naprzód i 
powoli wymówiła słowa slangu ulicznego:
   - Plemniki... poziom zero; zamiast staka mamy flaka.
   Colin gwałtownie odchylił się w tył, wyraźnie blednąc. 
Jego dłonie zaczęły wykonywać zygzakowaty gest, mający 
odczynić pecha. Zbyt późno opanował się.
   - Cha, cha, cha, Io - wyszczerzył zęby, błyskawicznie 
ocierając pot, który nagle pojawił się na jego twarzy. 
Rozejrzał się, czy ktoś jeszcze dostrzegł całą scenę. - 
Bardzo śmieszne.
   Długo nie zapomni tego, że przez nią tak otwarcie 
przyznał się do swych przesądów. Io mrugnęła. - Żartowałam, 
Colin. I nie spuszczaj z tonu! Ani poziomu, ani stacza.
   Odwróciła się i odeszła, zanim zdążył odpowiedzieć. 
Zostawiła za sobą szeregi taryf, minęła wymięte, 
zrezygnowane pikiety, przez pasy zarezerwowane dla autobusów 
przeszła na ulicę prawdziwego Liverpoolu.
   Tłumy wyglądały tak, jak zawsze: stale w pośpiechu, 
zaaferowane. Przez całe życie Io zanurzona była w morzu 
ludzi. Taki właśnie był już ten świat i będzie nadal, dopóki 
środki kontroli urodzeń w końcu nie dadzą efektu.
   Przynajmniej jednak to stulecie odwróciło się od 
ostentacyjnych różnic pomiędzy klasami i kolorowe włókna 
syntetyczne były bardzo tanie. Nikt zatem nie chodził w 
zniszczonych ubraniach, chyba że miał na to ochotę. Tylko 
wprawne oko mogło wychwycić różnice - żyjącą z zasiłku 
większość, która spędzała swe dni na gonitwie za rozrywką, 
zapewnianą przez państwo - pracowników usług, mających już 
jakiś status - i wreszcie dumną elitę, tych, co naprawdę 
mają coś do zrobienia.
   Przede wszystkim różnicę dało się odczytać z oczu. 
Pracujący spoglądali wokół... jak gdyby  n a l e ż e l i  do 
tego świata, a nie tylko zabijali czas. Za każdym razem, 
kiedy pochwyciła takie spojrzenie, Io czuła rosnącą 
determinację, aby pozostać w college'u. I walczyć - nie o 
byle jakie zezwolenie, lecz o to najwyższe. Nic innego nie 
zdoła pomóc przetrwać jej duszy.
   Nagłe wilgotne muśnięcie pod prawym kolanem wywołało 
dreszcz paniki wzdłuż jej kręgosłupa. Z walącym sercem 
obróciła się błyskawicznie, unosząc prawą rękę ku piersi. Io 
spojrzała w dół i westchnęła.
   Przez moment popatrzyły na nią jasnobrązowe oczy. 
Wilgotny nos kilka razy wciągnął powietrze. Futro zabarwione 
było w niebiesko-żółte poprzeczne pasy, oznaczające służbę 
publiczną... kolory drogówki.
   Przypominające psa stworzenie, z zaprogramowaną 
doskonałą znajomością kodeksu drogowego, z parsknięciem 
zignorowało Io i ruszyło dalej. Gliniarze z drogówki nigdy 
nie zapominali twarzy ani zapachu, nie wybaczali 
najmniejszego wykroczenia, dopóki nie zapłaciło się mandatu. 
Io trudno było uwierzyć, że kiedyś wysokiej klasy 
akordzistki wytwarzały takie stwory, gdy jeszcze były one 
eksperymentalne, zanim ostateczny model otrzymał licencję na 
reprodukcję.
   Nadal węsząc w poszukiwaniu gwałcicieli porządku, 
gliniarz odszedł i zniknął w tłumie.
   Io wsparła się plecami o zimne okno wystawowe, podczas 
gdy obok przelewali się ludzie. Rzuciła wzrokiem wzdłuż 
ulicy w poszukiwaniu czegoś, co pomogłoby jej skupić się, podczas 
gdy jej puls powoli wracał do normy.
   Niewątpliwie mieli tu dzień wywózki śmieci. Otwarte 
zielone kubły świadczyły, że pierwsza partia ciężarówek już 
tu była. Lecz czerwone, żółte i srebrne pojemniki, nadal 
dokładnie zamknięte, stały przy krawężniku czekając na 
transport. Nie opodal Io ujrzała policjanta z Materiałów 
Wtórnych, który wręczał miejscowemu handlarzowi mandat za 
nieoddzielenie wszystkich substancji nieżelaznych od 
organicznych śmieci. Ani jeden przechodzień nie okazał 
przygnębionemu sklepikarzowi cienia współczucia. A już na 
pewno nie Io.
   Wreszcie, uspokoiwszy się, mogła już zaplanować sobie 
trasę przez tłum do miejsca, gdzie serwują znośne posiłki.
   "Przynajmniej mniej towarów objęte jest teraz 
reglamentacją" - pomyślała - "chociaż mówi się, że to może 
wrócić w każdej chwili".
   Io nie była naprawdę głodna, nie miało to jednak żadnego 
znaczenia. I tak jadła bardziej dla tego czegoś w środku niż 
dla siebie.
   "Toster". Tak nazywali to Persef i Colin.
   - Nie zajmuję się gospodarstwem domowym - wymamrotała pod 
nosem.
   Uderzyła ją jednak przewrotna stosowność ulicznego 
slangu. Znów poczuła pulsowanie wewnątrz.
   Tak. Czas nakarmić jej toster.

,..do roku 2000 przeludnienie pociągnęło za sobą trzy 
złowrogie konsekwencje. Pierwszą z nich dalekowzroczni 
ludzie przewidzieli już dawno temu; potrzeby ponad 
sześciomiliardowej populacji po prostu przekroczyły 
wydolność planety. Grunta uprawne, rudy mineralne, czysta 
woda i materiał genetyczny istot żywych to przykłady 
nieodnawialnych zasobów, które ulegały gwałtownemu 
wyczerpaniu. Należało znaleźć inne metody przetrwania, i to 
szybko.
   Wszelako drugi efekt przeludnienia przez dłuższy czas 
pozostawał praktycznie niedostrzeżony. Był to problem 
twórczego bezrobocia.
   Większość przejściowych rozwiązań, pozwalających 
społeczeństwu na zapewnienie mieszkania i wyżywienia dla 
miliardów, wynikała z technologii produkcyjnych 
kontrolowanych przez niewielką, elitarną grupę pracowników. 
Reszta ludzkości była całkowicie zależna i niezdolna do 
wprowadzenia jakichkolwiek zmian. Niektóre kraje maskowały 
stan faktyczny poprzez zapewnienie "pracy" w usługach, w 
miarę jednak upływu czasu pojawiło się poczucie silnego 
wyobcowania, będące skutkiem nie spełnionej ludzkiej potrzeby 
wykonywania pracy, docenianej i naprawdę pożytecznej dla 
społeczeństwa.
   I był jeszcze trzeci wielki problem - niedostosowania 
edukacji. Gdyż, choć gigantyczne kampanie walki z 
analfabetyzmem podniosły ogólny poziom kulturalny, bardzo 
wiele ludzi spędzało lata, ucząc się robić rzeczy wymagające 
faktycznie niewielkiej wiedzy. W tym samym czasie 
najdelikatniejsza, najbardziej wymagająca praca w historii 
pozostawała powszechną domeną robotników 
niewykwalifikowanych.

Io zamknęła książkę, kiedy znów nadeszło rwanie w lewej 
piersi - ostre kłucie, wywołane przez prolaktynę. Zaś brak 
podstawowej dwustronnej równowagi jeszcze pogarszał sprawę.
   Konflikt był zasadniczy. Organ po jednej stronie został 
zmodyfikowany przez najlepszych techników przemysłowych i 
przygotowywał się teraz do wytwarzania kompleksowych 
związków chemicznych. A w tym samym czasie spod drugiego 
ramienia wystawał jego konserwatywny bliźniak. Odpowiadając 
za hormony ciążowe, ta pierś czyniła radosne przygotowania 
do produkcji praktycznie bezwartościowych płynów, pieprząc 
jej w mózgu i wywołując niemożliwe myśli.
   Choć starała się ukryć swe dolegliwości, agent Io 
zauważył je podczas cotygodniowego badania.
   - Ostrzegałem cię przed pozostawieniem jednego cycka w 
naturze - przypomniał jej Joey w trakcie wykonywania 
barwnych odczytów i sonografów obu gruczołów. - To ja 
załatwiam ci możliwość wytwarzania naprawdę poszukiwanego 
drugorzędnego towaru, najnowszego smaru Mobila dla urządzeń 
wysokoobrotowych, a ty upierasz się przy nastawieniu na pół 
wydajności. Wiesz, jak to wpływa na twoją reputację? Mówią 
wszem i wobec, że wcale nie myślisz poważnie o przejściu na 
zawodowstwo. I co ja mam z tobą zrobić?
   Io odłożyła podręcznik. - Pozwolić mi działać po swojemu. 
Oto, co masz ze mną zrobić, Joey. A poza tym, z lewej piersi 
też będę produkować.
   - A co takiego? Siarę i ludzkie mleczko? I co my z tym 
poczniemy, zrobimy sobie sera? Czy widziałaś ostatnie 
prognozy? Przy ponownym spadku urodzeń rynek jest 
przesycony.
   - Nie będzie, kiedy urodzę - zapewniła go. - Zaufaj mi.
   Stojący w pobliżu ogólnodiagnostyczny monitor sztuciążowy 
zabuczał pogodnie - dodający otuchy radosny dźwięk w miejsce 
przenikliwego pisku, oznaczającego złe wieści. Odgarniając 
do tyłu kosmyk rzednących jasnych włosów, agent Io oddarł 
wydruk wyników badania, wciąż jeszcze mrucząc z irytacją:
   - Ona mi mówi "zaufaj mi"! Co ty robisz, Io, podkradasz 
moje teksty? To ja mam mówić "zaufaj mi". Ty? Ty powinnaś 
powiedzieć "Och, Joey, nie wiem, co bym bez ciebie 
zrobiła!".
   - Dlatego właśnie cię lubię, Joey. Jesteś jeszcze 
bardziej staroświecki niż ja.
   Jakby na potwierdzenie tego, najwyraźniej nieświadom 
ironii, Joey założył na nos starożytne okulary, aby 
przyjrzeć się wynikom badań.
   - Ty to nazywasz staroświeckością? Kiedy chcesz mnie 
opuścić właśnie wtedy, gdy doprowadziliśmy twoje ciało do 
naprawdę pierwszorzędnej wydajności? Co się stało z etyką 
pracy?
   - Ja  c h c ę  pracować - zapewniła go Io, nachylając 
głowę nad zapisem, żeby też odczytać wyniki. W tej chwili 
potrafiła je interpretować prawdopodobnie tak samo dobrze 
jak Joey. - Po prostu chcę zająć się czymś trudniejszym.
   Tak, jak się tego spodziewała, wszystko było w normie. Io 
dbała o swoje ciało. Podniosła bluzę. - Mogę się już zapiąć? 
A może obecnie podniecają cię panienki w ciąży?
   - I na dodatek jeszcze sarkazm. Za to nie powiem ci, co 
według mnie urodzisz. Dowiesz się po wszystkim. Ubieraj się 
i zjeżdżaj stąd, Io.
   Na jednych zajęciach zajmowali się ostatnio bluffowaniem 
jako sposobem podtrzymywania wyższego statusu, toteż nie 
dała się wziąć na lep słów Joeya. Jasne, że o tym, czym 
zapłodniła ją Technique Zaire, wiedział nie więcej niż ona 
sama.
   - Pewnie wynająłeś im mnie do produkcji gliniarza z 
drogówki - odcięła się, sięgając po książkę i żakiet.
   - Spryciara. Tylko pojaw się na następny przegląd. I 
trzymaj się z dala od kłopotów. A jeśli lewa pierś znowu 
wywoła u ciebie jakieś głupie myśli, to po prostu powiedz 
sobie, że toster nie ssie, podobnie zresztą jak glina z 
drogówki. A ludzkie mleko nie dochodzi nawet do trzech 
pensów za gram.
   - Pięć - powiedziała, naciskając antyczną klamkę. - 
Przekonasz się, Joey. Pięć pensów za gram albo wracam 
do robienia na drutach.
   - Ha. To będzie święto.
   Lecz Io wiedziała, że cena musi pójść w górę. Był to 
jeszcze jeden powód, dla którego kazała zostawić swój lewy 
gruczoł mleczny bez względu na to jak nieprawdopodobne 
iluzje rozpalały jej w głowie jego archaiczne wydzieliny.

Niektóre z jej zajęć związane były z wybraną przez Io 
specjalnością. Jednak w przypadku innych znacznie trudniej 
było znaleźć jakieś powiązanie. Musiała na przykład walczyć 
ze znudzeniem, podczas gdy wykładowczyni ciągnęła 
jednostajnym głosem na temat, który Io poznała jeszcze 
podczas praktyki przy jajeczkach.
   - ...Aż do lat osiemdziesiątych dwudziestego wieku - 
mówiła do całej sali starsza akademiczka - wciąż jeszcze 
wyobrażano sobie, że klonowanie istot ludzkich będzie tak 
łatwe jak, powiedzmy, żab. W teorii wszystko, co trzeba by 
zrobić, to zastąpić 23 chromosomy jądra kobiecego jajeczka 
kompletnym zestawem 46 chromosomów pobranym, dajmy na to, z 
jednej z komórek jej skóry. Wprowadźmy teraz to 
"samozapłodnione" jajeczko i po dziewięciu miesiącach 
otrzymujemy dziecko genetycznie identyczne z dawcą. Voila.
   Tutaj jednak odkryliśmy, jak bardzo ssaki różnią się od 
żab. Bowiem wygląda na to, że podczas poczęcia ludzki 
plemnik nie tylko dostarcza 23 chromosomy, aby uzupełnić 
wkład matki. Faktycznie warunkuje pewne geny tak, by 
wkroczyły do akcji podczas krytycznych chwil po 
zapłodnieniu. Geny te aktywizują się jedynie wtedy, gdy 
zostają dostarczone w spermie. Podobnie inne geny wytwarzają 
działające enzymy tylko wtedy, gdy pochodzą z jaja...
   Nagłe pulsowanie bransolety Io było sygnałem, że przyszła 
do niej wiadomość. Normalnie nagrałaby ją na później. Lecz w 
sytuacji, kiedy profesor Jackone bez końca nudziła o 
historii starożytnej, czuła się na tyle bezpieczna, aby 
zerknąć od razu. Ostrożnie przykręcając jasność swego 
starego komunikatora, żeby nie przeszkadzać sąsiadom, 
nacisnęła odczyt, kierując holograficzny obraz sobie na 
kolana.
   BIURO PODRÓŻY HAMPSTED SPECJALIZUJE SIĘ W WYCIECZKACH 
ZORGANIZOWANYCH GŁÓWNIE Z MYŚLĄ O AKORDZISTKACH. <JESZCZE>
   Lśniące litery nie były reklamą. Niewątpliwie stanowiły 
część wiadomości od Persef. A Io wiedziała, że oznacza to 
coś w rodzaju ultimatum.
   Ponownie nacisnęła guzik; kolejny rząd liter zastąpił 
poprzednie.
   WYCIECZKA ZAMÓWIONA NA OKRES FERII. ZATEM COLLEGE NIE 
STANOWI ŻADNEGO ARGUMENTU, TAK SAMO JAK TWOJA "PRACA". NIE 
MOŻESZ JUŻ ZREALIZOWAĆ WIĘCEJ KUPONÓW, WIĘC JAZDA! <JESZCZE>
   Oczywiście, Persef miała rację. Semestr dobiegał końca, a 
do jej własnego porodu pozostało jeszcze około sześciu 
tygodni. Poza tym prawo ograniczało liczbę kuponów, które 
można wymienić na gotówkę, zatem ten najnowszy zmarnuje się, 
jeśli go nie użyje.
   Rzecz jasna, jej rozdęty brzuch był już i tak większy, 
niż to się kiedykolwiek zdarzało niezależnym łożyskówkom, 
takim jak Persef, zatem dalekie spacery nie wchodziły w 
rachubę. Persef jednak przewidziała i ten wykręt.
   "Naprawdę przydałaby mi się wycieczka" - powiedziała do 
siebie Io.
   A jednak pomysł ten wzbudził w niej niepokój. Jej 
przyjaźń z Persef zrodziła się w cichych uliczkach 
Liverpoolu, kiedy jeszcze były dziewczynkami. Na zmianę 
strzegły swoich kuponów reglamentacyjnych, wspólnie zabijały 
szczury dla nagrody. Mimo to praktycznie od początku skazane 
były na rozejście się.
   Niegdyś miała nadzieję, że wciągnie przyjaciółkę w krąg 
własnych entuzjastycznych zainteresowań - ambicji 
osiągnięcia czegoś lepszego. Ale te bezskuteczne próby 
wzbudzały jedynie gniew Persef. Za każdym razem niewłaściwie 
je rozumiała, zakładając, że Io zadziera nosa.
   Ze swej strony Persef również starała się usilnie ocalić 
tę więź między nimi. Oznaczało to włączenie Io w towarzystwo 
koleżanek z cechu i społecznej klasy, w której się urodziła.
   "Cóż" - pomyślała Io. "Jeśli ona nie chce lub nie może 
się do mnie przyłączyć, ja mogę przyłączyć się do niej. A 
przynajmniej tym razem".
   Niespodzianie światła w sali przygasły, gdyż profesor 
Jackone zaczęła pokazywać slajdy. Io pośpiesznie zmniejszyła 
jasność swego projektora.
   - ...jak tu widzimy - oznajmiła nauczycielka audytorium, 
gdy holograficzny obraz przybrał ostateczny kształt - jeśli 
spróbujemy klonowania myszy bez udziału genów uwarunkowanych 
przez spermę, otrzymamy w efekcie dziwacznie powyginany 
embrion, który wkrótce umiera w łonie matki, bowiem nie 
zawiązuje się jego łożysko.
   Z kolei gdy spreparujemy jajeczko używając jedynie genów 
pobranych z jądra plemnika, wynik jest diametralnie inny. - 
Ponownie zmienił się obraz w pojemniku. Tym razem nie było 
tam ani śladu embrionu, a tylko splątana, wyolbrzymiona masa 
pozwijanych włókien, z łatwością rozpoznawalna dla każdego, 
kto znał się na współczesnej produkcji filtrów.
   - ...więc chociaż zarówno geny matki, jak i ojca mają 
jednakowy wpływ na ostateczny wygląd każdego płodu ssaka, na 
początku to geny pochodzące z jajeczka matki kontrolują 
rozwój embriona, podczas gdy geny plemnika odpowiadają za 
wytworzenie łożyska, organu nie występującego u ryb i 
płazów, którego skomplikowany chemiczny układ filtracyjny 
umożliwia odżywianie płodu aż do porodu...
   Te same starocie... Io jeszcze raz nacisnęła przycisk, 
aby odczytać resztę listu Persef.
   JEDŹ Z NAMI, IO. TYLKO NA PIERWSZY TYDZIEŃ, TO WSZYSTKO. 
POTRZEBUJESZ TEGO. PERS WIE, CZEGO CI TRZEBA. <KONIEC>
   Przez moment litery jakby się rozpłynęły i Io wiedziała, 
że nie zawiniło tu żadne uszkodzenie wiekowego komunikatora. 
Otarła oczy, podczas gdy głos profesorki dźwięczał ze 
wszystkich stron.
   - Z początku wieści te, chociaż zaskakujące, nie 
wzbudziły większego zainteresowania poza środowiskami 
naukowymi. Pewne fanatyczne feministki przeżyły 
rozczarowanie dowiadując się, że mężczyźni nie są aż tak 
zbędni, jak oczekiwały, wszelako dla reszty ludzkości 
wyglądało to po prostu na jeszcze jedną przyrodniczą 
ciekawostkę.
   Prawie nikt nie przewidywał wagi tego odkrycia ani też 
jego przemysłowych implikacji...
   Io dotknęła tarczy swego zegarka. Szybkimi ruchami, 
alfabetem Morse'a wystukała cicho prywatny numer Persef i 
odpowiedź na ofertę przyjaciółki.
   OKAY, JADĘ. PRZYNAJMNIEJ KAWAŁEK. I DZIĘKI, PERS. MYŚLĘ, 
ŻE NAPRAWDĘ POTRZEBUJĘ URLOPU. JESTEŚ PRAWDZIWĄ 
PRZYJACIÓŁKĄ. - IO.

Zgodnie ze swoją reputacją, biuro podróży zapewniło im 
wycieczkę w ogóle nie wymagającą chodzenia. Był to pociąg 
zabawowy przemiarzejący Arktykę, z Oslo przez północną 
Norwegię i dalej po ogromnych czarodziejskich mostach 
rozpiętych od Wysp Owczych przez Islandię, Grenlandię aż na 
Labrador. Grudniowa podróż do serca zimy, wędrówka przez 
pustynię tak romantyczną i pustą, jak nic, co można by 
jeszcze znaleźć na powierzchni przeludnionej Ziemi.
   Bliźniacze nadprzewodzące szyny, zwieszające się 
równolegle dwieście metrów ponad zmarzniętą tundrą, 
wyglądały niczym oszronione sznury wydłużonych kropel, 
biorące początek w nicości za nimi i strzelające naprzód ku 
spotkaniu w nieskończonej czerni. Jedynie pojawiające się 
rytmicznie słupy - samotne, smukłe łodygi posadzone co parę 
kilometrów - przypominały pasażerom o tym, że istnieje w 
ogóle jakieś połączenie z martwą, szarą ziemią.
   Szczerze mówiąc, Io wolała słońce. Kiedy jednak Persef 
pokazała jej bilety, zmusiła się do uśmiechu i okazania 
entuzjazmu. Ostatecznie zawsze mogła wysiąść na Islandii albo 
Grenlandii i jeszcze zostanie jej dość kuponów na tydzień na 
Wyspach Kanaryjskich.
   Poza wszystkim innym, ktoś kiedyś powiedział jej, że 
zdolność do oceny estetycznej, choć tak naprawdę nie 
należąca do wymagań, nie może zaszkodzić osobie ubiegającej 
się o zezwolenie, na którym jej zależało. Zatem Io zaczęła 
przesiadywać godzinami w kopule obserwacyjnej pociągu, 
kontemplując i wolno ucząc się podziwiać przygnębiającą 
pustkę.
   Nad głową zorze polarne układały się w zmieniające się 
bezustannie firanki migotliwej żółci i błękitu, albo - jak 
kto wolał - w falujące strumienie rozproszonych atomów 
tlenu, zjonizowanych przez wiatr słoneczny, układające się 
wzdłuż linii pola magnetycznego.
   Od czasu do czasu te pyszne zasłony rozwiewały się 
niespodzianie, odsłaniając wolno zmieniający się obraz 
boleśnie jasnych konstelacji, znajomych, a przecież pełnych 
niezwykłego czaru w tym mroźnym, obcym otoczeniu.
   Stada karibu już dawno wywędrowały na południe, aby tam 
spędzić zimę, podobnie jak bardziej światowy rodzaj turystów. 
O tej porze roku do akcji wkraczały kompletnie inne szczepy 
wędrowców, aby dzielić szyny z ciężkimi transportami 
towarowymi. Na przykład ci, którzy jedynie dzięki rządowym 
asygnatom podróżnym mogli skorzystać ze swego obywatelskiego 
prawa do zwiedzania świata - podobnie jak Io i Persef - w 
porze mniejszego ruchu.
   I byli też inni, ludzie, których zachowanie w sposób 
subtelniejszy niźli ubiór czy moda, zdradzało, że są gdzieś 
zatrudnieni, mają prawdziwą pracę, a w dziwną tę podróż 
wybrali się nie z powodu ograniczeń finansowych, lecz dla 
upodobania do ponurych przestrzeni, czy może napawając się 
nocą.
   Zgodnie z niepisanym kodeksem imprezowicze uprawiali 
ostrzejsze zabawy w innych wagonach, choć kopuła 
obserwacyjna stanowiła ulubione miejsce schadzek. Czasami 
bliskość splecionych par wywoływała u Io poczucie tęsknoty i 
przejmującej samotności.
   Niestety, uczuć takich nie łagodziły bynajmniej 
ustawiczne starania Persef, próbującej znaleźć dla niej 
partnera. Wreszcie pewnego wieczoru w wagonie barowym 
towarzyszka Io zaatakowała z irytacją.
   - Czasami ni diabła nie mogę cię zrozumieć, Io! Czego 
trzeba, żebyś w końcu nabrała ochoty, co? Pokazywałyśmy 
sobie swoje wykresy i twój był w stu procentach hetero. Cały 
czas mam to na uwadze. Poznałam cię z twoim typem faceta.
   "Moim typem?" Jednak Io powstrzymała to, co już miała na 
końcu języka. Wyraz twarzy Persef zdradzał rozdrażnienie. 
Krańcowe podenerwowanie. Zarówno źrenice, jak i odcień cery 
wykazywały wyraźne objawy haszowego haju, który już dawno 
przekroczył swój szczyt i wkraczał teraz w fazę depresji. 
Niegdyś sterczące prosto warkoczyki Persef zaczynały opadać, 
bowiem lakier stopniowo ustępował pod atakiem potu i zabawy 
w sporym upale.
   - Ale widziałaś też, że mój profil zawiera takie rzeczy, 
jak wysoka wybiórczość i skłonność do silnego przywiązywania 
się. Nic nie mogę poradzić, taka już jestem. Czasem 
zazdroszczę ci twojego wykresu, swobody osobowości. Raz, 
dwa, trzy, już mnie tu nie ma. A ja nie mam wyboru, Pers. 
Muszę się wstrzymać aż do odpowiedniego momentu.
   - To znaczy przetrzymać aż do Pana Czekamy-Na-Pracę - 
powiedziała zgryźliwie Persef.
   - Dokąd nie będę miała własnej pracy, Pers. I na takiego 
mężczyznę, który uszanuje to we mnie. Koder nigdy nie 
zrozumie, o co mi chodzi. Wiesz przecież.
   W kąciku lewego oka Persef wystąpił nagły tik.
   - A właściwie co ci się nie podoba w koderach? Niektórzy 
z moich najlepszych przyjaciół to koderzy!
   Io rozejrzała się nerwowo. Rozbawiony tłum przy 
sąsiednich stołach przyglądał się występowi na scenie z 
przodu wagonu: umiarkowanie wulgarnemu tańcowi do wtóru 
łagodnie brzęczących szyn. Kiedyś przedstawienie, gęsta, 
dusząca atmosfera, różnorodne zapachy towarzyszące zabawie i 
dla Io stanowiłyby atrakcyjną rozrywkę. Teraz jednak już 
nie. Sztuczne podniety przestały na nią działać lata temu.
   Dym i oślepiające światła zaczerniały wyloty okien za 
plecami Io, a przecież i tak tęskniła do spokoju panującego 
za tymi perspektywicznymi szybami.
   - Hej! - Io zmusiła się do uśmiechu, próbując przełamać 
ponury nastrój. - Nie zrozum mnie źle, Pers. Koderzy są w 
porządku. Tylko że znam takiego ledwie od dziesięciu minut, 
a on już zabiera się do rozbierania i demonstrowania swojej 
specjalności.
   Przez ułamek sekundy oczy Persef były równie głębokie i 
tajemnicze co nocna panorama za Io. Potem jednak wyglądało 
na to, że podjęła jakąś decyzję. Jej śmiech mógłby stanowić 
dobry temat rozprawy na jednym z zajęć w college'u.
   - Tak, to prawda, tacy już są. Nawet kiedy jestem już w 
środku sztuciąży i człapię wokół niby jakiś dostojny 
szynkarz z Blackpool, połowa znajomych koderów zawsze stara 
się mnie namówić, abym na zapas wypróbowała ich towar. 
Zawsze mówię wszystkim, których ci przedstawiam, że siedzisz 
w jajeczkach i nie interesuje cię ich specjalność. Chyba 
jednak ciężko im przełamać stare przyzwyczajenia.
   - Chwileczkę! - zaśmiała się Io. - Nie chciałabym myśleć, 
że latają za mną wyłącznie dlatego, bo widzą przed sobą 
pozostawiony odłogiem, domagający się zasiania brzuch. Nie 
przyszło ci do głowy, że mogę im się podobać?
   - Ty? Twoja godna litości osoba o chuderlawych 
ramionkach? Z tymi niemodnymi żółtymi włosami?
   Io udała obrażone spojrzenie.
   Śmiech Persef zabrzmiał teraz szczerzej. - Tu cię mam! 
Najpierw nie odpowiada ci, że za tobą latają. Ale gdyby tak 
nie było, czułabyś się urażona, prawda?
   - Nie, po prostu chciałabym, żeby nie...
   - Ale powiem ci coś, Io. Ja  l u b i ę  koderów. 
Niektórzy z nich porządnie się zadłużyli po to, żeby 
sfinansować swoje przemiany. Bez nich samodzielna produkcja 
byłaby niemożliwa. Musiałybyśmy ryzykować tak samo, jak ty z 
twoim jajeczkiem...
   - Pers, nigdy nie mówiłam...
   - I jeszcze coś, Io. Traktuję swą pracę ze znacznie 
większym entuzjazmem niż Joey i jego nadęci owularni 
projektanci. Czy kiedykolwiek pomyślałaś, że ta robota może 
sprawiać przyjemność? Nie, nie sądzę. Ale mówię ci, z 
koderem to diablo bardziej naturalne niż ta paczka Joeya, 
probówki i druty...
   Persef znowu miała w oczach ten błysk, kipiącą energię 
seksualną. Sama się do tego doprowadzała własnymi słowami. 
Io wiedziała, że już niedługo skończy się to na tym, iż jej 
przyjaciółka złapie za najbliższy sterczący kodownik, nie 
sprawdziwszy nawet prospektów jego właściciela, nie mówiąc 
już o jego tatuażu.
   - Pers, czy pamiętasz o pigułkach? Nie chciałabyś przecież 
wpaść na imprezie, na miłość...
   - Zajmuj się własnymi sprawami! - Persef zerwała się na 
nogi, wywracając krzesło. - Ja nie udzielam ci rad co do 
twoich cholernych jaj. I nie mów mi, skąd mam brać nasienie!
   I naraz Io już wiedziała. To nie był pierwszy raz. Ten 
kiepski zestaw niskiej klasy filtrów, który urodziła parę 
miesięcy temu - Persef nie dostała tej roboty u miejskiego 
agenta, ani nawet sama nie zorganizowała sobie sztuciąży. Po 
prostu pozwoliła zapłodnić się pierwszemu lepszemu koderowi 
- prawdopodobnie komuś, kto dogadzał jej seksualnie - jakby 
to miało cokolwiek wspólnego z jakością jego towaru!
   Mieszanie interesów z przyjemnością, obniżenie zawodowych 
standardów oznaczało dla rzemieślniczki, a zwłaszcza dla 
akordzistki początek końca. Io stanęła przed oczami okropna 
wizja Persef za kilka lat - za bardzo pogrążonej w 
zdobywanie intratnych kontraktów, fizycznie zbyt 
wyniszczonej, by przyciągnąć do siebie kodera w celu 
złożenia depozytu. Skończy na tym, że będzie pobierać spermę 
z hurtowni i wytwarzać towary nie lepsze niż byle 
fabrykrowa. Wreszcie straci pozycję cechową, a to oznacza 
stały zasiłek.
   Życie na zasiłku zabije Persef. Bez możliwości skupienia 
się na pracy,  j a k i e j k o l w i e k  pracy, pokusa 
narkotyków i seriali wkrótce zabierze ją z tego świata.
   Był to tylko przebłysk jasnowidzenia, ale w tym momencie 
oczy Io spotkały się ze wzrokiem drugiej kobiety w nagłym 
całkowitym porozumieniu. Czuła, że płoną jej policzki ze 
wstydu, wywołanego świadomością tego, iż niechcący zdradziła 
właśnie przyjaciółkę, nie tylko widząc, jak się rzeczy mają, 
ale wyrazem twarzy ukazując, że zobaczyła. Io nie ukoiła 
Persef kłamstwami, których mówienie stanowi wszak obowiązek 
przyjaźni. W zamian pokazała jej surowe lustro, ukazujące 
czarno na białym przyszłość, przeczuwaną już w głębi ducha.
   - Ja... muszę zadzwonić - Persef zaczęła odwracać się 
chwiejnie.
   - Pers, przepra...
   - Och, idź już, usuń sobie wodogłowego glinę z drogówki! 
- warknęła Persef, obracając się zamaszyście i przewracając 
przy tym ich drinki. Niepewnym krokiem odeszła między 
stolikami, pozostawiając Io samotną w zatłoczonej sali, 
nagle zbyt pełnej prawdy.

,..Współczesnemu obywatelowi trudno uwierzyć, jak bardzo 
nieefektywni byli nasi przodkowie, nawet ci w wielkich 
centrach przemysłowych legendarnego Dwudziestego. To jednak, 
co umożliwiało ludziom tamtych czasów zbudowanie pierwszej 
obejmującej cały glob kultury, ujarzmienie przyrody, 
wykształcenie mas i zapoczątkowanie podboju kosmosu, to 
system oparty przede wszystkim na rozrzutności i 
marnotrawstwie.
   Na przykład pojedynczy gram złota - niezbędnego we 
współczesnej elektronice - uzyskać można było jedynie 
wydzierając z ziemi, rozdrabniając i przemywając kilka ton 
rudy. Pomijając już oczywiste w dzisiejszch czasach skutki 
ekologiczne, wymagało to także kolosalnego zużycia energii, 
której zaczynało brakować już na przełomie wieku.
   Od skomplikowanych dóbr technicznych do zwykłych płatków 
śniadaniowych znacznie więcej materiałów wkładano w 
produkcję, aniżeli otrzymywano w postaci gotowego towaru. 
Przy siedmiu miliardach ludzi, których należało wyżywić - 
oraz ubrać, wykształcić i zapewnić rozrywkę - istniało tylko 
jedno wyjście: przerzucić się na zasoby odnawialne, 
wydajniejsze od dotychczasowych. Alternatywą była katastrofa 
nie widziana od czasu Czarnej Śmierci.
   Biotechnologia zaofiarowała to wyjście.
   Dziś specjalnie projektowane genetycznie bakterie 
wytrącają złoto i inne potrzebne pierwiastki bezpośrednio z 
wody morskiej. Organiczne rozpuszczalniki, niegdyś z 
niewyobrażalną wręcz bezmyślnością odprowadzane do 
wrażliwych zlewisk rzecznych, obecnie wprowadzane są z 
powrotem do obiegu przy użyciu filtrów, właśnie w tym celu 
produkowanych przez zadbane, dobrze wykarmione fabrykrowy. U 
tych samych zwierząt zaś zmodyfikowane gruczoły mleczne 
wytwarzają smary, zastępujące w naszych pojazdach od dawna 
już wyczerpaną ropę naftową. W ten sposób korzystamy ze 
sprawnych metod produkcji, wykształconych w ciągu miliardów 
lat przez samą Naturę.
   Co do produktów szczególnie złożonych, których standardy 
jakościowe przewyższają to, co da się osiągnąć u zwierząt, w 
dzisiejszych czasach wytwarzane są one przez grupę 
produkcyjną zajmującą się rzemiosłem na wysokim poziomie. A 
przecież podjęcie tej pracy nie jest ograniczone, jak to 
było w przeszłości, kryteriami wykształcenia, nie stanowi 
przywileju. Przeciwnie, jest ono osiągalne nawet w niepełnym 
wymiarze godzin dla każdego mężczyzny czy kobiety 
obdarzonego dobrym zdrowiem, u wszystkich społecznych...
                    CZY INTERESUJE CIĘ BIOPROD? Londyn, 2043

Spotkała go w poczekalni na lotnisku w Reykjaviku. 
Zachowywał się uprzejmie, a jego sylwetka i postawa 
zdradzały tężyznę fizyczną, choć się z tym nie obnosił.
   Ubrany był powściągliwie w odróżnieniu od krzykliwej 
przesady, którą niedowartościowani klienci zasiłków jakże 
często uważali za modę.
   I, choć niewątpliwie pochodził z Europy Wschodniej, miał 
na tyle taktu, by nie nosić skóry tu, na Zachodzie, gdzie 
odrzucono już produkty wymagające mordowania zwierząt.
   Jakiś czas rozmawiali o książkach, które czytała, 
czekając na swój lot. Wkrótce jednak ich konwersacja 
przekształciła się w jedną z tych ekscytujących dyskusji bez 
określonego tematu, ukazujących ogólną fascynację światem. 
Io nie starała się nawet stłumić rodzących się u niej 
nagłych uczuć. Metody kontroli emocjonalnej, których 
nauczono ją w college'u, wciąż jeszcze były dla niej zbyt 
nowe, zbyt abstrakcyjne. A zresztą, któż chciałby stłamsić 
coś tak przyjemnego jak nadzieja?
   W swojej bogatej, kosmopolitycznej angielszczyźnie Wiktor 
zaproponował, że zaprosi ją na obiad. Miała dużo czasu, nie 
było zaś żadnych oznak tego, iż chciałby, czy spodziewał się 
czegokolwiek w zamian, jedynie jej towarzystwa. Zgodziła się 
nieśmiało, po czym pośpiesznie uśmiechnęła się, żeby nie 
pomyślał, że się waha.
   Zgodnie z jej skrywanymi marzeniami przesunął swą kartą
kredytową przed twarzą automatycznego maitre d' w 
restauracji pierwszej klasy i wziął ją pod rękę, podczas gdy 
różowy promyk światła poprowadził ich przez labirynt świec i 
stolików do miejsca przy oknie, przez które widać było 
światła miasta w dole.
   Popełniał również błędy... na przykład wąchał korek od 
wina miast zbadać go dotykiem. Z pewnością bywał już w 
takich restauracjach, nie tak często jednak, by zachowywać 
się protekcjonalnie czy zblazowanie.
   Io przypadkowo dowiedziała się o korkach ze starego 
czasopisma. Nawet ucieszyło ją, że Wiktor okazywał takie 
drobne niedoskonałości, prawie niewyczuwalny ślad ukrytej 
niezręczności. Nie miała ambicji, by znaleźć się w kręgu 
bogatych i sławnych. Ale jego wyraźna znajomość luksusu 
świadczyła o zrelaksowanym eklektyzmie, obyciu zawodowca... 
człowieka, wykonującego prawdziwą pracę. Kogoś, kto 
naprawdę coś  r o b i ł.
   Czy i ona za trzy lata będzie mogła odwiedzić takie 
miejsce bez palpitacji serca? Czy zdoła uśmiechać się w 
podobnie odprężony sposób? I zamówić potrawy z menu z taką 
pewnością siebie?
   Czy pozna tych ludzi, którzy faktycznie sprawiali, że 
świat się kręci i staje coraz lepszy? Może nawet mężczyznę, 
interesującego się tym samym zajęciem, które tak długo już 
studiuje?
   Naturalnie podczas tego pierwszego spotkania nie 
poruszali tematu jego faktycznego zawodu. Co do Io, to jej 
strój i sylwetka mówiły same za siebie, również jednak o 
tym nie wspominali. Zamiast tego opowiadał o zorzy polarnej, 
widocznej nawet stąd tuż ponad światłami miasta. Pewne 
sugestie wskazywały na to, że kiedyś być może widział ją z 
góry - z kosmosu - wszelako nie rozwinął tematu, a Io nie 
naciskała.
   Całkowicie w porządku natomiast był temat podróży 
ziemskich, bowiem do uprawiania turystyki zachęcane były 
wszystkie klasy społeczne. Nadprzewodzące szyny sprawiały, 
że ta forma rozrywki była tańsza od wielu innych, a i 
socjologowie uznawali ją za pożyteczną. Turyści rzadko 
wywołują wojny.
   Io czuła wstyd, że tak niewiele wiedziała, tak mało miała 
do powiedzenia. Wiktor jednak nadrobił jej braki. Na 
przykład wiele razy odwiedził Merseyside, zarówno Liverpool, 
jak i Ellesmere Port, a także z upodobaniem wyrażał się o 
Krainie Jezior, jej własnym najukochańszym miejscu na 
świecie.
   Wbrew zasadom, których trzymała się podczas produkcji, Io 
pozwoliła sobie na jeden kieliszek wina. Oczywiście, już 
dawno temu wyuczyła się na pamięć tabel tolerancji i 
wiedziała, że nie zaszkodzi to jej... jej tosterowi.
   Nagłe wspomnienie barwnego eufemizmu wywołało nerwowy 
chichot. Jednocześnie jednak przywołało myśl o Persef, a to 
sprawiło, że poczuła gwałtowny smutek. Ich rozstanie było 
tak chłodne. Io nie miała pojęcia, co przyniesie przyszłość, 
ale nuta nieodwołalności podczas ich ostatniego spotkania 
sprawiła, że jej wzrok zaćmił się, gdy o tym pomyślała.
   Rozchwiane emocje. Szlag by to. Ryzyko zawodowe. Ale 
sobie znalazła moment na atak sztuciążowego przygnębienia!
   - Ja... nie mam pojęcia, co się ze mną dzieje - 
powiedziała, ocierając oczy. - Wybacz, ale muszę... - gestem 
wskazała damskie toalety. Jego uśmiech był zakłopotany i 
pełen zrozumienia.
   - Oczywiście - odparł. - Zamówię ci ten specjalny deser, 
o którym wspominałem wcześniej. I - uśmiech pogłębił się - 
szklankę soku owocowego.
   - Dzięki. To chyba będzie najlepsze - zaśmiała się i 
odeszła z pogodną miną.
   "Nawet nie próbował namówić mnie na jeszcze jeden 
kieliszek wina" - zadumała się, manewrując brzuchem między 
stolikami. Wielu mężczyzn potraktowałoby to jak wyzwanie: 
postarać się ją upić, nawet jeśli wiedzieli, że za godzinę 
już jej tu nie będzie. Był to rytuał supermęskości, którego 
nigdy nie zdołała zrozumieć, niezależnie od tego, ile razy 
jej to wyjaśniano. Ale Wiktor wyglądał na dżentelmena.
   Niski murek zwieńczony dekoracyjnym żywopłotem oddzielał 
salę jadalną od wyklejonego złocistą tapetą korytarza 
prowadzącego do toalet. W drodze powrotnej Io przystanęła na 
chwilę, aby odzyskać opanowanie. Chciała zachować przyjazną 
otwartość, która zachęciłaby go do poproszenia o jej numer 
widkomu. W końcu mówił, że czasami bywa przejazdem w 
Liverpoolu. Mógłby wtedy zadzwonić.
   Z poczuciem winy zerknęła pomiędzy krzewami, czując się 
niczym dziewczynka szpiegująca ukradkiem chłopca, przedmiot 
cudownego, sekretnego pożądania. Właśnie od ich stołu 
odchodził kelner. Idąc w jej stronę, na moment przesłonił 
widok. Potem znów mogła dostrzec Wiktora, jak przesuwał 
szklankę, świeżo napełnioną pomarańczowym płynem, w stronę 
talerza, na którym widniało coś czerwonawozłotego - obiecany 
deser.
   Jego szybkie spojrzenie w jej stronę sprawiło, że niemal 
schyliła się. Io zastanowił wyraz twarzy Wiktora, kiedy ten 
grzebał przez chwilę w kieszeni marynarki. Przez moment 
jakby odczuł ulgę, po czym odwrócił się w lewo - dla niej w 
prawo - i skinął głową do kogoś siedzącego pośród mrocznych 
lóż i pogrążonych w cieniu kabin.
   Czy rozpoznał kogoś znajomego? Nic dziwnego, biorąc pod 
uwagę kręgi, w jakich się obracał.
   Przybierając odpowiednią minę Io wyszła zza murka i 
podeszła do stołu z uśmiechem. "Jest staroświecki" - 
pomyślała, kiedy wstał i podsunął jej krzesło.
   - Co to jest? - dziabnęła widelcem wzgórek na talerzu.
   - Niespodzianka. Będzie ci smakowało.
   Pełny widelec zatrzymał się przy jej nosie. - Pachnie 
ostro.
   - Bo jest - uśmiechnął się. - Dlatego właśnie zamówiłem 
ci coś do picia. Na pewno to polubisz - mrugnął do niej i 
uniósł do ust porcję z własnego talerza. Wytrzeszczanie oczu 
i pantomima, mająca wyrazić zachwyt, które po tym nastąpiły, 
rozśmieszyły Io.
   Deser był znakomity. Sprawił również, że do jej oczu 
napłynęły łzy.
   - No! - zakrztusiła się. - Jedno jest pewne: podczas lotu 
nie będę miała żadnych kłopotów z zatokami!
   - Zawsze wywołuje u mnie pragnienie - odparł, pociągając 
łyk wina. Nie odrywając od niego wzroku, sięgnęła po 
szklankę pełną soku.
   Czy podejrzewałaby cokolwiek, gdyby nie to, że cały czas 
kontynuowała naukę? Gdyby nie analizy ciężko zdobytego 
doświadczenia, efektów stuletnich badań, nigdy 
prawdopodobnie nie dowiedziałaby się o tych subtelnych 
sygnałach, występujących u dziecka i mężczyzny w wyrazie 
twarzy, wzroku i głosie, a zdradzających wewnętrzny 
niepokój.
   Ale wiedza Io była wciąż abstrakcyjna. Może zatem to 
instynkt - niepewny, a jednak desperacko użyteczny w 
momencie, gdy się pojawia - sprawił, że zwróciła uwagę na 
niezwykłe skupienie, z jakim Wiktor obserwował jej rękę.
   Odstawiła szklankę, nim jeszcze zdążyła unieść ją wyżej 
niż parę centymetrów. Jego spojrzenie błyskawicznie 
przeniosło się na jej twarz.
   - Czy coś się stało?
   "Proszę.  N i e." - modliła się w duchu.
   - Nie, wszystko w porządku - zaczerpnęła kolejny kęs 
ostrej słodyczy. - Po prostu rozkoszowałam się smakiem.
   Wydawało się, że dostrzegł wahanie w jej oczach i 
odwrócił spojrzenie. To był błąd. Teraz unikał wzrokiem 
szklanki z sokiem.
   Druga pikantna porcja wzmocniła efekt pierwszej. Gardło 
Io płonęło, w nosie czuła ogień. Nadal jednak trzymała rękę 
na stole, starając się przypomnieć sobie treść lekcji.
   Dokładnie wyważonym tonem powiedziała: - Chyba jednak 
wypiję w końcu jeszcze jeden kieliszek.
   Prawie natychmiast odczytała jego reakcję: szybkie 
paniczne zwężenie źrenic... lekki, ledwie 
dostrzegalny rumieniec przecinający policzki pod 
nieodpowiednim kątem... mimowolne skrzywienie warg, w tej 
samej chwili ukryte pod maską nieco asymetrycznego uśmiechu 
z wprawą utalentowanego pozera...
   A zatem doświadczony kłamca. Lecz niewyszkolony.
   Człowiek, którego Io kiedyś poślubi, nie będzie kłamał. 
Nauczy się jednak, jakie są tego efekty. Jak je dostrzec, 
wykryć i poznać.
   Ten mężczyzna, mimo swych pieniędzy i obycia w świecie, 
nigdy nie chodził do szkoły.
   - Jeszcze wina? W twoim stanie? - zaśmiał się kpiąco i 
lekko protekcjonalnie. - Ależ Io. Nie próbuj mi udowodnić, 
jaka jesteś twarda. A teraz bądź dobrą dziewczynką i wypij 
swoje witaminy.
   "Moje witaminy?" - pomyślała Io. Sięgnęła po szklankę. 
"Oto moje witaminy, ty synu fabrykrowy!"
   - W gumę! - zaklął, zrywając się na nogi, kiedy rozlała 
napój na cały obrus.
   Dwa potwierdzenia w jednej reakcji. Niewinny człowiek nie 
wrzasnąłby tak jedynie z powodu głupiej kałuży. A prawdziwy 
zawodowiec nie użyłby specyficznego przekleństwa, typowego 
dla jednego rodzaju samodzielnych artystów.
   - Ty dziwko, skąd mogłaś wie... - postąpił w przód, tym 
samym dostając się w zasięg wciąż siedzącej Io. Jedną ręką 
chwyciła luźne fałdy jego eleganckich bawełnianych spodni, 
drugą zaś zadała mocne pchnięcie widelcem. Rozległ się 
głośny trzask rozdzieranego materiału. Z siłą, jakiej 
jeszcze nigdy nie używała poza porodówką, Io szarpnęła 
krzycząc.
   Przez długą chwilę wszystko wokół zamarło. Gapiący się 
goście. Osłupiali kelnerzy. Io, zdyszana, z wzniesionym 
widelcem, gotowym w każdej chwili uderzyć ponownie, tym 
razem w odsłoniętą ohydę.
   Pod rozdartymi spodniami, zwisając jak złamana chorągiew 
widniał kodownik Wiktora, emblemat jego powołania. 
Wytatuowana licencja mówiła o kosztownej modyfikacji - 
łożyskowych platynowych filtrach ekstrakcyjnych najnowszego 
typu.
   Nic dziwnego, że Wiktor umiał się znaleźć w stylowym 
otoczeniu. Tylko jeden z tych odmienionych plemników, 
produkowanych przez niego milionami, mógł pchnąć akordzistkę 
ku jej największej premii w całej karierze. A dla niego 
spory procencik.
   - Dlaczego? - szepnęła.
   Bezruch ustąpił. Za plecami usłyszała zbliżające się 
pośpiesznie kroki.
   - Policja! - Wiktor powiedział głośno, tak, aby wszyscy 
słyszeli. - Pragnę wnieść oskarżenie przeciwko tej wariatce 
o napad i zamach na moją osobę.
   Na jej ramionach zacisnęły się czyjeś ręce. Niedelikatnie 
wyrwano jej widelec. Io odrzuciła włosy i wyzywająco 
spojrzała mu w oczy.
   - Może zatem zabierzemy obrus na komisariat? - gestem 
wskazała pomarańczową plamę.
   Szybkie mruganie powiek, ruch jabłka Adama towarzyszący 
nagłemu przełknięciu.
   - Zaczekajcie! - krzyknął Wiktor, kiedy strażnicy zaczęli 
ją ciągnąć ze sobą. Jego kwaśna mina stanowiła gorzką 
nagrodę Io. - Ja... zmieniłem zdanie. Zapomnę o tym 
incydencie... jeśli tylko ta kobieta wsiądzie do swego 
samolotu i wyniesie się stąd do diabła.
   "Och, jasne" - pomyślała patrząc, jak się wije. Mężczyźni 
zdolni do otrucia kobiety - osobowość takich mężczyzn oparta 
była na pogardzie dla innych. Zapewne aż do tej chwili ani 
przez moment nie zastanowił się nad tym, co mogłoby się 
stać, gdyby został przyłapany. Teraz nareszcie zaświtało mu 
to, zbyt późno jednak.
   - Kto? - spytała, domagając się zapłaty.
   Jakby kosztowało go to utratę wszystkich zębów, wypluł z 
siebie jedno słowo:
   - Persef!
   Spojrzawszy w jego oczy Io wiedziała, że nie będzie 
musiała mścić się na swej byłej przyjaciółce. W odróżnieniu 
od typu mężczyzny, na jakiego usiłował wyglądać, Wiktor był 
tchórzliwym, drapieżnym stworzeniem, z rodzaju tych, co 
żerują wyłącznie na słabszych od siebie. Io była pewna, że 
nigdy już nie zbliży się do niej. Natomiast Persef - być 
może nawet teraz obserwująca ich z jakiegoś ciemnego kąta 
pomieszczenia - miała prawdziwe powody, by się go obawiać.
   - Co to było? - zapytała.
   Na jego wardze i brwiach wystąpiły kropelki potu. Umowa 
była jednoznaczna: prawda w zamian za bezkarność. Ale 
dotrzymując swej części Wiktor wiedział, że bez reszty 
oddaje się w jej ręce.
   - Para... Parapyridyna 4 - wyszeptał szybko, starając 
się, aby była jedyną osobą, która to słyszy.
   Nagle Io zakręciło się w głowie. Ręka, którą dotknęła 
szklanki z sokiem zadrżała, jakby zbrukana. Substancja, 
którą wymienił, ani odrobinę nie wpłynęłaby na stan jej 
zdrowia. Zrujnowałaby jednak produkt w jej brzuchu i 
sprawiła, że jajeczka w przyszłości nie nadawałyby się 
absolutnie do niczego. Po wypiciu odrobiny miałaby 
szczęście, gdyby jeszcze mogła kiedykolwiek urodzić filtry 
rozpuszczalników.
   - D l a c z e g o? - powtórzyła swe pierwsze pytanie.
   Na jego twarzy malowała się teraz całkowita rezygnacja. - 
Zaczynałaś cholernie zadzierać nosa. Chciałaś wspiąć się 
wyżej i zostawić swoich przyjaciół, swój cech. Uważaliśmy... 
oni sądzili, że przyda ci się uświadomić, gdzie jest twoje 
miejsce.
   - To było... dla twojego dobra - zakończył 
nieprzekonywająco. Jego czarująca pewność siebie zniknęła 
bez śladu. Io zdumiała się, że kiedykolwiek mogła się na nią 
nabrać.
   - Przepraszam, czy ten mężczyzna przyznaje się do zamachu 
na pani zdrowie?
   Io odwróciła się, po raz pierwszy dostrzegając obok 
siebie blondyna, islandzkiego policjanta. Najwidoczniej 
śledził on urywki ich przerywanej rozmowy, z wyraźną wprawą 
wychwytując poszlaki i aluzje. Jego spojrzenie powędrowało 
od jej sztuciążowego stroju do tatuażu Wiktora i 
zaplamionego obrusa. W oczach zaświtało podejrzenie.
   Mówił po angielsku tak, jak to czynią wykształceni 
Islandczycy - lepiej niż rodowity Anglik.
   - Może chciałaby pani złożyć na niego skargę?
   Przez sekundę Io wpatrzyła się w jego twarz w nagłymy 
objawieniu. Ujrzała tam współczucie i jeszcze coś... pewność 
siebie, nie mającą absolutnie nic wspólnego z arogancją... 
szczerość wypływającą jedynie z umiejętności i 
niewzruszonego poczucia własnej użyteczności. Skonfrontowana 
z autentykiem Io nie mogła uwierzyć, w jaki sposób dała się 
ogłupić gierce Wiktora.
   Najprawdopodobniej to niedoświadczenie i pobożne 
życzenia. Będzie musiała przedyskutować to ze swymi 
nauczycielami.
   - Nie - odparła miękko. - Nie zamierzam wnosić skargi. 
Czy mógłby mnie pan jednak odprowadzić do mojego wyjścia? 
Myślę, że przydałoby mi się oparcie.
   Ostatni raz widziała Wiktora, kiedy przez ramię 
podziękowała mu za kolację. Zrównoważony ton jej głosu 
musiał być dla niego bardziej denerwujący niż cokolwiek, co 
mogłaby powiedzieć. Zostawiła go tak stojącego, obnażonego i 
bladego.
   Łagodny, lecz silny uchwyt oficera podtrzymującego jej 
ramię pomógł Io odejść z podniesioną głową. Wiedziała, że 
gdzieś w mroku restauracji obserwuje ją jeszcze jedna osoba 
- ktoś, komu brak odwagi, żeby się pokazać. Io nie chciało 
się nawet szukać w cieniu tych znajomych oczu. Nigdy ich 
już nie zobaczy.

,..Wcześniej zapoznaliśmy się z wyjątkami z dzieł autorów 
wychwalających dobrodziejstwa systemu przemysłowego opartego 
na wydajnych procesach montażu biologicznego. I nie ma 
żadnych wątpliwości, że techniki te w znacznym stopniu 
przyczyniły się do relatywnego komfortu, w jakim żyje dziś 
dziewięć miliardów ludzi, a zwłaszcza do tego, że nikt z 
nich nie głoduje.
   Mistycyzm katolików madryckich, ich religijna odraza do 
nawet całkowicie dobrowolnego wykorzystywania ludzkiego 
układu rozrodczego w przemyśle, jest w dzisiejszych czasach 
podzielany przez niewielu. Odwrotnie, przywilej biedaków do 
korzystania ze zdolności ich ciał, uświęcony jest przez 
prawo dotąd, dopóki ochotnicy uzyskują odpowiednie 
kwalifikacje i ograniczają się do licencjonowanego 
materiału, nie będącego embrionami ludzkimi.
   Mimo to pojawiają się też krytyczne opinie na temat tego 
systemu, odnoszące się do spraw bardziej racjonalnych - 
naukowych, biologicznych, ekonomicznych i kulturowych. 
Wyrażają one obawę, że samo nasze fundamentalne podejście do 
życia jako takiego z każdym dniem ulega powolnej, lecz 
głębokiej przemianie. I zmiany te zachodzą bez właściwego 
rozważenia ich możliwych długofalowych konsekwencji. Oddając 
im sprawiedliwość, wątpliwości te należy traktować 
poważnie...
                   PRZEGLĄD PROBLEMÓW WSPÓŁCZESNEGO ŚWIATA, 
                                           Nowy Jork, 2049

,..Być może nadejdzie czas, kiedy te wyjątkowo surowe 
przepisy, dotyczące uzyskiwania zezwoleń będą mogły zostać 
złagodzone. Tymczasem jednak faktyczna wartość tego 
szczególnego produktu dla społeczeństwa - niewątpliwie 
najcenniejszego wyrobu, produkowanego przez jakąkolwiek 
społeczność - przekonała zarówno prawników, jak i wyborców 
do uznania, że ten jeden zawód wymaga szkolenia, 
kwalifikacji i szacunku, jak żaden inny...
                                    AKT O AKCEPTACJI, 2039

   Jeszcze jednym ujemnym aspektem prac jajowych był długi i 
zdecydowanie zbyt realistyczny poród. Io uwierzyła lekarzom 
na słowo, że w dalszym ciągu jest on nieco łatwiejszy 
aniżeli "autentyk". Stanowiło to jednak niewielką pociechę.
   Nie żeby specjalnie obawiała się trudności czy wysiłku. 
Io wiedziała, co robi.
   Jednak Joey trzymał ją za rękę podczas męki przejścia. A 
potem otarł pot z jej czoła. - To tylko część usług 
zapewnianych przez agencję - powiedział jej. Jeszcze jeden 
powód, dla którego tak niewiele klientek kiedykolwiek go 
opuściło.
   Oczywiście Io wiedziała lepiej. Joey, niech Bóg go ma w 
swej opiece, naprawdę się tym przejmował.
   - Czy pamiętałam, żeby przekląć cię za to, że mnie w to 
wrobiłeś? - zapytała, kiedy najgorsze już minęło.
   - Niestety. Zapomniałaś - Joey uśmiechnął się. - 
Straciłaś swoją szansę. Zgodnie z tradycją nic, co powiesz 
podczas przejścia, nie może być użyte przeciwko tobie. Może 
następnym razem.
   - Mówiłam ci już, Joey, nie będzie żadnego...
   - Szszsz. Porozmawiamy o tym później. A teraz skoncentruj 
się. Najgorsze już za tobą, ale wciąż jeszcze czeka cię 
sporo mocnego parcia.
   - Dobra.
   Drżenie. Pierwszy znak. Io skupiła się na swym oddechu i 
była przygotowana, gdy nadeszły kolejne skurcze.
   - Dobrze, dobrze - pochwaliła ją przemysłowa położna. Ta 
techniczka pracująca dla Technique Zaire dyrygowała swymi 
podwładnymi z szorstką precyzją. - Teraz proszę nastawić się 
na ostatni wysiłek.
   - Ach! - Io gwałtownie wypuściła powietrze. - Ach! - A 
potem straciła poczucie czasu. Poczucie świadomości. Chwila 
za chwilą wykonywała polecenia tych, których zadaniem było 
jej pomóc. Kilka razy krzyknęła głośno, dokładnie tak, jak ją 
tego nauczono, oszczędzając siły na ostateczny moment.
   Kiedy wreszcie nadszedł, był prawie rozczarowaniem. 
Przejście, uwolnienie, wydobycie. Przerwanie jakże znajomego 
złącza.
   Pustka.
   Zakrzątani technicy nie poświęcali jej ani krzty uwagi. 
Nawet Joey rzucił się naprzód z niecierpliwością. Kiedy 
wrócił, jego oczy lśniły.
   - My... myślałem, że to będzie statkomózg, Io, myliłem 
się jednak. To  g w i a z d o m ó z g!
   - G-gwiazdomózg?
   - Tak! Porządny, duży, zdrowy gwiazdomózg. Jedyny 
biofabrykowany produkt licencjonowany do użycia prawdziwych 
ludzkich genów! Jedyny, który  c z u j e!
   Dolna warga Io zadrżała. W jej oczach zakręciły się łzy. 
Zaczęła szlochać. Joey, biorąc to za oznakę radości, pysznił 
się dalej.
   - Jezu, Io, on będzie m y ś l a ł. Pilotował gwiazdoloty. 
Na miłość boską, dyskutuje się nawet projekt ustawy, 
przyznającej im prawa obywatelskie! Czy wiesz, ile płacą 
za zdrowy...
   Głos Joeya brzęczał dalej, ciche zawodzenie źle 
skierowanego entuzjazmu. Io wyłączyła się. Zakryła ramieniem 
oczy tak, by nie widzieć, kiedy podeszli, aby pokazać jej 
coś opatulonego w pieluszki.
   Nie wiedzieli. Nie mogli wiedzieć, jak się czuła.
   Jej piersi pulsowały, kiedy przytwierdzali maszynę do 
pierwszego odciągania, łagodzącego nieznośne napięcie. 
Eksploatacji drugorzędnego produktu z prawej. Trzeciorzędnego 
z lewej.
   Produkt trzeciorzędny. Siara i ludzkie mleko, pięć pensów 
gram.
   Lewa pierś wysyłała niechciane sygnały do jej mózgu.
   - Io, właśnie mi powiedzieli. Są tak z ciebie zadowoleni, 
że chcą odnowić...
   - Och, Joey! - krzyknęła. - Proszę cię, odejdź! - Jej 
głowa zakołysała się. - Po prostu idź już.
   A więc odeszli, pozostawiając ją zasłuchaną w rytmy, 
odgłosy maszyn, bicie własnego serca, śpiew krwi w żyłach.
   "To musi być tego warte" - pomyślała. Modliła się. Musi!

Do: Pani Iolanthe Livingstone,
Marina Drive 93,
Ellesmere Port, Merseyside
Nadawca: Departament Akceptacji i Zezwoleń.
Oddział na Wielką Brytanię

Szanowna pani Livingstone,
   Z ogromną przyjemnością zawiadamiamy, że wyniki testów, 
staż, doświadczenie i rekomendacja instruktorów zdołały w 
sumie przekonać Zarząd, iż naprawdę kwalifikujecie się do 
otrzymania zezwolenia, o które prosicie. Wytrwałą pracą 
zdobyliście umiejętności tak cenne dla całej ludzkości. 
Umiejętności, które doprowadzić mogą do uzyskania nowej 
generacji ludzi, nareszcie wolnej od nękających nas od 
wieków okrucieństwa, strachu, nerwic i nie spełnionych 
możliwości - plag, które o mało nie zniszczyły naszego 
świata i do dziś ciężko nas doświadczają.
   Z pewnością wasza osoba i zawodowy entuzjazm dodadzą nam 
nowych sił w walce o tę lepszą przyszłość.
   A zatem od dzisiejszego dnia zostajecie niniejszym 
upoważnieni do podjęcia najbardziej wymagającej i 
najważniejszej ze wszystkich pracy.
   Gratulujemy. Jesteśmy pewni, że będziecie doskonałą 
matką.
   Dla dobra dziecka...
                              Przełożyła Paulina Braiter

                         DAVID BRIN
Niedawno przedstawialiśmy powieść tego autora: delikatną, 
zabawną fantazję "Stare jest piękne" ("Nowa Fantastyka" nr 
2-6/90). Tym razem opowiadanie zupełnie odmienne, zarówno 
jeżeli chodzi o treść, jak i klimat. "Akord" to twarda 
fantastyka kierująca się w stronę cyberpunku, o głębokim 
przesłaniu moralnym. Jeszcze inna jest najnowsza powieść 
Brina. Sam autor pisze o niej tak: ...Prędzej czy później 
większość pisarzy SF odczuwa pokusę napisania 
najtrudniejszego rodzaju przyszłościowej powieści... 
szczegółowej konstrukcji świata  z a  p i ę ć d z i e s i ą t
l a t. (Aby przewidzieć sytuację za lat pięć czy dziesięć, 
wystarczy tylko wziąć parę współczesnych trendów i nieco je 
wyolbrzymić. Opisując świat kilka stuleci naprzód po prostu 
dużo wymachuje się rękami!). W każdym razie chyba nadeszła 
moja kolej, bowiem akcja "Ziemi" rozgrywa się dokładnie za 
pół wieku, i można w niej znaleźć dosłownie wszystko: 
otoczkę ozonową, efekt cieplarniany, geologię, ewolucję, 
hipotezę o Ziemi jako żywym organizmie, teorię świadomości, 
czarne dziury, dziurawiące przestrzeń naokoło i zżerające 
wnętrzności planet... co tylko chcecie...
                                               D.M.

