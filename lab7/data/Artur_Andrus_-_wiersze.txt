
"Manifest niełatwej rezygnacji trzydziestoparolatków" 

To My! Od niedawna bogaci
Trzydziestoletni faceci,
Jeszcze nie łysi, nie szpakowaci
Ale już też nie bruneci...
To My! Spadkobiercy herosów...
Zbieramy do kalendarzy
Kody kreskowe od papierosów
I wizytówki lekarzy.
To Nam! Na hucznym bankiecie
Zza zaciśniętych mocno szczęk
Wyrwie się prawda o świecie,
Cichy, bolesny jęk:

Koledzy! Dobrze już było!
Koledzy! Przeszło już obok!
Pierwszą młodość i drugą miłość
Koledzy! Mamy za sobą!
Koledzy! Już jest po walce!
A bój koledzy był srogi...
Młodzi wspinają się na palce...
Ustąpmy im z drogi...

To My! Do niedawna seksowni,
Najprzystojniejsi na świecie...
Karnet na basen i do siłowni
Zgubiliśmy przy bufecie.
To My! Naśladowcy huzarów...
Pędzcy z prędkości gromu
Tylko, że czasem bez okularów
Nie można trafić do domu.
To Nam! W głębokim ukryciu
Zza przygryzionych mocno warg
Wyrwie się prawda o życiu
Zestaw żałosnych skarg:

Koledzy! Dobrze już było!
Koledzy! Przeszło już obok!
Pierwszą młodość i drugą miłość
Koledzy! Mamy za sobą!
Koledzy! Już jest po walce!
A bój koledzy był srogi...
Młodzi wspinają się na palce...
Ustąpmy im z drogi...

To My! Pokolenie uparte!
Niepospolitość prawdziwa!
Że ktoś cię nazwał starym lampartem?
To zaszczyt, nie inwektywa!
To nic! Że nas mają w pogardzie!
Kolego! Do góry głowa!
To sztuczne zęby gryzą najbardziej,
A włosy można farbować!
To Nam! Z ramieniem na duszy
Uda się stworzyć zwarty szyk,
Strzelanie w krzyżu zagłuszy
Głośny, radosny krzyk:

Koledzy! Było jak było!
Koledzy! Równać czwórkami!
Druga młodość i trzecia miłość
Koledzy! Jeszcze przed nami...
Koledzy! Walka zaczęta!
A bój koledzy jest srogi...
Młodzi stąpają nam po piętach!
Podstawmy im nogi!

Jak potknie się szczeniak,
To cap go za dziób!
Nie godzien całować
Naszych starczych stóp!



"Wierszyk pasażera pociągu Intercity "Lajkonik", który jadąc z Krakowa do Warszawy na konferencję "Tak, jestem Europejczykiem", zauważył, że wiosna przyszła" 

Patrzę jak kraj porasta wiosną,
Jak las wybudza się z narkozy...
Och! Jak te brzozy pięknie rosną!
Polska to Kraj Rosnącej Brzozy!

W podróży czas mi się nie dłuży...
Jedno mnie tylko trochę męczy,
Że obok siedzi taki Murzyn
Z pluszowym misiem w barwach tęczy.

Jak w tym wagonie czysto, świeżo...
Młoda Hinduska z małym dzieckiem...
A prawosławni wciąż nie wierzą
W proboszcza z Rawy Mazowieckiej...

A o jadących pierwszą klasą
Złego bym słowa nie powiedział...
Choć jeden Żyd i jeden mason
Przypada tu na jeden przedział.

Morał wierszyka będzie krótki.
Jak miecz na łeb skazańca spadnie:
Ludzie! Do nędzy prostytutki!
Cieszcie się, kurna, że jest ładnie!

I nam się też pozwólcie cieszyć
Z tych ciepła stopni kilkunastu...
Proszę w imieniu całej rzeszy
Sceptycznych euroentuzjastów.


"ROZMOWA Z DEWELOPEREM" 

"A jak się Pan wybuduje
Na Conrada (róg Reymonta),
Posadzimy Panu tuje
W kształcie dziewiętnastokąta.
Piękne tuje, tuje zdrowe,
Bo tak wpływa na nie
W pełni samoobsługowe
SZTUCZNE NAWADNIANIE.

Sadzi się je wczesną wiosną
W szklarniach z kryształowych luster...
One bardzo łatwo rosną
Bo są w środku całe puste...
Takie same mają Włosi
I Amerykanie.
I nie trzeba wody nosić.
SZTUCZNE NAWADNIANIE.

A jak się Pan wybuduje
Na Węgrzyna (boczna Hańczy),
Posadzimy Panu tuje
O zapachu pomarańczy.
Zamiast łąki, zamiast lasu,
Gratis Pan dostanie
Symbol naszych nowych czasów:
SZTUCZNE NAWADNIANIE".

Czasem mi się tak wydaje,
Proszę starszych i młodzieży,
Że ostatnio naszym krajem
Rządzą ci deweloperzy.
Bo tak sobie chodzę, patrzę,
Panowie i Panie...
Na ulicy i w teatrze...
SZTUCZNE NAWADNIANIE.

Ludzie nucą pieśń radosną
W domach z kryształowych luster...
Teraz ludzie łatwo rosną
Bo są w środku całe puste... 


"Wiersz o tym, że Włosi nieprzypadkowo mówią : Bambino Jesu"* 

Może Tobie idą ząbki,
Albo Ty masz kolkę.
A możeś Ty Dziecineczko
Już zmęczona folkiem...

Dwa tysiące lat Ci grają
Pastuszki i drwale,
W każdej szopce Krakowiacy,
Kurpie i Górale.

My Ci w darze przynosimy
Mały Panie Jezu
Zestaw chwytów na gitarę
Z antologią jazzu.

Może Ty już nie chcesz słuchać
Średniowiecznych bardów,
Może byś się ukołysał
W rytm naszych standardów ?

Może zamiast harf anielskich
I kościelnych dzwonów
Wolisz w "Lulajże Jezuniu"
Solo saksofonu ?

Żebyś mógł posłuchać sobie
Gdy ścichnie stajenka
Położymy Ci na sianku
Małego diskmenka,

Żebyś mógł narobić czasem
Ładnego hałasu
Tu masz takie pokrętełko
Do podbicia basów...

Słuchaj jazzu Mały Jezu
Niech Ci skatem śpiewa wiatr
Daj nam w zamian za muzykę
What A Wonderful Świat. 

* czytaj: Bambino Dżezu 


"Wiersz o tym, że pod koniec XX wieku coś się stało z prawdziwymi mężczyznami" 

Dom zbudował, syna spłodził, 
Drzewo wkopał w ziemię żyzną, 
Oto dowód, że mężczyzna... 
Że mężczyzna jest mężczyzną. 

Ta zasada nie pasuje 
Do mojego brata Jurka: 
Mieszka bloku, nie ma szpadla, 
Urodziła mu się córka, 

Nie buduje i nie sadzi, 
Synem też się już nie zajął. 
Oj panowie, strasznie nam się 
Wymagania obniżają... 

Jak tak dalej pójdzie to 
Dwa warunki nam wystarczą: 
Trzeba będzie mieć platfusa 
I działalność gospodarczą... 



"Wiersz o tym co będzie kiedy przyjedzie
ciotka Gerda i że po co te porównania ?" 

Już wiem, że kiedy przyjedzie
Z Holandii ciotka Gerda
Nie omieszka powiedzieć,
Że Gdańsk to mały Amsterdam.

Zawsze gdy wpada w gości
Rzuca to mądre stwierdzenie,
Lecz z racji jej zrzędliwości
Pomija się je milczeniem.

I tylko Bazyl - brat Gerdy
Zwany w rodzinie Kolosem
Patrząc w sałatkę z konserwy
Zaczyna mruczeć pod nosem:

"No tak... No jeszcze mi powiedz,
Że to jest małe przyjęcie,
Postój taksówek w Piotrkowie
To takie małe Okęcie,

Że weekend na ogródkach
To takie małe wakacje,
Pół litra to mała wódka
(No tu akurat masz rację),

Seicento państwa Korbielów
To taka mała rakieta,
Ty jak nałożysz kapelusz...
Mała królowa Elżbieta..."

Wyznam, że z wujem Bazylem
Poglądy mamy tożsame.
Bo Gdańsk jest Gdańskiem. I tyle!
Amsterdam jest Amsterdamem!

Zalew Soliński - Solińskim
A na nim łódki jak łódki...
Ten wiersz napisał Gałczyński.
Co z tego, że malutki?


"Wiersz o tym, że powinniśmy wybaczać, ale pamiętać,
a zwycięstwo musi być po naszej stronie " 

Jan Świteź - mąż niejakiej
Jadwigi Świtezianki
Przysiągł, że będzie miał tylko
Skandynawskie kochanki


Żeby z tej namiętności
Móc chociaż trochę korzystać
Pływa co dwa tygodnie
Ze Świnoujścia do Ystad.


Na szczęście dużo zarabia
Gdyż jest nauczycielem
I w związku z tym dobrobytem
Pozwala sobie na wiele


Jednej kupuje róże
A drugiej kupił palmę
Ma trzy kochanki w Sztokholmie,
Dwie w Lundzie i jedną w Malme.


Kiedyś wyznał kolegom:
"Ja je tak bałamucę
Po czym ni stąd ni zowąd
Po prostu je porzucę


Bo co mi tam jakaś Grecja,
Włochy, Hiszpania czy Francja,
Porzucić Skandynawkę!
To jest ekstrawagancja!"


Państwo być może myślą,
Że Świteź jest idiotą
Nie! On tylko w ten sposób
Bierze odwet za potop.


Dwie zostawił z długami,
Jedną zostawił z dzieckiem
I tylko jednej nie uwiódł...
(Nazwał ją "Klęską pod Kłeckiem"


To na pamiątkę porażki
Wojsk Stefana Czarnieckiego
W maju roku tysiąc sześcset
Pięćdziesiątego szóstego)


Spójrzcie na Jana Świtezia
Mężczyźni, młodzieńcy, chłopcy
Czas pomścić tę biedną ziemię
Sponiewieraną przez obcych


Niech każdy sobie wybierze
Dowolny fakt historyczny
I niechaj śmiało przyjemne
Połączy z patriotycznym!


(Śpiew): Obok orła znak Pogoni, znak Pogoni
I szwedzka Korona
Różne są pojęcia zemsty
I ojczyzny łona... 


Wiesiek idzie 

Raz staruszka błądzącego w lesie.
Ujrzał lisek przywiędły i blady.
I pomyślał: "Znowu idzie Wiesiek
Wiesiek idzie, nie ma na to rady"

I podreptał do nory po ścieżce
I oznajmił stanąwszy przed chatą.
Swojej żonie lisicy Agnieszce
Wiesiek idzie, nie ma rady na to.

Zaś lisica zmartwiła się szczerze
I machnęła łapkami obiema
Matko Boska! Bądź ostrożny, Jerzy
Wiesiek idzie, rady na to nie ma

Może przybyć już dziś albo jutro
Lub pojutrze, a może za tydzień
Może nieźle przetrzepać nam futro
Nie ma rady, Wiesiek, Wiesiek idzie

A był sierpień, pogoda prześliczna
I tętniło życie w zagajnikach.
Oprócz lisów nikt chyba nie myślał
O nadejściu Wieśka kłusownika

Ale cóż, one żyły dość długo
Łby na karkach miały nie od parady.
I wiedziały, że prędzej czy później
Wiesiek przyjdzie, nie ma na to rady

Na podstawie "Jesień idzie" Andrzeja Waligórskiego
i Olka Grotowskiego 



Jarocin 

Nie wierzę w prawdziwe uczucie
Nie wierzę w uczciwe przymierze
Nie wierzę w prawdziwe uczucie
Nie wierzę w uczciwe przymierze
Nie wierzę do tego stopnia
że nawet sobię nie wierzę
Nie wierzę do tego stopnia
że nawet sobię nie wierzę

Nie wierzę w świętości, moralność i prawa
Moim ojcem haszysz, moją matką trawa
Nie mam celu w życiu, niewiele mam w głowie
Mam tylko gitarę i siostrę w Rzeszowie
Nie znoszę nakazów, dyscypliny, ładu
Kocham rock'n rolla, tera wszyscy czadu


Nie wierzę w prawdziwe uczucie... 

Nie szanuję starych, młodych nie szanuję
Nie skończyłem szkoły, nigdzie nie pracuję
Ludzie mnie nie lubią, nie znoszą właściwie
Jak spojrzę na siebię, to im się nie dziwię
Nie kocham rodziny, narodu i kraju
Kocham rock'n rolla, tera wszyscy dają


Nie wierzę w prawdziwe uczucie... 

Żyję dla muzyki, nie dla dobra sprawy
Słucham Metallici, czasem Okudżawy
Słucham ćwierku ptaków, szeleszczenia drzewa
Szumienia strumyka. Kur**! co ja śpiewam?
Durna to piosenka, makabryczne rymy
Ludzie dajcie czadu, zara kończymy 

Nie wierzę w prawdziwe uczucie...

Beczka piwa 

Pamiętał tylko tyle, że dziewczyna jego włosy miała blond
Pamiętał, że przyjechał skądś, lecz nie pamiętał kiedy ani skąd
Urodził się, ale nie wie gdzie, potrafi pisać i modlić się
Lecz czemu po bułgarsku - jeden Bóg naprawdę tylko wie
Pewnego przedpołudnia gdy dostojnie wszedł do restauracji "Dryf"
Zamówił beczkę piwa, piwo i osiem piw
Usiadł zmarszczył krzaczastą brew
W tętnicach mu zaszlochała krew
A duszą targnął płaczliwie tęskno-rzewny śpiew

La, la, la... *2

Pamiętał wiatr bułgarskich gór, owieczek stado i ogniska swąd
I Marię Konopnicką znał i ni cholery nie pamiętał skąd
Tatuaż krył jego tors i bark, miał tłuste włosy i tłusty kark
I dres z nadrukiem klubu HKS "Podhale" Nowy Targ
W plecaku miał swój cały świat, kamieni kilka, chleb i wina dzban
I płytę kompaktową z przebojami Top-one
Wspomniał zapach ojczystych łąk, rodzinną wieś i przyjaciół krąg
I znów w nim targnął płaczliwie tęskny protest-song

La, la, la...

(ostatniej zwrotki nie ma - należy wymyślić na poczekaniu, np; rzecz dzieje sie w klubie polskim w Chicago, pięciu gast-arbaiterów zebrało się i przestało udawać Amerykanów, zamówili beczkę piwa odbili szpunt i postanowili nauczyć śpiewać tych jankesów) La, la, la...
(Gitara się zepsuła, ale to nic, z beczki można bęben zrobić)... 





Utrzymany w formie listu otwartego 
wiersz o tym, że problemy dzieci 
należy traktować poważnie 

Chciałbym bezwzględnie stwierdzić
W imieniu własnym i Jacka,
Że całe "Dzieci z Bullerbyn"
To fikcja literacka.

Tym samym stwierdzić chcemy,
Że myli się, kto sądzi,
Że największe problemy
To: zarost, seks, czy trądzik.

Bo również los maluchów
Jest podle byle jaki...
Kogo nie gryzą pieluchy,
Kogo nie męczą mleczaki,

Kto się nie dławi serkiem,
Nie daje buzi dziadkom,
Nie bawi się wiadrekiem,
Nie rani sie łopatką,

Kogo tabuny ciotek
Nie obnoszą na rękach
I komu od grzechotek
Po prostu łeb nie pęka,

I komu niania Hanna
Nie śpiewa: "Ti, ti! Kicia",
I kogo nie mdli mamma, 
Ten, kujwa*, nie zna życia!

*Eufemizacja przez zamianę jednej głoski; nagłos i wygłos
zostają, dzięki czemu łatwo rozpoznac całość ("Słownik 
eufemizmów polskich", PWN 1998, poz. 1942., s. 214.) 





"Wiersz o tym, że chłopom chodzi o jedno" 

On miał na imię, powiedzmy, Diego
Ona, powiedzmy, Lidka.
On był, powiedzmy, wyglądu średniego,
Ona, powiedzmy, niebrzydka.

W ubiegłym roku, w karnawale
Wpadli na siebie na schodach.
On - jak to mówią stary kawaler
I Ona - panna młoda.

Kontynuując opis tej pary
Może wyjaśnić wypada:
On nie był wcale tak bardzo stary,
Z tą młodą to też przesada.

I teraz winna zjawić się miłość
I wszelkie trudy zwyciężać.
Lecz Jemu bez żony dobrze się żyło,
A Ona szukała męża.

Ona spojrzała i szybka uciekła
Bo w tym tkwi sprawy sedno,
Że Ona w mężczyźnie szukałaby ciepła,
A chłopom chodzi o jedno.

Niniejszy wiersz rymowany krzywo,
Jeszcze jedno sedno ma:
Że chłopom jeszcze chodzi o piwo,
Ale co najmniej dwa.

"Wiersz o tym, że nie wiadomo o co nam chodzi" 

Na targowisku w Targowiskach
W województwie dolnośląskim
Dwaj diecezjalni księża 
Kupowali książki.
Wybrali coś Hrabala
Eseje Mc Luhana
Oraz biografię Agaty Christie 
Wydanej przez Ars Christiana
Całą tę sytuację
Przy bramie od strony ulicy
Uważnie obserwowali
Miejscowi katolicy
- Patrz pan, - rzucił któryś
- Jak to się rwie do steru!
Już nawet targowisko 
Jest, prawda, w szponach kleru!
Ja zasadniczo nie jestem prawda, antysemita
Ale prawdziwy Polak przecież 
Książek nie czyta
Mój brat pracuje w archiwum
I takie akta odkopał
Z których wynika, że Stan Wojenny
Wprowadził episkopat!
Wybiła osiemnasta
Ucichły wszelkie spory
I wszyscy zgodnym krokiem
Ruszyli na nieszpory
I wszyscy jednym głosem
W czasie nabożeństwa
Modlili się żarliwie
O zdrowie duchowieństwa
Z całej tej opowiaski
Myśl wysnuwam taką:
Że gdyby Pan Najwyższy 
Wybrał sobie Polaków
I kazał Mojżeszowi 
Prowadzić Wybrany Naród
To naród ów by stanął 
Po kilometrach paru
Założyłby na pustyni 
Stowarzyszenie "Orzeł"
Którego przewodniczący
Powiedziałby "Panie Boże,
Dziesięć, prawda, przykazań 
Pan podarował Żydom
Slowianie bez czternastu
Dalej, prawda, nie idą!
Pan Bog całą tę sprawę
Przedumałby przy piwie
I zostałby przy Żydach
I wcale Mu się nie dziwię!



"Żeby się sobą zauroczyć" (dwugłos) 

Ja mam rzekomo trochę wdzięku
Ty masz jaskrawo smutne oczy
Znajdzie się zatem jakiś powód
Żeby się sobą zauroczyć

I żeby to zauroczenie
Ująć w banalnie wielkie słowa,
Żeby się sobą pozachwycać,
Żeby się sobą rozkoszować...

Ja Cię odszukam bez kłopotu
W tłumie tak zwanych zwykłych ludzi,
Potem się Tobą będę cieszyć,
A Ty się przy mnie nie zanudzisz

Znajdziemy powód by być z sobą,
Żadnych wymagań, planów żadnych
- Ty będziesz piękna...
- A Ty mądry...
- Ty będziesz dobra...
- A Ty ładny...

A potem sam się znajdzie powód
By zwątpić czy to się opłaca
Znajdziemy powód by odchodzić
I sto powodów, żeby wracać

Gdzie nie spojrzymy będzie ładnie,
Bo zamieszkamy wśród ogrodów...
Znajdziemy powód by być z sobą
Albo będziemy bez powodu...



"Wiersz o tym jak to czasem człowiek nie zauważy..." 

Pan Janusz wrócił do domu, 
Rzucil się żonie na szyje 
"Basiu,mam straszn wiadomość... 
"Adam Mickiewicz nie żyje!" 


Zmartwiła się pani Barbara, 
Na twarzy ma wyraz troski. 
"Mój Boże... Żeby tak zaraz 
Po roku Mickiewiczowskim? 


"Więcej - ciągnął pan Janusz - 
Mówią, ty moje kochanie, 
Że po pierwszym przegranym 
Na Śląsku drugie powstanie, 


Że było Przymierze święte 
I spore zmiany u steru, 
Wałęsa był prezydentem, 
A trochę wcześniej był Bierut. 


Już wiedzą,co to jest siła 
I jak ona działa na ciało, 
A Konopnicka odkryła, 
Że coś tam słonko widziało... 


I popatrz... Mijają lata, 
Ktoś rodzi się, ktoś umiera... 
A do nas poza Polsatem 
Kompletnie nic nie dociera" 




"Wiersz o tym, że internautom
życzę jak najlepiej, ale niech
cyberprzestrzeń pamięta, 
że jeszcze ludzkość
nie zginęła..." 

Opuszki palców klawiatura
Niech delikatnie Państwu pieści,
Niech Państwu czasem mysz zaszura,
Niech Państwu modem zaszeleści.


Niech ciepło się krystalizuje,
Niech wirus żaden się nie wwierca,
Niech przyjdzie kilka empetrójek
Z nagraniem rytmu bicia serca.


Pozdra.www.iam serdecznie
Artur Andrus

Post Scriptum:
Przepraszam jeśli popełniłem
jakieś błędy w terminologii fachowej.
Jestem bardzo prymitywną
formą wirtualną.


I jeszcze jedno:

"Ale - jak mawia Jan Łebmajster 
Sieć musi wiedzieć, kto tu rządzi,
Więc czasem bierze się wichajster
I sieci się odcina prądzik".



"Jeśli chcecie gdzieś przenosić
to w Bieszczady"

sł. A. Andrus, muz. A. Sikorowski
śpiewają: Olek Grotowski, Małgorzata Zwierzchowska 


Warszawiacy śpiewają o Wiśle
Ci z Olsztyna śpiewają o Łynie
Ci z Katowic o ciężkim przemyśle
My śpiewamy o tamie w Solinie

Tutaj wszystko ładniejsze i lepsze
W porównaniu na przykład z Krakowem
Czysta woda i czyste powietrze
Choć pod Jasłem są pola naftowe

Wielkie nieba, co za wrzawa
Chcą przenosić, ale gdzie?
Olsztyn, Kraków, czy Warszawa
A ja jednak myślę, że

Jeśli chcecie gdzieś przenosić to w Bieszczady
Bo to idealne miejsce dla stolicy
Komuniści z ludowcami mogą wchodzić
tu w układy
W razie czego mają blisko do granicy

Tu najlepszy, najżyczliwszy żyje naród
I nieprawda, że tu bieda, głód i nędza
Na mieszkańca nam przypada samej ziemi
6 hektarów
Tona drewna, niedźwiedź i 2/3 księdza

Spoglądają krakowscy poeci
Na warszawskich poetów z wysoka
Lecz przypomnę panowie, że przecież
Już przed wami był Grzegorz z Sanoka

Po tych ścieżkach pan Szwejk spacerował
Był Jagiełło z małżonką i świtą
Przebywała tu Bona królowa
Oraz Gierek z Josipem Broz Tito

Wiatr się tłucze po Tarnicy
Otulonej płaszczem gwiazd
Ale wróćmy do stolicy
I powtórzmy jeszcze raz

Jeśli przenieść to w Bieszczady, bo panowie
Każdy z was odnajdzie tutaj coś swojskiego
Jak przed laty w gęstym lesie stoją dacze
w Arłamowie
A w Jabłonkach stoi pomnik Świerczewskiego

Tu najlepszy, najżyczliwszy żyje naród
I nie prawda, że tu bieda, głód i nędza
Na mieszkańca nam przypada czarnej
ziemi sześć hektarów
Tona drewna, niedźwiedź i 2/3 księdza

Więc przenieście tę stolicę pod Tarnicę
Gdzie nocami diabeł z lichem w karty rżnie
Proszą o to Małgorzata - dziecko Łodzi robotniczej
I stoczniowiec z Gdańska - Aleksander G.


"Zabierzcie mi gitarę" 

Lasiciate mi cantare
Con la gitarra in mano
Lasciate mi cantare
Sono l'Italiano 

Już chyba jesień bo już ptaki w drodze
Kolejny sezon westchnień i zawodzeń
Maluję imię Twe na ścianie
Bazyliki w Mediolanie, moja Miła

I tęsknię każdym mediolańskim świtem
Do naszych pól złoconych zwłaszcza żytem
Pamiętam Ciebie w tamto lato
Gdyś mówiła mi, Beato, o malarstwie włoskim

Może nie bardzo byliśmy roztropni
Na dworze upał - jedenaście stopni
A my w upale 
O Aniele Michale...

Zabierzcie mi gitarę
Niechaj obeschnę trochę
Zabierzcie mi gitarę
Właśnie jestem mokrym Włochem

Zabierzcie mi gitarę
Nie róbcie pośmiewiska
Jestem prawdziwym Włochem
Ale ze Skarżyska

To samo słońce na tym samym niebie
Ci sami ludzie żyją obok siebie
Tak samo marzą i się śmieją
I z nadzieją spoglądają w kalendarze

U nas w Italii był upalny sierpień
Ty nawet nie wiesz jak ja tutaj cierpię
Ale nie mówmy o dewiacji
Tylko wróćmy do wakacji na Mazurach

Pamiętasz jakeś pasła gąski w parku
I jak rozbiegły Ci się po Lidzbarku
I jak nad ranem
Wróciły same, skubane

Zabierzcie mi gitarę
Niechaj obeschnę trochę
Zabierzcie mi gitarę
Znowu jestem mokrym Włochem

Zabierzcie mi gitarę
Nie róbcie pośmiewiska
Jestem prawdziwym Włochem
Ale ze Skarżyska


Ra ra ra ra ra ra ra...
E tutti cantiamo!


Zabierzcie mi gitarę
Lub dajcie mi po pysku
Zabierzcie mi gitarę
Koniec teledysku!
"Wiersz o jesieni 
z pointą opartą 
na motywach ludowych" 

Jesień... Jesień...
Lecą listki
Jesień... Jesień... przede wszystkim
Jesień... Jesień... liście lecą
Liście lecą jak Bóg wie co
Jesień... Jesień... w kalendarzach
Jesień... - chyba się powtarzam
Jesień... Jesień... ozimina
Oj di ri di, oj di di na

"Wyjechał Enrique..." 

Wyjechał Enrique
Nie ma go już
Któż nam wypełni tę pustkę, któż?
Wyjechał Enrique nasze Słoneczko
Z dwudniowym zarostem
Z trzydniową czapeczką
Wyjechał Enrique, więc może tymczasem
Ja będę Państwa Iglesiasem



"Wiersz o chłopcach z plakatów" 

Chłopcy! Zejdźcie z plakatów.
Idźcie wy chłopcy do domu.
A bo to wasza zabawa
Potrzebna chłopcy komu?


Czyście spytali dzieci? 
Czy któryś z was się odważył
Zapytać co one czują
Gdy ktoś wam maźga po twarzy?

Gdy wam na czołach gwiazdy,
A na policzkach skazy,
Kiedy przy waszych nazwiskach
Piszą brzydkie wyrazy?

A może one się wstydzą
Ojcom Wagi Państwowej
Powiedzieć, że wolą na ryby 
I że chcą waty cukrowej?

Chłopcy! Zejdźcie z plakatów.
Zdejmijcie z broni bagnet,
Wróćcie do swoich dziewczyn,
Powiedzcie im, że są ładne...

A nie, że "...białe, że czarne...",
Że "...wielka rodzina Polaków...",
Że "...wspólny Dom...", że "... Ojczyzna...",
Obierzcie chłopcy ziemniaków,

Napijcie się chłopcy mleka
(Stoi na półce z miodem)
Zajmijcie się chłopcy sobą...
Po co od razu narodem? 

(wrzesień 2000 - w czasie kampanii wyborczej) 


"Zatęsknienie, albo rzecz
o skromności autora" 

Wysunąć się spod gęstwiny
Spełnionych Różą Młodości słów.
Przepłynąć kręte godziny,
Wrócić i stanąć. I wzlecieć znów...
Spoglądać na pobielone
Oddechem tęsknym cienie
ścian...

Gdzie MY? Gdzie ONI?
Gdzie One?
Gdzie się zaprószył ta-
jemny stan? 

Ile w NAS żaru zostanie?
Czy też zostanie zaledwie ból
Gdy skończy się wypalanie
Pamięcią NASZĄ złoconych pól...
Ile zostanie meandrów
Z tych zaklejonych w kopertach? 

No proszę - to tylko Andrus
A jakbym czytał Herberta



"Wiersz o tym, jak to czasem
chłopaki się gubią" 

Chłopaki z Bieszczad w mieście stołecznym
(A coraz częściej tu zjeżdżają)
Oddają się niebezpiecznym
Praktykom i zwyczajom


Chłopaki z Bieszczad tu w stolicy
Żyją jak inni ludzie:
Spodnie kupują na ulicy,
Jedzenie w samie i fastfudzie


Cieszą się, że im idzie gładko,
Że dobrze im w zasadzie...
Do dziewczyn z Bieszczad dzwonią rzadko.
Do matek jeszcze rzadziej. 

Chłopaków z Bieszczad w stołecznym mieście
Trzyma rzekomo tylko praca.
Wy im dziewczyny nie wierzcie,
Z miasta w Bieszczady się nie wraca. 

Miasto chłopaków nie rozpieszcza,
Lecz może się pewnego razu
Zdarzyć, że grupa chłopców z Bieszczad
Spotka wycieczkę dziewczyn z Mazur. 

I wtedy do was zadzwonią
Trochę się w mowie plącząc
Powiedzą, że to już koniec...
Impulsy im się kończą...


Chłopaki z Bieszczad w mieście stołecznym
(A coraz częściej tu zjeżdżają)
Oddają się niebezpiecznym
Praktykom i zwyczajom.


Dziewczyny z Bieszczad! Stójcie na schodach
Kiedy chłopaki czyszczą obuwie.
Nie wypuszczajcie ich bo szkoda.
Wierzcie mi - wiem co mówię...


"Na każdym lisciu komunikat..." 

Na każdym liściu komunikat
Ministra Najważniejszych Rzeczy:
"Palenie zniczy nie jest groźne...
Palenie zniczy może leczyć"

W każdym płomyku jeden człowiek
Którego komuś ciągle brak,
Który jeżeli go zapytać
Spokojnie odpowiada tak:

Dokąd tak pędzisz?
Spójrz za siebe
I na zielono drogę znacz
Stań między ludźmi, patrz im w oczy
Uśmiechaj się lub chociaż płacz

I powiedz ludziom niech przychodzą
Na cmentarz w Lesku i Uhercach
Palenie zniczy nie jest groźne
Chroni od ciężkich chorób serca

Chroni od pychy, niepokory
Podarte losy umie zszyć
Niech ludzie chodzą na cmentarze
I niech się tutaj uczą żyć...

Dokąd tak pędzisz?
Zwolnij trochę...
Po drodze coś ważnego zrób
Dokąd tak pędzisz?
Zwolnij trochę
I kochaj albo chociaż lub...

(1.11.2001) 



"Piosenka o pszczółkach" 

Czterdzieści małych pszczółek 
Mieszkało w lesie na drzewie
A jedna była mizerna
Zostało trzydzieści dziewięć

Trzydzieści dziewięć pszczółek
Zaprzyjazniło się z łosiem
A jednej łoś nie lubił
Zostało trzydzieści osiem

Trzydzieści osiem pszczółek 
Jesienią klepało biedę
I jak się łatwo domyślić 
Zostało trzydzieści siedem

Trzydzieści siedem pszczółek
Zimą nie miało co jeść
I że tak zażartuję
Zostało trzydziesci sześć

Trzydzieści sześć pszczółek
Mieszkało w lesie pod listkiem
I przyleciała wrona
I zadziobała wszystkie!!!!

Być może w tej piosence 
Optymizmu jest mało
Ale przynajmniej krócej
Niż się zapowiadało!!!! 



"Banderas - wersja dla
środowisk zamkniętych" 

Nie wiem co mam zrobić z sobą
Smutna dola moja
Jurek kumpel z pryczy obok
Podarł mi Playboya

Kiedy mnie nie było w celi
Bo z piwnicy niosłem gruz
Jurek podszedł i Pameli 
Porwał cały biust

Jurek był mi przyjacielem
Dobrze ze mną żył
Więc dlaczego tę Pamelę
Sponiewierał był

Nie da skleić się niestety
Został tylko śmieć
Jak tak można do kobiety
Czemu zaraz drzeć!?

Teraz nocą szlocham w chustkę
Pożyczoną od klawisza
Jurek wyjdzie na przepustkę
Porwę mu Ibisza!

Na podstawie "Banderasa" Jacka Janowicza z kabaretu "Widelec" 












