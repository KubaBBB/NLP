VAN VOGT A.E.




NIE TYLKO UMARLI...



OPUSZCZONY WRAK STATKU WIELORYBNICZEGO 
ZNALEZIONY U WYBRZEŻY PÓŁNOCNEJ ALASKI

29 czerwca 1942 roku. Zmiażdżony do ostatniej wręgi, bez śladu załogi, statek 
wielorybniczy Albatros został dziś odnaleziony w Cieśninie Beringa przez amerykański okręt 
patrolowy. Dowództwo marynarki wojennej zaintrygowane jest meldunkiem, że pokład i obie 
burty szkunera zostały zgruchotane jakby przez jakieś potężne uderzenia. Uszkodzeń tych nie 
spowodowały bomby, torpedy, ogień artyleryjski ani żadne inne ataki nieprzyjaciela", jak 
podaje oficjalny raport. Piece w kuchni były jeszcze ciepłe. W rejonie tym od trzech tygodni 
nie było żadnego sztormu; tak więc zagadka pozostaje nierozwikłana.
Albatros wypłynął z amerykańskiego portu na Zachodnim Wybrzeżu na początku 
marca, pod dowództwem kapitana Wardella i z załogą składającą się z osiemnastu ludzi. 
Wszyscy zaginęli bez śladu.
Wardell, kapitan statku wielorybniczego Albatros, był tak pogrążony w ponurych 
rozmyślaniach po trzech długich miesiącach bez śladu wieloryba, że dopiero gdy szkuner zaczął 
się już wślizgiwać w cieśninę, dostrzegł leżącą blisko brzegu, na osłoniętych wodach tej 
północnej zatoki na Alasce, łódź podwodną.
Na moment poczuł pustkę w głowie, ale zaraz odzyskał przytomność umysłu; refleks 
powrócił. W maszynowni telegraf pokładowy pokazał: "cała wstecz". Plan Wardella był 
zarówno klarowny, jak i prosty.
Już otwierał usta, by zawołać sternika, ale zmienił zamiar: sam ujął ster i kiedy statek 
zaczął się cofać, poprowadził go zręcznie poza linię skał Podwodnych i cypel drzew. Kotwica 
opadła z grzechotem, plusk wody odbił się obcym echem w ciszy bezwietrznego poranka.
I znów zaległa cisza; tylko w oddali słychać było szum północnego morza; 
niespokojne fale uderzały łagodnie o burty Albatrosa, przelewając się ponuro nad 
skałami, za którymi stał szkuner; od czasu do czasu rozlegał się ryk, gdy potężna fala rozbijała 
się ze spienioną furią o sterczący występ skalny.
Wardell, znów na mostku kapitańskim, stał teraz bez ruchu, chłonąc zmysłami 
wrażenia i nasłuchując.
Ale nie zaniepokoił go żaden obcy dźwięk: nie słychać było huku silników Diesla ani 
najsłabszego choćby szumu potężnych motorów elektrycznych. Odetchnął z ulgą. Spostrzegł, że 
pierwszy mat, Preedy, cicho stanął za jego plecami.
- Nie sądzę, żeby nas zauważyli, kapitanie - powiedział Preedy ściszonym głosem. - 
Nie widać żywej duszy. A poza tym, z oczywistych względów, ten statek nie jest zdolny do 
wyjścia na morze.
- Dlaczego?
- Nie zauważył pan, kapitanie, że nie ma wieżyczki obserwacyjnej? Widocznie została 
odstrzelona.
Wardell stał bez słowa, wstrząśnięty faktem, że nie zauważył tego. Ledwie uchwytny 
podziw dla samego siebie, który zaczął już odczuwać w głębi duszy za pewność, z jaką 
prowadził statek, odrobinę przygasł.
Inna myśl jeszcze przyszła mu do głowy; nachmurzył się tedy z ponurą niechęcią, że 
będzie musiał ujawnić kolejne niedostatki swej spostrzegawczości. Zaczął jednak, choć z 
oporami:
- Zabawne, z jaką łatwością umysł akceptuje istnienie rzeczy, których nie ma! Przez 
chwilę się wahał. - Jeśli chodzi o mnie, to nawet nie zauważyłem, czy ich działo pokładowe 
jest, czy nie jest zniszczone.
Tym razem mat milczał. Wardell rzucił mu szybkie spojrzenie, a widząc jego 
wydłużoną minę zrozumiał, że teraz Preedy przeżywa szok i irytację. Powiedział więc szybko:
- Proszę zwołać ludzi na pokład!
Świadomy znów swej przewagi, Wardell zszedł na pokład. Z wielką uwagą zaczął 
oglądać armatkę okrętową stojącą obok działka harpunniczego. Słyszał gromadzących się za 
jego plecami mężczyzn, ale odwrócił się dopiero na odgłos niecierpliwego szurania nogami.
Zlustrował po kolei twarze: grubo ciosane, twarde, wygarbowane wiatrem. Piętnastu 
mężczyzn i chłopiec, nie licząc mechanika i jego pomocnika. Wszyscy oni jakby ożyli, 
wyrwani z ponurego nastroju panującego na statku od trzech miesięcy.
W pamięci Wardella stanęły znów długie lata spędzone na morzu z niektórymi z tych 
ludzi. Skinął im głową, a jego ciężka twarz pociemniała z zadowolenia.
- Chłopcy! - zaczął - wygląda na to, że natrafiliśmy na uszkodzoną japońską łódź 
podwodną, która zapędziła się aż tutaj. Wiecie, co macie robić. Przed odjazdem marynarka 
wojenna wyposażyła nasz statek w trzy calowe działo i cztery karabiny maszynowe, więc...
Przerwał, spoglądając z dezaprobatą na jednego ze starszych marynarzy.
- O co chodzi, Kenniston?
Za pozwoleniem, kapitanie, ale to wcale nie jest łódź podwodna. Służyłem w 
marynarce podczas tamtej wojny i na pierwszy rzut oka mogę takie coś poznać, obojętne czy 
wieżyczka obserwacyjna jest odstrzelona, czy nie. Burty tamtej jednostki są podzielone jakby 
na łuski. To wcale nie łódź podwodna!

Z miejsca, do którego wyprawił się z małą grupką ludzi, poza linią skał, Wardell 
oglądał obcy statek. Długa, niespodziewanie ciężka przeprawa do tego dogodnego punktu 
obserwacyjnego zajęła mu ponad godzinę. A teraz, gdy się już tu znaleźli... co to za 
statek?
Przez lornetkę ten - statek? - okazał się metalowym kadłubem o opływowych liniach i 
kształcie cygara, leżącym nieruchomo wśród drobnych fal skrzących się na powierzchni zatoki. 
Poza tym ani śladu życia. A jednak...
Wardell aż zesztywniał, uświadamiając sobie naraz jasno swą odpowiedzialność za 
wszystkich ludzi: tu z nim sześciu, dźwigających dwa bezcenne karabiny maszynowe, i 
pozostałych na szkunerze.
Obcość tego statku - jego łuskowata metalowa powłoka, olbrzymia długość - zmroziły go 
przejmującym chłodem. Tuż za nim, w ciszy tego niegościnnego, skalistego krajobrazu, 
rozległ się czyjś głos:
- Gdybyśmy chociaż mieli nadajnik radiowy! Bombowiec zaraz by się rozprawił z 
takim celem! Ja...
Wardell prawie nie zwrócił na to uwagi, że głos mężczyzny dziwnie ucichł. Pogrążony 
był w intensywnych rozmyślaniach: dwa karabiny maszynowe przeciwko temu. Lub nawet 
ostatecznie (uznanie przewagi tamtego, choć tylko w duchu, przyszło mu z trudem) cztery 
karabiny i trzycalówka. Broń z Albatrosa też należało uwzględnić, mimo że szkuner 
wydawał się teraz niebezpiecznie daleko.
Jego myśli zwolniły bieg. Wzdrygnął się dostrzegłszy na płaskim mrocznym 
pokładzie jakieś poruszenie. Olbrzymi metalowy właz obrócił się, potem raptownie 
otworzył, jakby na sprężynach. W luku pojawiła się jakaś postać.
Postać... potwora. Monstrum stanęło na rogowatych, połyskliwych tylnych 
łapach, a jego łuski mieniły się w słońcu późnego poranka. Z czterech łap jedna 
ściskała płaską, krystaliczną konstrukcję, druga trzymała niewielki obły przedmiot - 
bladopurpurowy w oślepiających promieniach słonecznych. Dwie pozostałe łapy były 
puste.
Sylwetka potwora rysowała się na tle przejrzystego, niebieskozielonego morza; stał, 
hardo zadzierając głowę osadzoną na krótkiej szyi, z taką butą i pewnością siebie, że 
Wardell poczuł swędzenie karku.
- Na litość Boską! - wyszeptał ktoś chrapliwie - poślijcie mu parę kulek!
Dźwięk szybciej niż wymowa słów dotarł do tej części mózgu Wardella, w której 
znajdują się ośrodki sterujące ruchami mięśni.
- Ognia! - wychrypiał. - Frost! Withers!
Ta-ta-ta-ta! Zaterkotały dwa karabiny maszynowe, budząc tysiące ech w 
dziewiczej ciszy zatoki.
Odwrócony tyłem do nich stwór, który zaczął się właśnie żwawo posuwać po 
zakrzywionej płaszczyźnie pokładu ukazując przy każdym kroku płetwiaste stopy, 
odwrócił się i spojrzał w ich stronę.
Jego zielone oczy, płonące jak u kota nocą, zdawały się mierzyć prosto w twarz 
Wardella. Kapitan poczuł, jak tężeją mu mięśnie; w pierwszym odruchu chciał się 
szarpnąć do tyłu, ukryć poza występem skalnym, zniknąć z pola widzenia bestii, ale nie 
mógł zrobić ruchu, jeśli chciał zachować życie.
To paraliżujące uczucie zawładnęło widać każdym z obecnych tam mężczyzn, bo 
karabiny maszynowe umilkły i zapanowała nienaturalna cisza.
Żółtozielony gad poruszył się pierwszy. Zaczął biec z powrotem do luku. Zatrzymał 
się u wlotu włazu i zdawało się, że zamierza tam skoczyć głową w dół, jakby chciał się 
ukryć za wszelką cenę.
Nie skoczył jednak; zamiast tego podał komuś w środku krystaliczny przedmiot, 
który trzymał w ręku, a potem się wyprostował.
Dał się słyszeć szczęk zamykanej klapy włazu... i gad pozostał na pokładzie, z 
odciętą drogą ucieczki.
Wszystko zastygło teraz w bezruchu na ułamek sekundy, niczym żywy obraz: 
znieruchomiałe postaci na tle spokojnego morza i ciemnego, niemal nagiego skalistego lądu. 
Potwór stał nieruchomo, z zadartą głową i płonącymi oczyma utkwionymi w mężczyzn za 
krawędzią skalną.
Wardell nie przypuszczał, że potwór gotuje się do skoku; tymczasem gad 
wyprostował się nagle, podskoczył do góry i na bok, jak żaba czy nurek odbijający się 
od dna. Woda i bestia zetknęły się z cichym pluskiem. Kiedy opadł lśniący welon 
rozpryśniętej wody, potwora nie było już widać.
Czekali.
- Co woda zabrała - odezwał się w końcu Wardell lekko drżącym głosem - woda 
odda. Bóg jeden wie, co to takiego, ale na wszelki wypadek trzymajcie karabiny w 
pogotowiu.
Minuta wlokła się za minutą. Cień bryzy, co ledwie muskała powierzchnię zatoki, 
rozpłynął się zupełnie, a woda zastygła w płaską szklistą taflę, która się załamywała dopiero 
w oddali, w pobliżu wąskiego ujścia na bardziej wzburzone morze.
Po upływie dziesięciu minut kapitan wiercił się już niespokojnie w niewygodnej 
pozycji. Po dwudziestu minutach wstał.
- Wracamy na statek - zadecydował nerwowo. - Ten potwór jest dla nas za mocny.
W kilka minut później posuwali się chyłkiem wzdłuż brzegu, kiedy naraz podniosła 
się wrzawa: krzyki w oddali, potem długa, ostra seria z karabinu maszynowego - i znowu 
cisza.
Odgłosy te dobiegły od strony szkunera zakotwiczonego poza zasięgiem ich 
wzroku: za rzędem drzew, o pół mili w poprzek zatoki.
Wardell, biegnąc, pomrukiwał z irytacją. Już wystarczająco trudno poruszał się 
przedtem, a teraz była to prawdziwa udręka: podrygiwał na nierównościach i potykał się. 
Zaraz w pierwszych minutach dwukrotnie runął jak długi.
Za drugim razem podniósł się bardzo powoli i czekał na swych zdyszanych 
towarzyszy, póki się z nim nie zrównali. Dalej już nie biegli, ponieważ Wardell uświadomił 
sobie z przenikliwą wyrazistością, że cokolwiek stało się na statku, już się nie odstanie.
Ostrożnie prowadził swych ludzi przez usiany skałami brzeg, pełen dzikich 
rozpadlin. Szedł naprzód, wściekły na siebie, że opuścił Albatrosa; zwłaszcza za ten swój 
pomysł, żeby tak bezmyślnie wystawić kruchy drewniany statek na pastwę uzbrojonej 
łodzi podwodnej.
Nawet jeśli - jak tutaj - nie jest to łódź podwodna.
Wardell podświadomie wzdragał się przed głębszym zastanowieniem, co to może być.
Przez chwilę próbował uzmysłowić sobie ten obraz: siebie samego zmagającego się 
z pustynnym, kamienistym wybrzeżem, kierującego się w stronę skalistej zatoki, by ujrzeć, co 
ten... jaszczur zrobił z jego statkiem Ale nie mógł. Ta wizja nie dała się wywołać w 
wyobraźni. Po prostu nie pasowała nawet w najmniejszym stopniu do całości: do tych 
wszystkich spokojnych dni i wieczorów w jego życiu, jakie spędził na mostkach 
kapitańskich różnych statków, po prostu siedząc sobie lub paląc fajkę obojętnie 
kontemplując morze.
Jeszcze bardziej mglisty i zarazem mniej pasujący do teraźniejszości wydawał mu się 
świat cywilizacji: gry w pokera w zaciszu klubowego gabinetu, głośne śmiechy, kobiety o 
zuchwałych spojrzeniach, wypełniające te krótkie okresy w jego życiu, kiedy przebywał w 
porcie - całe to osobliwe, bezcelowe życie, które tak skwapliwie porzucał, gdy nadchodziła 
znów pora wyjścia w morze.
Wardell otrząsnął się ze smętnego, próżnego rozpamiętywania przeszłości.
- Frost, weźcie ze sobą Blakemana i McCanna - rozkazał  i przynieście tu jedną 
beczkę z wodą. Danny na pewno już je wszystkie napełnił do tej pory. Nie, zatrzymajcie 
karabin! Zostańcie przy bakach, póki nie przyślę wam ludzi do pomocy. Załadujemy wodę i 
zabieramy się stąd.
Po tej konkretnej decyzji Wardellowi poprawiło się samopoczucie. Udadzą się na 
południe, do bazy marynarki, a potem już inni, lepiej wyposażeni i wyszkoleni, zajmą się 
obcym statkiem.
Żeby tylko Albatros był na miejscu, nienaruszony. Właściwie zdawał sobie 
dokładnie sprawy, czego się obawia. Odczuł niewypowiedzianą ulgę, kiedy znalazł się na 
szczycie ostatniego już, najbardziej stromego wzgórza i ujrzał szkuner. Przez lornetkę 
dostrzegł ludzkie postaci na pokładzie. Ciężar spadł mu z piersi, gdy stwierdził, że wszystko 
jest w porządku, chyba, że zdarzył się jakiś pojedynczy wypadek. Coś tu się jednak 
działo. Za chwilę wszystkiego się dowie... Przez pewien czas wydawać się mogło, że 
Wardell nie dowie się jednak niczego. Gdy wspiął się na pokład, bardziej znużony, niż 
sądził cała załoga stłoczyła się wokół niego. Wrzawa, w której utonęły pojedyncze gniewne 
głosy, gorączkowe podniecenie i wzburzenie każdego z nich tylko utrudniały sprawę.
Do uszu kapitana dotarły słowa o stworze podobnym do żaby, wielkości człowieka, 
który dostał się na pokład. I jeszcze coś o maszynowni i - już zupełnie niezrozumiałe - o 
mechaniku i jego pomocniku, przebudzonych...
Głos Wardella przebił się przez ten harmider, kładąc mu kres. Kapitan zwrócił się 
do Preedy'ego:
- Są jakieś uszkodzenia? - spytał lakonicznie.
- Nie ma żadnych - odpowiedział oficer - poza tym, że Rutheford i Cressy wciąż się 
nie mogą pozbierać.
Wzmianka o mechaniku i jego pomocniku była niezrozumiała, kapitan wszakże 
zignorował ją.
- Preedy, wyślijcie sześciu ludzi na brzeg, by pomogli przynieść wodę na statek! 
Potem proszę przyjść na mostek.
W kilka minut później Preedy zdawał Wardellowi pełne sprawozdanie z tego, co się 
wydarzyło. Na odgłos wystrzałów karabinowych z wybrzeża wszyscy na statku stłoczyli się 
przy lewej burcie.
Mokre ślady pozostawione przez potwora świadczyły, że skorzystał on z tej okazji, 
by wdrapać się na pokład od prawej burty. Najpierw ujrzano go stojącego przy wylocie 
przedniego luku, obserwującego ze spokojem pokład dziobowy, gdzie stoją działa.
Ścigany spojrzeniem dziewięciu par oczu potwór szedł śmiało, najwyraźniej w stronę 
dział, raptem jednak zawrócił i z rozbiegu skoczył za burtę. Wtedy dano serię z karabinów 
maszynowych.
- Nie sądzę, żebyśmy go trafili  przyznał Preedy. Wardell zastanawiał się nad 
czymś.
Nie jestem pewien, czy jego w ogóle mogą zranić kule. On... - powstrzymał się. - Co 
ja, u diabła, mówię?! Przecież zawsze uciekał, kiedy do niego strzelaliśmy. Co dalej?
Przeszukaliśmy cały statek i natknęliśmy się na Rutheforda i Creesy'ego. Byli 
kompletnie nieprzytomni, a po ocuceniu niczego nie pamiętali. Mechanik mówił, że nie ma 
żadnego uszkodzenia. No i to by było wszystko.
Wystarczy, pomyślał Wardell, lecz nic nie powiedział. Stał przez chwilę w miejscu, 
wyobrażając sobie żółtozielonego jaszczura wdrapującego się na pokład szkunera. Wzdrygnął 
się. Czego ten piekielny stwór tu szukał?
Słońce stało wysoko na południowej stronie nieba, kiedy ostatnia beczka wody 
znalazła się na pokładzie i statek ruszył.
Stojąc na mostku kapitańskim Wardell wydał westchnienie ulgi, kiedy szkuner 
przemknął z dala od białogrzywych skał podwodnych i skierował się na głęboką wodę. Kapitan 
przesunął wskazówkę telegrafu na cała naprzód", kiedy naraz głuche dudnienie silników Diesla 
przeszło w odgłos podobny do kaszlu i... zamilkło.
Albatros płynął jeszcze chwilę siłą rozpędu, kołysząc się na boki. W półmroku 
maszynowni kapitan dostrzegł Rutheforda starającego się mozolnie podpalić zapałką małą 
kałużę ropy na podłodze. Była to czynność tak absurdalna, że Wardell stanął oniemiały, 
wybałuszając oczy.
Ropa nie chciała się palić! Cztery kolejne zapałki dołączyły do już wypalonych, które 
leżały na podłodze obok złocistej kałuży.
- O rany boskie! - wykrzyknął Wardell. - Ta bestia wrzuciła nam coś do ropy...
Nie mógł mówić dalej.
Odpowiedź nie przyszła natychmiast. Wreszcie mechanik, nie podnosząc wzroku, 
odezwał się stłumionym głosem:
- Właśnie się nad tym zastanawiałem, kapitanie. Czego ta banda jaszczurów od nas 
chce?
Wardell wrócił na pokład pozostawiając to pytanie bez odpowiedzi. Zdawał sobie 
sprawę z uczucia głodu. Ale nie robił sobie złudzeń, że to ssanie w żołądku zostało wywołane 
jedynie brakiem jedzenia.
Wardell jadł machinalnie. Potem wyszedł na pokład, odrętwiały i senny. Wejście 
na mostek kapitański pochłonęło całą jego energię i siłę woli. Przystanął na moment i 
popatrzył na cieśninę wiodącą do zatoki.
Dokonał odkrycia: podczas tych kilku minut, gdy silniki Diesla pracowały jeszcze na 
dobrym paliwie, Albatros przybliżył się tak, że od strony rufy widać było teraz w oddali 
ciemny kadłub.
Wpatrywał się sennym wzrokiem w nieruchomy obcy statek; potem przesunął lornetką 
wzdłuż linii brzegu. Wreszcie przeniósł wzrok na pokład szkunera. I w tym momencie 
omal nie wyskoczył ze skóry.
Na pokładzie stał potwór, cicho pochylony nad działkiem harpunniczym. Jego 
łuskowate ciało lśniło niby wilgotna skóra wielkiej jaszczurki. U jego stóp woda utworzyła 
małe ciemne kałuże, spływając aż do miejsca, gdzie leżał bez oznak życia, twarzą w dół, 
harpunnik Art Zote.
Gdyby intruz był człowiekiem, kapitan z pewnością potrafiłby zapanować nad 
paraliżem mięśni i sięgnąć po wiszący u pasa rewolwer. Albo gdyby przynajmniej 
bestia była tak daleko jak za pierwszym razem.
Ale Wardell stał o niecałe dziesięć metrów od potwora  lśniącego, monstrualnego 
gada, o czterech przednich łapach i dwóch tylnych, opancerzonych łuskami. A ponadto gdzieś 
w zakamarkach mózgu kapitana kryła się świadomość, że pociski karabinowe nie zraniły 
gada...
Lekceważąc sobie ewentualność, że jest obserwowany, potwór szarpał harpun, który 
sterczał u wylotu armatki. Dał temu spokój już po chwili i obszedł dookoła zamek działka. 
Zaczął w nim grzebać. Szkarłatny przedmiot, który trzymał, rozbłyskiwał spazmatycznym 
światłem - gdy naraz fala śmiechów i głosów strzaskała popołudniową ciszę.
W chwilę potem drzwi kuchenne otwarły się gwałtownie i kilkunastu mężczyzn 
wypadło na pokład. Solidne drewniane drzwi do forkasztelu zasłaniały bestię.
Prostacki śmiech marynarzy odbił się echem aż pod niebiosa nad tym odwiecznie 
zimnym morzem. Jakby z ogromnej oddali dolatywały Wardella ich wulgarne dowcipy i 
jeszcze ordynarniejsze przekleństwa. Zupełnie jak dzieci, pomyślał. Świadomość, że te 
dziwaczne istoty uwięziły ich tutaj, na pozbawionym paliwa statku, widocznie nie w 
pełni do nich dotarła - inaczej nie zachowywaliby się jak bezmyślni durnie...
Wardell zdziwił się teraz, że dał się bestii, choć na chwilę, tak zahipnotyzować. Z 
okrzykiem schwycił rewolwer i wymierzył w odsłonięty grzbiet jaszczura, właśnie 
pochylającego się nad mocną linką, którą harpun przymocowany był do statku.
Dziwna rzecz: po strzale zapanowała na chwilę całkowita cisza. Gad wyprostował 
się i odwrócił, na wpół z irytacją. I wtedy...
Ludzie krzyczeli. Karabin maszynowy na bocianim gnieździe zaterkotał krótkimi 
podnieconymi salwami. Pociski chybiały i tylko spieniły wodę za rufą statku.
Wardell był wściekły na tego cholernego durnia tam, na górze. Zadarł głowę i z 
furią ryknął nań, by celował, jak należy. A kiedy znów spojrzał na pokład, potwora już 
tam nie było.
Odgłos cichego plusku przeniknął tuzin innych dźwięków; towarzyszyło mu 
zamieszanie na nadburciu, gdzie cała załoga wypatrywała czegoś w wodzie. Wardellowi 
zdawało się, że ponad ich głowami spostrzegł żółtozielony błysk w głębinie, ale barwy te 
zbyt szybko i zbyt łatwo stopiły się z mieniącą się odcieniami błękitu, zieleni i szarości 
powierzchnią północnego morza.
Kapitan stał bez ruchu. Czuł chłód w okolicy serca - przejmujące doznanie 
nienormalności sytuacji. Ręka z pistoletem nie drgnęła mu, nie mógł więc chybić. A jednak 
jak dotąd nic się nie stało.
Obezwładniające napięcie zelżało w nim nieco, gdy ujrzał wstającego na chwiejnych 
nogach z pokładu Arta Zote, żywego - a jednak żywego! Naraz kapitan poczuł, że drży w nim 
każdy nerw. Poczciwy stary Art! Trzeba czegoś więcej niż ten przeklęty jaszczur, by zabić 
takiego człowieka!
- Art! - ryknął Wardell w gorączkowym podnieceniu - Art, obróćcie trzycalówkę 
na tę łódź. Zatopcie ten cholerny wrak!  Damy nauczkę tym...
Pierwszy pocisk upadł za blisko. Rozprysnął się w odległości stu metrów od 
metalowego kadłuba. Drugi - za daleko: eksplodował daremnie, budząc jedynie do krótkiego, 
lecz gwałtownego życia garb szarawej skały na brzegu.
Trzeci grzmotnął prosto w cel. A za nim dziesięć kolejnych. Była to piękna seria, ale 
zaraz po niej kapitan zawołał z niepokojem:
- Lepiej przestańcie!  Kule nie czynią mu wcale szkody  nie widać żadnych dziur. 
Lepiej oszczędzajmy amunicję na ostrzał z bliska, jeśli do tego dojdzie. Poza tym...
Zamilkł, nie kwapiąc się z wypowiadaniem na głos myśli, która właśnie przyszła mu 
do głowy, że jak dotąd te tajemnicze stworzenia nie wyrządziły nikomu żadnej krzywdy i że to 
wyłącznie załoga Albatrosa prowadziła ostrzał. Co prawda wydarzył się ten incydent z olejem 
napędowym, a także ten drugi, niedawno - gdy potwór przybył na ich statek wyłącznie po to, 
by zbadać działko harpunnicze. Ale poza tym...
Zbici z tropu, po chwili omawiali ten problem z Preedym podczas mglistego 
popołudnia i chłodnego wieczoru, podejmując ostatecznie decyzję zamknięcia od wewnątrz na 
kłódkę wszystkich luków i postawienia na bocianim gnieździe człowieka z karabinem.
Wardella zbudziły podniecone okrzyki. Słońce wychodziło już ponad linię horyzontu, 
kiedy na pół ubrany wypadł na pokład. Zauważył, że kłódka na drzwiach została zgrabnie 
przecięta.
W ponurym nastroju dołączył do małej grupki mężczyzn zebranych wokół działek. 
Art Zote zrzędliwym tonem rozprawiał o szkodach:
- Niech pan spojrzy, kapitanie, te cholerne dranie odcięły nam linę od harpuna. I 
zostawiły nam za to trochę nędznego drutu miedzianego czy coś. Niech pan spojrzy na ten 
szmelc.
Wardell machinalnie podniósł rozwinięty drut. Harpunnik nadal bombardował go 
swym głosem:
- I tak jest ze wszystkim. Mamy dwa inne komplety harpunów, a każdy z nich jest 
teraz powiązany jak głowica masztu. Wywiercili dziury w pokładzie, przeciągnęli przez nie 
druty i przywiązali je do stępki. Nie byłoby najgorzej, ale ten cienki drucik... Cholera!
- Podajcie mi cęgi - uciszył go kapitan. - Trzeba to uprzątnąć... Ku swemu zdumieniu 
nie mógł przeciąć drutu. Wytężył wszystkie siły. Drut połyskiwał szkliście, co mogło być 
wywołane refleksem świetlnym. Ktoś za jego plecami powiedział nieswoim głosem:
- Chyba zrobiliśmy niezły interes. Tylko na co nas oni szykują? Na jakiego to 
wieloryba mamy zapolować?
Wardell zastygł w bezruchu, zaskoczony dziwacznie sformułowanym pytaniem:... na 
co nas szykują?
Wyprostował się, na zimno powziąwszy decyzję.
- Chłopcy - powiedział donośnym głosem - zjedzcie teraz śniadanie. Zbadamy tę 
sprawę do końca, choćby nawet przyszło nam zginąć!
Zaskrzypiały dulki, woda pluskała łagodnie o burtę łodzi. Wardellowi z każdą chwilą 
coraz mniej się to wszystko podobało.
W pewnym momencie uderzyło go, że łódź nie podpływa do statku prosto, ale pod 
pewnym kątem, i że w ten sposób może widzieć z boku urządzenie, które już wcześniej 
zauważył na czole metalowego pokładu.
Podniósł do oczu lornetkę - a potem zastygł w tej pozie, zbyt zaskoczony, by choćby 
krzyknąć. Tak, to była broń - działko harpunnicze.
Nie mogło być mowy o żadnej pomyłce. Nawet nie zmienili konstrukcji: ani długości 
harpuna, ani... Zaraz, a lina?
Dostrzegł przy działku nieduży bęben  jak u zabawki; miedziany błysk 
dopowiedział mu resztę.
Dali nam linę tak mocną jak ich własna, pomyślał. Taką, która utrzyma... wszystko. 
Znów przejął go chłód. Przypomniały mu się słowa jednego z załogi: Na jakiego wieloryba...
- Bliżej! - zawołał ochryple.
Gdzieś w głębi duszy miał świadomość, że powoduje nim czysta brawura. Ostrożnie, 
mówił sobie, w piekle jest już dosyć durniów. Ryzykanctwo to...
- Bliżej! - ponaglił.
Z odległości piętnastu metrów widać już było wyraźnie długi, ciemny kadłub, częściowo 
zanurzony w wodzie. Nie dostrzegł na nim ani śladu draśnięcia, które by wskazywało, gdzie 
eksplodowały pociski z trzycalówki; nigdzie żadnego uszkodzenia.
Kapitan już otwierał usta, by przemówić, powziąwszy stanowczą decyzję wejścia na 
pokład pod osłoną ognia karabinu maszynowego - gdy rozległ się ogłuszający grzmot.
Niczym odgłos jakiegoś kataklizmu lub kanonada z olbrzymich dział strzelających jedno 
po drugim, ryk odbił się od skalistych wzgórz potężnym echem, które potoczyło się i znów 
wróciło ponad naturalną misą utworzoną przez prawie całkowicie zamkniętą lądem zatokę.
Długi, cygarowaty statek ruszył, coraz szybciej i szybciej. Zatoczył szerokie półkole; 
fala ognistych błysków wylewała się z rufy do wody. Potem, wyraźnie stroniąc od ich łodzi, 
skierował się do cieśniny prowadzącej na otwarte morze.
Znienacka tuż za nim rozprysnął się pocisk, potem drugi i trzeci. Wardell ujrzał 
buchającą płomieniem lufę trzycalówki na dalekim pokładzie Albatrosa. Bez wątpienia Art 
Zote i Preedy doszli do wniosku, że nadszedł krytyczny moment.
Obcy statek nie zważał jednak na to. Sunął przez cieśninę wzdłuż grzbietu 
podwodnych skał, a potem na głębię. Dudnił tak jeszcze o całą milę od szkunera, a potem jego 
ogłuszający ryk umilkł. Niebiosa pochłonęły ten przeciągły łoskot. Statek płynął jeszcze 
wzdłuż brzegu siłą rozpędu; wreszcie stanął.
I trwał tak - cichy, martwy jak przedtem, ciemny kształt, sterczący ponad niespokojna 
wodą. Art Zote miał na tyle rozsądku, by jeszcze gdy statek płynął, przerwać zbędną 
strzelaninę.
W ciszy słychać było ciężkie oddechy ludzi przy wiosłach. Łódź chwiała się przy 
każdym pchnięciu i chybotała, gdy ciągle wzburzone wody zatoki tworzyły wiry przy jej 
burtach.
Gdy znaleźli się już z powrotem na statku wielorybniczym, kapitan wezwał Preedy'ego 
do swej kabiny. Nalał dwa mocne drinki, wychylił swój jednym haustem i powiedział:
- Mój plan jest następujący: zaopatrzymy małą łódź w wodę i żywność, i wyślemy 
trzech ludzi po pomoc. To przecież jasne, że nie możemy już dłużej brać udziału w tej 
zabawie w chowanego, nie wiedząc nawet, o co tu chodzi. Myślę, że dotarcie do posterunku 
policji na cyplu nie powinno zająć trzem doświadczonym marynarzom więcej niż tydzień, a 
może nawet i mniej. Co o tym sądzicie?
Odpowiedź Preedy'ego utonęła w stukocie butów. Drzwi gwałtownie się otworzyły. 
Mężczyzna, który tak bezceremonialnie wtargnął do kabiny, pokazał dwa ciemne 
przedmioty i wrzasnął:
- Niech pan patrzy, kapitanie, co jedna z tych bestii wrzuciła nam na pokład: płaską 
metalową płytę i torbę czegoś - tam! Uciekła, zanim nawet ktoś ją zdążył zauważyć!
To właśnie płyta przyciągnęła uwagę Wardella, ponieważ wydawało się, że do niczego 
nie służy. Miała centymetr grubości, trzydzieści długości i dwadzieścia szerokości. Z jednej 
strony była srebrzystometaliczna, z drugiej - czarna.
I to było wszystko. Potem kapitan dostrzegł, że Preedy podniósł torbę i otworzył 
ją.
- Kapitanie, niech pan spojrzy - wykrzyknął mat - tu jest fotografia naszej 
maszynowni, ze strzałką wskazującą na zbiornik paliwa. I trochę szarego proszku. To chyba 
ma uzdatnić nasze paliwo!
Wardell opuścił metalową płytę sięgając po torbę, ale zatrzymał się w nagłym odruchu, 
jakby ogłuszony wyglądem czarnej strony płyty.
Obraz był... trójwymiarowy. Najpierw pojawiło się tło. Niezwykłe, ostre jak igiełki, 
intensywnie świecące punkciki wyglądały z aksamitnej, głębokiej czerni.
Gdy Wardell wpatrywał się weń, obraz się zmienił. Coś podpłynęło do górnej 
krawędzi, przybliżyło się i na tle czerni ukazało się jako mikroskopijne stworzenie.
Fotografia, mój Boże! pomyślał kapitan. Ruchoma fotografia!
Ale ta myśl zaraz się zmąciła. Fotografia    czego?
Stworzenie było mikroskopijne, niemniej jednak był to najstraszliwszy potwór, jakiego 
oczy Wardella kiedykolwiek oglądały: monstrualny, wielonogi, o długim ciele i długim pysku, 
przerażająca miniatura. Wprost karykaturalny wybryk natury, szalony wytwór chorej 
wyobraźni.
Wardell odskoczył gwałtownie, gdyż stworzenie nagle urosło. Jego sylwetka zajmowała 
teraz połowę tego fantastycznego ekranu, a wciąż miało się wrażenie, że jest to obraz 
oglądany z dużej odległości.
- Co to takiego? - usłyszał szept Preedy'ego tuż nad swym ramieniem.
Wardell milczał. Odpowiedź przyszła sama - z ekranu.
Bój w Kosmosie rozpoczął się tak jak zwykle w przypadku diabła-Blala - 
niespodziewanie. Nastąpiła gwałtowna wymiana ognia; statek policyjny manewrował 
rozpaczliwie, podczas gdy jego ognista broń siała zniszczenie. Za późno.
Potwór ukazał się wysoko na przednim ekranie; cienki pomarańczowy promień 
wydobywał się z jego jajowatej głowy.
Komandor Ral Dorno aż jęknął ujrzawszy, jak pomarańczowa poświata zatrzymuje 
biały ogień jednostki patrolowej - wystarczająco długo, by zniszczyć statek.
- Na Kosmos! - wykrzyknął - nie zniszczyliśmy w porę jego Sensorów! My nie...
Mały statek kosmiczny zatrząsł się od dziobu po rufę. Światła zamrugały i zgasły, w 
komunikatorze słychać było jedynie obce szumy; potem i one ucichły. Silniki atomowe jąkały 
się, przechodząc z potężnego bezgłośnego tętnienia w chrapliwy, pulsujący chrobot. Wreszcie 
stanęły
Statek zaczął spadać.
Za plecami Dorna czyjś głos - Senny - wykrzyknął z ulgą:
- Jego Sensory się obracają! Trafiliśmy go! Też spada! Dorno nic nie odpowiedział. 
Wysunąwszy cztery łuskowate ramiona wygramolił się sprzed bezużytecznego ekranu i z 
ponurą miną wyglądał przez najbliższy iluminator.
Ledwie mógł patrzeć w silnym blasku słońca tego systemu planetarnego; w końcu 
jednak dostrzegł długiego trzydziestometrowego, cygarowatego potwora. Przerażająca 
trzymetrowa paszcza otwierała się i zamykała jak stalowe szczęki koparki. Opancerzone łapy 
darły pazurami pustą przestrzeń; długie ciężkie cielsko wiło się w skurczach potężnych mięśni.
Dorno zdał sobie sprawę, że ktoś się przemyka za jego plecami. Nie odwracając się 
powiedział z napięciem w głosie:
- Zniszczyliśmy bez wątpienia jego Sensory. Ale on wciąż żyje! Ciśnienie 
atmosferyczne tej planety pod nami umożliwia mu opadanie na tyle powolne, by wstrząs przy 
zetknięciu z powierzchnią zaledwie go oszołomił. Spróbujemy użyć silników rakietowych, 
by wylądować od niego jak najdalej - przynajmniej w odległości pięciuset negów. 
Będziemy potrzebowali co najmniej stu lanów na naprawy...
Komandorze, co to takiego?
Szept był cichy, prawie jak tchnienie. Dorno rozpoznał głos nowicjuszki Carliss, jego 
żony w czasie tej wyprawy.
Wciąż nie mógł do tego przywyknąć, że jego żoną jest inna kobieta, nie Yarosan. I 
teraz też, w tej krytycznej sytuacji, potrzebował nieco czasu, by sobie przypomnieć, że 
jego towarzyszki z wielu wspólnych podróży nie ma już przy nim. No cóż, Yarosan 
wykorzystała przywilej kobiety z patrolu.
Wkrótce osiągnę wiek, w którym kobieta pragnie mieć dzieci", powiedziała mu, a 
zgodnie z prawem tylko jedno z nich może być twoje. Chcę, Ral, żebyś znalazł sobie jakąś miłą 
praktykantkę i poślubił ją na dwie wyprawy...".
Dorno odwrócił się powoli, lekko poirytowany myślą, że wśród członków jego załogi 
może być jeszcze ktoś, kto nie wie natychmiast wszystkiego. Jego odpowiedź była lakoniczna:
- To diabeł-Blal, dzika bestia ze współczynnikiem inteligencji nie wyższym od 
dziesięciu, nawiedzająca niezbadane systemy planetarne, gdzie jeszcze takie stwory nie 
zostały wytępione. Jest wyjątkowo drapieżna; ma w mózgu tak zwany ośrodek sensorowy, 
który wyzwala kolosalną energię organiczną.
Podstawowym zadaniem tej energii jest umożliwienie Blalowi przenoszenia się z 
miejsca na miejsce. Niestety, kiedy ów stwór się porusza, każde znajdujące się w pobliżu 
urządzenie mechaniczne wykorzystujące energię submolekularną zostaje przesycone tą energią 
organiczną. Zneutralizowanie jej wymaga długiej i żmudnej pracy, ale jest to konieczne, by 
choć jedno urządzenie atomowe czy elektronowe znowu funkcjonowało.
Nasze automaty zdołały zniszczyć Sensory Blała tuż przed tym, nim on nas 
unieruchomił. Musimy teraz zniszczyć jego ciało, ale jest to niemożliwe, dopóki nie 
doprowadzimy do porządku naszej broni energetycznej. Wszystko jasne?
Stojąca za nim Sahfidka Carliss skinęła niepewnie głową, po czym zapytała:
- Przypuśćmy, że on żyje na tej planecie, tam, w dole? I że są tam jeszcze inne 
podobne do niego stwory? Co wtedy?
Dorno westchnął.
- Moja droga - powiedział - regulamin mówi, że wszyscy członkowie załogi powinni 
zapoznać się z danymi o każdym układzie planetarnym, do którego ich statek się zbliża, 
obok którego przelatuje czy...
- Ale przecież ujrzeliśmy to słońce zaledwie pół lana temu.
Główny komputer podaje dane już od trzech lanów... ale nieważne. Planeta pod 
nami jest jedyną zamieszkaną w tym układzie. Jej lądy, których cały obszar wynosi jedną 
dwudziestą część całości lub nieco więcej, zostały skolonizowane przez ciepłokrwiste istoty 
ludzkie z Wodesk. Nazywana jest przez swych mieszkańców Ziemią" i ma jeszcze przed 
sobą erę podróży kosmicznych.
Mogę ci podać trochę danych astrogeograficznych, a wśród nich te, że Blal nie 
poleciałby z własnej woli na tę planetę, ponieważ on nie znosi grawitacji o wartości ośmiu der 
i tlenu w atmosferze. Niestety, mimo tych fizycznych i chemicznych niedogodności może 
tam żyć, stanowiąc olbrzymie, śmiertelne zagrożenie.
Umysł Blala ukierunkowany jest wyłącznie na nienawiść. Zniszczyliśmy jego 
główne źródło energii organicznej, ale faktycznie cały jego system nerwowy jest 
rezerwuarem energii Sensorów. Polując może się on przemieszczać w Kosmosie za śladem 
meteorytów, z prędkością wielu kilometrów na sekundę. Podążanie ich tropem 
umożliwia mu rozwinięta wiele wieków temu zdolność odszukiwania wszelkich ciał 
materialnych.
Z powodu bólu, jaki mu zadaliśmy, dostroił się do naszego statku już od pierwszej 
wymiany uderzeń energetycznych. Dlatego, gdy tylko wyląduje, zacznie nas szukać, bez 
względu na to, jak daleko będziemy. Musimy mieć pewność, że nas nie dosięgnie, póki 
nasz dezintegrator nie będzie gotowy. W przeciwnym razie...
- Przecież nie uszkodzi metalitowego statku kosmicznego!
- Oczywiście, że to zrobi. Jego zęby wysyłają cienkie wiązki energii, mogące 
rozłożyć każdy, nawet najwytrzymalszy metal. A gdy już upora się z nami - wyobraź sobie 
tylko te nieobliczalne zniszczenia na Ziemi, zanim nasz patrol wykryje, co się stało. 
Weźmy także pod uwagę, iż galaktyczni psychologowie uznają za absolutną katastrofę 
fakt, że jakaś planeta dowie się przedwcześnie o istnieniu potężnej, wyższej cywilizacji 
galaktycznej.
- Wiem! - Carliss przytaknęła żywo. - Instrukcja mówi, że jeśli jakiś mieszkaniec 
takiej planety ujrzy nas choćby przelotnie, musi zostać natychmiast zlikwidowany.
Dorno potwierdził.
- Tak więc naszym zadaniem - podsumował ponuro  jest wylądować dostatecznie 
daleko od tej bestii, aby się ochronić, zniszczyć ją, nim zdoła wyrządzić jakieś szkody, i 
wreszcie upewnić się, że nie widziała nas żadna ludzka istota.
A teraz proponuję ci - zakończył - żebyś popatrzyła, jak Senna włącza nasze silniki 
rakietowe, byśmy mogli bezpiecznie wylądować w tej sytuacji awaryjnej. On...
Za drzwiami kabiny kontrolnej zamigotało światło gazowe. Sahfid, który wszedł, 
był jeszcze wyższy niż Dorno. Niósł kulę świecącą silnym mlecznym blaskiem.
- Przynoszę złe wieści - powiedział. - Przypomnij sobie: zużyliśmy cały nasz 
zapas paliwa rakietowego ścigając wyjętych spod prawa Kjevów i do tej pory nie 
mieliśmy okazji, by je uzupełnić. Musimy lądować, manewrując jedynie w przypadku 
najwyższej konieczności.
- C-co takiego?! - wykrzyknął Dorno, wymieniając przerażone spojrzenie ze swą 
towarzyszką.
Nawet już po wyjściu Senny komandor nie miał nic do powiedzenia; było 
oczywiste, że grozi im katastrofa.
Pracowali wszyscy - Dorno i Carliss, Senna i Degel, jego żona - z cichą, 
gorączkową pasją. Po czterech lanach wszystkie neutralizatory energii organicznej były 
gotowe. Nie pozostało im nic innego, jak tylko oczekiwać w ponurym nastroju, aż nastąpi 
normalizacja struktur elektronowych - co jak zwykle szło przeraźliwie powoli.
- Kilka mniejszych silników i bezużyteczna broń ręczna oraz narzędzia 
mechaniczne w warsztacie będą już działały, kiedy przybędzie Blal -powiedział Dorno. - 
Ale nic, co by się naprawdę nam przydało. Potrzeba nam czterech dni i czterech nocy 
według czasu tej planety na naprawę silników i dezintegratorów - więc sprawa jest dość 
beznadziejna.
Wydaje mi się, że można by chyba skonstruować jakąś broń odrzutową używając 
do napędu resztek naszego paliwa rakietowego. Ale to mogłoby jedynie rozwścieczyć 
bestię. - Wzdrygnął się. - Obawiam się, że to bezcelowe. Według naszych ostatnich 
obserwacji potwór wyląduje około stu negów na północ od nas, a więc będzie tu 
jutro.. My...
Rozległ się sygnał alarmu molekularnego. W chwilę potem obserwowali szkuner 
wpływający do zatoki, potem pośpiesznie się wycofujący. Nie mrugające, pozbawione 
powiek oczy Dorna śledziły w zamyśleniu statek wielorybniczy, póki nie zniknął z pola 
widzenia.
Komandor nie odezwał się od razu, lecz poświęcił jakiś czas na badanie 
automatycznie wykonanych zdjęć, całkowicie chemicznych i dlatego nie uszkodzonych w 
czasie katastrofy, która zniszczyła resztę statku. Wreszcie bez pośpiechu przedstawił swój 
plan:
- Nie mam całkowitej pewności, ale wydaje mi się, że los się do nas uśmiechnął. 
Powiększenia wykazały, że tamten statek ma dwa działa na pokładzie, a z jednego z nich 
wystaje jakiś haczykowaty przedmiot. To mi nasuwa pewien pomysł: musimy, jeśli to 
będzie konieczne, użyć resztek naszego paliwa rakietowego, by utrzymać się w pobliżu, 
do czasu, aż wejdę na pokład i zbadam te działa.
- Bądź ostrożny! - powiedziała Carliss z niepokojem.
- Mój przezroczysty pancerz - uspokoił ją Dorno - ochroni mnie przed wszystkimi 
niebezpieczeństwami poza może ciągłym ogniem artyleryjskim.
Ciepłe słońce grzało nad zatoką, przejmujący chłód wody był więc dla Dorna 
zupełnym zaskoczeniem. Jej lodowaty dotyk w skrzelach czuł aż nadto boleśnie. Już pobieżne 
oględziny działka harpunniczego z luku forkasztela przekonały go, że miał rację.
- To nadzwyczajna broń - powiedział swym towarzyszom po powrocie na statek 
patrolowy. - Trzeba jedynie silniejszego materiału wybuchowego, by trafić w Blala, i 
oczywiście lepszego metalu w każdym elemencie konstrukcji. Wrócę tam po wymiary, a 
później - by zainstalować nowe urządzenie. Ale teraz nie będzie to już takie trudne, udało mi 
się zneutralizować ich paliwo.
Trzeba je będzie oczywiście uzdatnić - zakończył - we właściwym czasie. Muszą mieć 
możliwość manewru, gdy Blal przybędzie.
- A czy oni będą chcieli z nim walczyć?  zapytała Carliss. Dorno uśmiechnął 
się niewesoło.
- Moja droga - powiedział - nie pozostawimy tego przypadkowi. Film skopograficzny 
opowie im całą, dość zatrważającą historię. Co do reszty, to po prostu będziemy trzymali ich 
statek między  naszym i Blalem. Bestia wyczuje energię życia na ich statku i na swój głupi 
sposób skojarzy ich z nami... Owszem, mogę zagwarantować, że będą walczyć.
- Blal mógłby nam nawet oszczędzić kłopotu późniejszego ich zabicia - 
podpowiedziała Carliss.
Dorno popatrzył na nią w zadumie:
- Ach, tak - powiedział - instrukcja. Zapewniam cię, że wykonamy ją co do joty.
Uśmiechnął się. - Pewnie któregoś dnia, Carliss, będziesz musiała przeczytać ją w 
całości. Ci wielcy, którzy ją dla nas opracowali, zrobili to bardzo szczegółowo. Bardzo 
wszechstronnie.
Wardellowi palce zbielały na lornetce, gdy wpatrywał się w potężny wypukły grzbiet, 
który migał niewyraźnie o pół mili na północ, zbliżając się wprost do statku. Potwór płynął z 
potężną siłą, zostawiając za sobą jasną smugę na wodzie.

Z daleka, tylko częściowo widoczny, przypominał jedynie olbrzymiego wieloryba. 
Wardell chwycił się tej szalonej nadziei; lecz właśnie wtedy...
Bryznęła spieniona woda; złudzenie zostało strzaskane jak kamizelka kuloodporna przez 
pocisk armatni.
Na całym bożym świecie nie było bowiem wieloryba, który by wypluwał wodę tak 
potężną strugą! W umyśle kapitana zrodziła się krótkotrwała, ale sugestywna wizja 
trzymetrowych szczęk konwulsyjnie poruszających się pod wodą i rozbryzgujących wodę 
niczym miechy.
Na moment ogarnął go gniew na samego siebie, że mógł chociaż na ułamek sekundy dać 
się ponieść wyobraźni i uwierzyć, iż jest to wieloryb. Gniew zamarł, gdyż Wardella olśniła nagła 
myśl, że praca wyobraźni nie poszła na marne. Przypomniała mu, że przez wszystkie te lata 
spędzone na morzu szczęście sprzyjało zawsze odważnym.
Wyprostował się, bardzo powoli, bardzo ostrożnie. Zawołał opanowanym, dźwięcznym 
głosem:
- Chłopcy, wdepnęliśmy w to, czy nam się to podoba, czy nie. Z łatwością sobie 
poradzimy jako najlepsi w tym cholernym fachu!
Wszystkie uszkodzenia na Albatrosie powstały w ciągu dwóch pierwszych minut po 
tym, jak Art Zote wystrzelił harpun.
W odpowiedzi na ten potężny cios bezoki stwór, pochłaniając tony wody, stanął dęba; 
później nastąpił atak - młócenie opancerzonych tylnych łap, które jak oszalałe rozdeptywały 
wodę, podczas gdy szkuner cofał się zapamiętale.
Wreszcie udało im się uciec. Gramoląc się na chwiejnych nogach spod resztek mostku 
kapitańskiego Wardell dopiero teraz usłyszał huk silników jaszczurzego statku i ujrzał długi 
harpun wbity w bok potwora - połyskujący miedzianą liną, cienką i naprężoną, prowadzącą do 
opancerzonego łuskami kadłuba.
Wystrzelono jeszcze cztery harpuny - po dwa z każdego statku - później zaś 
rozciągnięto między nimi potwora.
Przez pełną godzinę Art Zote zasypywał resztą pocisków cielsko, które wiło się w 
agonii z nieokiełznaną jednak dzikością.
A potem tkwili tam przez trzy długie dni i noce. Bestia, która nie chciała umrzeć, 
szarpała się i walczyła z bezsensowną, niewyczerpaną furią.
Nadszedł czwarty dzień, poranek. Z roztrzaskanego pokładu szkunera kapitan 
obserwował scenę rozgrywającą się na drugim statku. Dwa jaszczury montowały jakieś 
tajemnicze połyskujące urządzenie, które zaczęło świecić szarym, matowym blaskiem.
Prawie dotykalny obłok pary skłębił się nad bestią unoszącą się na morzu, a gdzie 
sięgnął - następowała... przemiana... stając się... nicością.
Na Albatrosie panowała martwa cisza. Załoga stała jak skamieniała, przyglądając się - w 
stanie ni to paraliżu, ni to fascynacji - jak stutonowy potwór oddaje swe składniki 
rozdzierającej go transcedentalnej sile.
Upłynęło całe pół godziny, nim wreszcie to wielkie, potworne cielsko zostało całkowicie 
rozłożone...
Wycofano wówczas lśniący dezintegrator i przez jakiś czas panowała tylko... martwota. 
Delikatna mgiełka pojawiła się na horyzoncie od północy i przesunęła między obydwoma 
statkami. Wardell czekał wraz ze swymi ludźmi w napięciu i w... zadziwieniu.
- Zabierajmy się stąd - powiedział ktoś. - Nie dowierzam tym draniom, mimo że im 
pomogliśmy.
Wardell wzruszył bezradnie ramionami.
- Nie możemy nic zrobić. Torba środka chemicznego, który nam wrzucili na pokład 
razem z ruchomą fotografią, uzdatniła tylko jeden zbiornik paliwa, a i to na wpół 
opróżniony. Zużyliśmy już wszystko podczas manewrowania, oprócz paru galonów. My...
Niech diabli wezmą tych łajdaków! - jęknął inny mężczyzna. - Nie podoba mi się ta ich 
tajemniczość. Jeśli potrzebowali naszej pomocy - to dlaczego nie przyszli i nie poprosili?
Wardell nie zdawał sobie nawet sprawy, do jakiego stopnia ma napięte nerwy. 
Słowa marynarza wywołały u niego nowy atak gniewu.
- No pewnie - zadrwił - już to sobie wyobrażam, jak rozwijamy przed nimi dywan na 
powitanie - salwą z naszej trzycalówki! A gdyby nawet nam powiedzieli, że chcą wziąć 
wymiary działka harpunniczego, by zbudować swoje, i żebyśmy im pozwolili umocować nasze 
tak, by utrzymało na raz dwadzieścia wielorybów, i byśmy byli tak łaskawi i zaczekali, aż 
przybędzie ten piekielny stwór... Na pewno byśmy zaczekali. Akurat!
Ale tacy frajerzy z nich nie byli. To było największe świństwo, jakie mi ktoś zrobił z 
zimną krwią - ale wytrwaliśmy, bo zostaliśmy do tego zmuszeni. I nie chodzi tu o żadne proszę" 
czy dziękuję". Jedno mnie martwi: nigdy dotąd nie widzieliśmy podobnych istot ani nie 
słyszeliśmy o ich istnieniu. To by mogło świadczyć, że ich zdaniem, tylko umarli milczą, no, 
ale...
Głos mu zamarł, gdyż na jaszczurzym statku znów zapanowało poruszenie. 
Wznoszono jakieś inne urządzenie, mniejsze, bardziej matowe niż poprzednie, wyposażone w 
dziwne, podobne do działek projektory.
Wardell zesztywniał; potem jego ryk odbił się echem po pokładzie:
- To może być tylko przeciwko nam! Art, zostały ci jeszcze trzy naboje! Przygotuj się 
do strzału...
Podmuch srebrzyście lśniącego dymu przerwał mu w pół słowa, zasnuwając jego 
myśli, jego świadomość - momentalnie.
Miękki, syczący głos Dorna rozlegał się w ciszy kabiny statku kosmicznego:
- Instrukcja ma chronić moralną ciągłość cywilizacji i strzec przed zbyt dosłowną 
interpretacją przepisów przez bezmyślnych czy bezlitosnych administratorów. To słuszne, że 
planety na niższym szczeblu rozwoju winny być chronione przed kontaktem z nami, do tego 
stopnia, że śmierć jest uzasadnionym środkiem wobec tych, którzy choćby na mgnienie oka 
zetknęli się z prawdą, ale...
Dorno uśmiechnął się. - Jeśli jakaś istotna pomoc została udzielona obywatelowi lub 
urzędnikowi Federacji, niezależnie od okoliczności moralną przesłanką cywilizowanego 
postępowania w takim przypadku jest zastosowanie innych środków, by utrzymać całą 
sprawę w tajemnicy.
Oczywiście, są precedensy - dodał cicho Dorno. - W związku z tym opracowałem 
nowy kurs dla statku. Wybierzemy się ku dalekiemu słońcu Wodesk, z którego cudownych 
zielonych planet nastąpiła pierwotna kolonizacja Ziemi.
Nie ma potrzeby trzymać naszych gości dłużej w stanie uśpienia. Gdy tylko ockną 
się po ustaniu działania srebrnego gazu, pozwólmy im... przeżywać podróż w Kosmosie.
