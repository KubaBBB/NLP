Autor: John Morressy
Tytul: Opowieść o trzech czarownikach

(A Tale of Three Wizards)

Z "NF" 5/93

Świat to niebezpieczne i niepewne miejsce także dla 
czarowników i każdy z nich doświadczył na własnej skórze, że 
im ciszej o nim, tym lepiej. Poza konwentami lub 
posiedzeniami cechu czarownicy nie obnoszą się ze swoim 
statusem zawodowym. Spotykając się w miejscach publicznych 
nawet się nie witają, tylko odwracają oczy i w milczeniu 
idą swoją drogą.
   To oznacza samotność, nic więc dziwnego, że Hithernils, 
skarbnik Cechu Czarowników, znalazłszy się w sprzyjających 
okolicznościach w towarzystwie kolegi, skorzystał z 
okoliczności. Normalnie Hithernils trzymał się w cieniu jak 
mało kto, ale teraz odczuwał boleśnie ciężar samotności i 
czuł potrzebę porozmawiania z kimś, kto potrafi zrozumieć i 
docenić to, co ma do powiedzenia. Prawdę mówiąc palił się, 
żeby porozmawiać o urokach: wracał właśnie do domu po 
wykonaniu wielce skomplikowanego uroku na zamówienie pewnego 
szlachcica, wykonaniu z wielkim, dodajmy, powodzeniem. Po 
serii niepowodzeń w ubiegłych latach tym bardziej miał 
ochotę pochwalić się sukcesem.
   Hithernils nie znał osobiście czarownika, który był 
jedynym prócz niego gościem w zajeździe. Nieznajomy, mimo że 
nosił elegancką siwą brodę, był młody jak na czarownika, 
gdzieś tuż po dwusetce, i miał inteligentny wyraz twarzy, 
śmiały sposób bycia i dobrze skrojone szaty. Hithernils chciał
go właśnie przywołać, kiedy nieznajomy sam podszedł do jego 
stołu i skłonił się głęboko.
   - Moje uszanowanie, mistrzu. Nieczęsto zdarza się spotkać 
wybitnego przedstawiciela starszyzny naszego cechu w takich 
okolicznościach. Pozwól, mistrzu, że złożę wyrazy szacunku - 
powiedział nieznajomy sciszonym głosem.
   - Cóż, dziękuję ci, dobry człowieku, dziękuję bardzo. 
Właśnie miałem zamiar... czy zechcesz się przysiąść?
   - Będzie to dla mnie niezasłużony zaszczyt, mistrzu - 
odpowiedział nieznajomy z ukłonem.
   - Bynajmniej, drogi chłopcze. Jak powiedziałeś, zbyt 
rzadko ma się okazję do swobodnej rozmowy na tematy 
zawodowe. Czasami człowiekowi dokucza samotność.
   - Takie już nasze powołanie - powiedział nieznajomy i 
usadowiwszy się naprzeciwko Hithernilsa dodał: - Bardziej 
samotne dla niektórych z nas niż dla innych.
   - A tak... samotność. Barbarzyńcy, nerwowi dowódcy armii, 
alchemicy... Człowiek czasami czuje się jak jakiś... 
wyrzutek.
   - Wyrzutek - powtórzył nieznajomy i zamilkł, jakby 
rozważał to słowo. - Dobrze powiedziane, mistrzu. Bardzo 
trafne określenie. I jeszcze jeden powód, żeby uczcić nasze 
spotkanie. Pozwolisz, mistrzu, że zamówię dzban najlepszego 
wina, jakie ma nasz gospodarz.
   - Hm, no, nie wiem doprawdy, to będzie...
   - To będzie dla mnie zaszczyt i przyjemność. Przekonasz 
się, mistrzu, że nawet jak na twój wykwintny gust jest to 
całkiem przyjemne winko, niewinne, nawet dziewicze za 
pierwszym łykiem, ale z drugim dnem, sugerującym światową 
mądrość i może odrobinę swawolności.
   Hithernils wykonał gest, który miał oznaczać nonszalancję 
i spróbował przybrać minę konesera wina, którym nie był. 
Chcąc uniknąć niezręcznej sytuacji postanowił zmienić temat.
   - A jak poznałeś, przyjacielu, że jestem starszym Cechu 
Czarowników?
   - Wyczułem w zwykły sposób, że jesteś, mistrzu, 
czarownikiem. Rzut oka na twój medalion powiedział mi, że 
jesteś członkiem cechu. Natomiast twoja postawa, osobowość, 
twoja aura, jeśli wolno mi użyć tego słowa, przekonała mnie, 
że zajmujesz w nim odpowiedzialną pozycję.
   - Jesteś bardzo spostrzegawczy - powiedział Hithernils 
chowając zdradliwy medalion. - Rzeczywiście, jestem 
skarbnikiem Cechu.
   - Mistrz Hithernils! Wiele o tobie słyszałem - zawołał 
nieznajomy głosem pełnym szacunku.
   - Naprawdę? Miło to słyszeć. A ty, mój dobry człowieku? 
Dotąd nie znam twojego imienia.
   Spuściwszy wzrok nieznajomy uchylił się przed tym 
pytaniem.
   - Moje imię nie ma żadnego znaczenia, za to Cech 
Czarowników jest dla mnie źródłem nieustającej fascynacji - 
powiedział podnosząc na Hithernilsa oczy płonące zachwytem. - 
I, przyznaję, od dawna przedmiotem ambicji.
   - Czy jesteś członkiem?
   - Przyjęcie do Cechu byłoby uwieńczeniem mojego życia. 
Jak dotychczas, mogę tylko uczyć się, pracować i mieć 
nadzieję, że pewnego dnia, kiedy dowiodę, że zasługuję na 
ten zaszczyt... ale, powiedz mistrzu, jakie to uczucie, 
kiedy się jest członkiem?
   Pochlebstwo uczyniło Hithernilsa rozmownym, wino 
sprawiło, że stał się wręcz gadatliwy. Kiedy wieczór dobiegł 
do zamroczonego końca i Hithernils niepewnie podniósł się na 
nogi, był zachrypnięty od wielogodzinnego, prawie 
nieprzerwanego monologu. Przechwalał się umiejętnością 
rzucania uroków, bez umiaru wymieniał nazwiska i robił 
aluzje do magicznych przedsięwzięć o mrożącym krew w żyłach 
stopniu komplikacji i zagrożenia. Wszystko to było dość 
nieszkodliwe, choć nieco poniżej godności. Gorzej, że odkrył 
również przed swoim zafascynowanym znajomym tajemnice cechu 
nie znane większości jego członków, a nawet rzeczy, których 
żaden członek, łącznie z Hithernilsem w przytomniejszym 
stanie, nie chciałby zdradzić nikomu z zewnątrz. I chociaż 
nie był zbyt pewien, co opowiadał i jak szczegółowo, ale 
zapadł tego wieczoru w sen z niepokojącym uczuciem, że 
powiedział dużo więcej niż należało.
   Rano obudził się w stanie fizycznego i psychicznego 
rozkładu. Czuł się tak, jakby w jego głowie odbywała sabat 
gromada wyjątkowo nieokrzesanych czarownic. Smak w ustach 
sugerował, że ich rodziny spędziły tam noc i odeszły nie 
sprzątnąwszy po sobie. Jego żołądek wydawał improwizowane 
burknięcia i gulgoty. Wspomnienie własnej niedyskretnej 
gadaniny dodawało do innych dolegliwości poczucie wstydu. 
Zapowiadał się ciężki dzień.
   Kiedy wreszcie z największą ostrożnością dotarł do 
głównej izby zajazdu, czekała go tam dobra wiadomość. Jego 
wczorajszy znajomy wyjechał o świcie i nie musiał stawiać mu 
czoła. Hithernils otrzymał też swój rachunek. Poza innymi 
wydatkami obejmował on również cenę dwóch dzbanów najlepszego 
wina. Kiedy otworzył usta, żeby zaprotestować przeciwko tej 
pozycji, karczmarz wskazał dolną część rachunku. Tam, choć 
chwiejną, ale niewątpliwie jego ręką widniała autoryzacja. A 
pod nią własnoręczny podpis.
   Zapłacił bez słowa i postanowił nigdy nikomu nie 
wspominać o tym przykrym incydencie. Postanowienia 
dotrzymał.
   Tymczasem jego towarzysz z poprzedniego wieczoru imieniem 
Grizziscus był w doskonałym humorze. Niebo zasnuwały chmury, 
dął wiatr i siąpił zimny deszcz czyniąc gościniec śliskim, 
ale w sercu Grizziscusa świeciło słońce i śpiewały ptaki. 
Nareszcie świat był piękny i wszystko wskazywało, że będzie 
jeszcze piękniejszy.
   Przez pięć długich lat, odkąd odmówiono mu członkostwa w 
Cechu Czarowników, Grizziscus szukał powodu tej odmowy. Aż 
do ostatniego wieczoru bezskutecznie. Ale teraz już 
wiedział. I nie tylko znał imię swojego prześladowcy, ale na 
dodatek dowiedział się go w sposób, który musiał wprawić w 
zakłopotanie innego członka Cechu i to przedstawiciela 
starszyzny. Jest coraz lepiej, myślał, jadąc w chłodnym 
deszczu i nucąc wesoło.
   Przybył do domu na trzeci dzień, przemoczony od stóp do 
głów, zabłocony od pasa w dół, kaszląc i pociągając nosem. W 
drzwiach czekał na niego wierny sługa z suchą szatą na ręku, 
z pantoflami w jednej dłoni i naczyniem parującego napoju w 
drugiej. Grizziscus zrzucił buty, zsunął na kamienną 
posadzkę płaszcz, który spadł z mokrym plaśnięciem i uwolnił 
się od reszty przemoczonej odzieży. Otulony w puszysty 
szlafrok ujął w obie dłonie czarę z piwną polewką, napełnił 
jej zapachem nozdrza, a potem wypił.
   - Dowiedziałem się tego, czego szukałem, Martin. To przez 
Belsheera - powiedział po pierwszym łyku.
   - Brawo, mistrzu.
   - Ten głupi, bełkotliwy staruch zorganizował kampanię, 
żeby mnie nie dopuścić do Cechu. Naopowiadał im, że 
właściwie to jestem alchemikiem i nastawił ich przeciwko 
mnie.
   - Okropne, mistrzu. Gdybyś zechciał usiąść, wytrę ci 
stopy.
   - Zapomniałem, że mam stopy, tak mi zdrętwiały - 
powiedział czarownik siadając na ławie i wyciągając mokre, 
sine członki. - Czy uwierzysz, że nie dostałem ani jednego 
głosu? Wszyscy wrzucili czarne gałki.
   - To szokująca wiadomość, mistrzu. Skandaliczne 
zachowanie jak na inteligentnych czarowników - mówił Martin 
wkładając mistrzowi pantofle.
   - A najgorsze jest to, że nigdy w życiu nie widziałem na 
oczy tego Belsheera ani on mnie. - Grizziscus dopił polewkę 
i odstawił pustą czarę na podłogę. Potem otarł usta, zaniósł 
się powolnym, gardłowym śmiechem i dodał: - Ale wkrótce to 
zmienię.
   Martin zamarł z drugim pantoflem w dłoni.
   - Konfrontacja, mistrzu? Czy to rozsądne, ryzykować 
otwarte starcie?
   - Mój pantofel, Martinie - powiedział czarownik wskazując 
odnośny przedmiot. - Nie będzie żadnej konfrontacji, żadnego 
pojedynku na czary. Mam coś innego w planie dla... 
nazywajmy go w przyszłości Be. Po prostu Be.
   Rozgrzany i osuszony Grizziscus udał się prosto do swojej 
pracowni, żeby poszukać czegoś odpowiedniego w swoich 
księgach z zaklęciami. Nie śpieszył się, poświęciwszy tyle 
czasu, żeby poznać przyczynę swojego upokorzenia, gotów był 
poczekać jeszcze trochę, żeby znaleźć odpowiednią formę 
odpłaty.
   Jak powiedział Martinowi, miał pewne plany co do 
Belsheera, ale jak na razie tylko bardzo ogólne. Belsheer 
miał być zaklęty w stworzenie małe i groteskowe. Pozostało do 
ustalenia, jakie to coś ma być małe i groteskowe.
   Pierwszym krokiem było odnalezienie Belsheera i to w 
sposób dyskretny. Lato prawie już dobiegało końca, kiedy 
wreszcie Grizziscus ustalił miejsce pobytu Belsheera: 
przebywał on w zamku pewnego pomniejszego królika, na 
którego rzuciła urok wiedźma, a ten z głupoty wynajął do 
odczynienia uroku alchemika. Alchemik, rzecz jasna, tylko 
pogorszył sprawę i do naprawienia szkód wezwano Belsheera. 
Po wykonaniu zadania wracał wczesną jesienią do domu 
szlakiem dobrze znanym Grizziscusowi. To tam, postanowił 
Grizziscus, zacznie się jego zemsta.

Droga była pusta, słońce przygrzewało, końskie kopyta 
wybijały równy, uspokajający rytm na ubitej powierzchni. 
Belsheer drzemiąc jechał ostatnim długim prostym 
odcinkiem drogi przed rozwidleniem, z którego już blisko 
było do doliny w górach i domu. Czuł się doskonale. Wiele 
czasu upłynęło, odkąd go wzywano do nagłego przypadku, a 
jeszcze więcej, odkąd odczynił tak wielopiętrowe i 
wielostronne zaklęcie, ale na szczęście wszystko poszło jak 
z płatka. Pamięć nadal mu dopisywała, jego czary działały, 
wciąż mógł trafić tam, gdzie chciał bez przewodnika i dawał 
sobie radę na drodze. Jak na człowieka w wieku pięciuset lat 
trzymał się doskonale. Byli czarownicy o połowę od niego 
młodsi, którzy nie potrafiliby pomóc królowi... jak mu tam, 
a nawet nie wiedzieliby od czego zacząć.
   Nie da się ukryć, doświadczenie robi swoje. Kłopot 
jedynie z tym, że trzeba aż tyle czasu, żeby je zgromadzić, 
a kiedy już się je ma, człowiek jest tak sztywny, obolały i 
ma tak krótką pamięć, że pragnie jedynie siedzieć w fotelu 
przy ogniu i przeglądać książki z obrazkami.
   Pomyślał o swoim fotelu, kominku i domu. Myśl była tak 
przyjemna, że pogrążył się w marzeniach, a potem zapadł w 
drzemkę. Ocknął się leżąc na plecach, nie mogąc złapać 
oddechu i mając nad sobą zaniepokojoną twarz jakiegoś
nieznajomego.
   - Czcigodny mistrzu, czy nic ci nie jest? Nic sobie nie 
złamałeś? Nie zwichnąłeś? - pytał nieznajomy klęczący przy 
jego boku.
   Belsheer ostrożnie obmacał sobie żebra, potem ramiona i 
uda. Pokręcił głową. Poruszał stopami. Nic nie bolało go 
bardziej niż zwykle.
   - Chyba spadłem z konia - powiedział w zamyśleniu.
   - Okropny upadek, mistrzu. Bałem się najgorszego.
   - Tylko mnie ogłuszyło, nic poza tym - powiedział 
Belsheer i uniósł głowę. Nieznajomy natychmiast podsunął pod 
nią ramię.
   - Ostrożnie, mistrzu. Pozwól, że pomogę ci się podnieść - 
powiedział.
   Wśród stęknięć i jęków Belsheer stanął na nogi. Potarł 
dolną część pleców, potem ramię i wydał długie westchnienie 
ulgi.
   - Mogło być gorzej - powiedział. Potem rozejrzał się 
zdziwiony i spytał nieznajomego. - Czy my podróżowaliśmy 
razem? Nie przypominam sobie. Ale jestem pewien, że ktoś był 
ze mną.
   - Tylko twój koń, mistrzu.
   - A, tak. Mój koń. Tak jest - powiedział Belsheer, po 
czym nagle podniósł ręce i zawołał: - Gdzie jest mój koń?!
   - Widocznie gdzieś odszedł. Zaczekaj tutaj, łaskawy 
mistrzu, a ja go sprowadzę - powiedział nieznajomy prowadząc 
Belsheera na trawiasty stok przy drodze, po czym wsiadł na 
własnego konia i odjechał krótkim galopem. Po chwili wrócił z 
drugim wierzchowcem, którego uwiązał do drzewa. - Myślę, że 
powinieneś, mistrzu, chwilę odpocząć - powiedział. - Jeżeli 
nie pogardzisz, podzielę się z tobą moim chlebem i wodą.
   - To bardzo uprzejmie z twojej strony, młody człowieku. - 
Nieznajomy miał wprawdzie siwą brodę, ale dla Belsheera 
wszyscy byli młodzi. Choć obdarty i okryty kurzem, zdradzał 
dobre wychowanie. Zapewne jakiś zbiedniały szlachcic. - Co 
cię tu sprowadza? - spytał Belsheer.
   - Jestem bezdomnym włóczęgą.
   - Młody człowiek z takimi manierami? To niesprawiedliwe.
   - Jestem banitą, mistrzu. Stanąłem przed sądem lepszych 
ode mnie i zostałem uznany za niegodnego.
   - Doprawdy? A któż to są ci "lepsi"? I kto im dał prawo 
krzywdzić przyzwoitego młodego człowieka?
   Wyraźnie zraniony tym wybuchem gniewu Belsheera 
nieznajomy uniósł ręce, żeby go powstrzymać.
   - Niestety, dobry mistrzu, mieli do tego wszelkie prawo, 
gdyż są wielkimi i potężnymi czarownikami. Ty sam należysz 
do ich grona.
   - Ja? Jakiego grona? O czym ty mówisz?
   - Czyż nie jesteś mądrym i czcigodnym Belsheerem, 
mistrzem sztuk tajemnych i jednym z założycieli Cechu 
Czarowników?
   Wciąż nieco ogłuszony po upadku, Belsheer zachował jednak 
instynktowną ostrożność.
   - A jeżeli jestem, to co? - spytał.
   - Nie zaprzeczaj swojej godności, mistrzu. Wszyscy 
słyszeli o Cechu Czarowników, a słyszeć o Cechu Czarowników 
to znaczy słyszeć o wielkości i mądrości Belsheera, mistrza 
mistrzów.
   - Myślę, że masz rację - powiedział Belsheer po chwili 
namysłu. - Ale kim ty jesteś? Nie znam cię. Jak mogłem 
zdyskredytować kogoś, kogo nie znam?
   - Nazywam się Grizziscus - powiedział nieznajomy 
spuszczając głowę i przymykając oczy.
   Belsheer drgnął lekko na dźwięk tego imienia. W jego 
pamięci mogły się pojawiać od czasu do czasu drobne luki, 
ale imię Grizziscusa odezwało się w niej bardzo żywo. 
Ukrywszy jedną dłoń za plecami pośpiesznie otoczył się 
zaklęciem ochronnym.
   - Chyba pamiętam to imię. Czy byłeś aplikantem? - spytał.
   - Byłem. Nie otrzymałem ani jednego głosu - przyznał 
głucho Grizziscus.
   - Ani jednego, tak? - spytał Belsheer po dłuższym 
milczeniu.
   - Ani jednego. Ale była to mądra i sprawiedliwa decyzja - 
powiedział Grizziscus unosząc głowę i spoglądając 
Belsheerowi prosto w oczy.
   - Doprawdy?
   - Tak! Byłem pusty, powierzchowny, zabłąkany, głupi. 
Używałem swoich mocy w sposób nieodpowiedzialny. Gdyby mnie 
przyjęto, mógłbym przynieść Cechowi wstyd. Lepiej, żebym się 
błąkał po drogach i bezdrożach, odtrącony przez wszystkich 
banita, żebrząc o kawałek chleba niż żeby padł najmniejszy 
cień na dobre imię Cechu Czarowników - powiedział Grizziscus 
z uczuciem. Sytuacja stawała się w najwyższym stopniu 
niezręczna.  
Belsheer nie pamiętał wszystkich szczegółów, ale wiedział, 
że odegrał decydującą rolę w odrzuceniu kandydatury tego 
młodzieńca i to nie z najważniejszych powodów. A teraz 
Grizziscus opiekuje się nim, wyraża troskę o dobre imię 
Cechu i przyjmuje całą sprawę z bohaterskim stoicyzmem.
   - Znosisz to bardzo dobrze - zauważył Belsheer.
   - Ja jestem niczym. Cech jest wszystkim.
   Belsheer chrząknął pomyślawszy o Cechu i porównawszy jego 
zachowanie ze szlachetnym przykładem tego młodzieńca. 
Przypomniał sobie gniewną rezygnację Kedrigerna, poniżającą 
aferę Quintrindusa, bezsensowne nudne posiedzenia, 
oburzający bałagan w finansach, kalumnie, plotki, stałe 
wzajemne podgryzanie się i poczuł się jak insekt.
   - Wszystko mogło być inaczej - mówił Grizziscus w 
zamyśleniu. - Gdybym miał przewodnika, nauczyciela, kogoś ze 
starszyzny, kto wskazałby mi właściwą drogę i powstrzymał 
młodzieńczą zapalczywość, to na pewno nie zboczyłbym z 
właściwej ścieżki.
   - Tak, to wielka szkoda - zgodził się Belsheer kiwając 
głową. 
   - Nie jest jeszcze za późno - powiedział Grizziscus 
podkreślając każde słowo i wpatrując się intensywnie w 
Belsheera.
   - Nie, chyba nie. Na naukę nigdy nie jest za późno. 
Człowiek uczy się całe życie.
   - Ale nie bez kierownictwa mądrego czarownika. 
Powiedzmy, kogoś ze starszyzny cechowej - powiedział 
Grizziscus powoli i wyraźnie, tym razem nieco głośniej.
   - To by na pewno nie zaszkodziło - zgodził się Belsheer.
   - To by wszystko zmieniło. Nauczyłbym się stosować swoją 
moc właściwie, zamiast wykorzystywać ją dla teleportacji na 
użytek drobnych tyranów. Niestety jednak, pozbawiony 
kierownictwa, narobiłem wiele szkód i teraz muszę płacić.
   Belsheer spojrzał na niego z nowym zainteresowaniem.
   - Dokonujesz więc przemieszczeń przestrzennych? - spytał.
   - Mam wrodzony talent do tej formy czarów.
   Belsheer zaczął sobie przypominać szczegóły. Grizziscus 
teleportował poszczególnych osobników, wioski, średnich 
rozmiarów zamek a raz, jeżeli wierzyć słuchom - całą armię 
do odległych zakątków świata na zlecenie różnych 
nieprzyjemnych lokalnych królików z dzikiej i bezprawnej 
północy. Jego umiejętności zawodowe były najwyższej próby, 
ale etyka pozostawiała wiele do życzenia. Mówiono, że 
porzucił klienta w połowie zaklęcia, kiedy ofiara 
wykrzyczała ofertę podwójnego honorarium z wypłatą od ręki. 
Takie zachowanie podważało autorytet całego zawodu. Nie 
wolno go było tolerować, a tym bardziej nagradzać. Dlatego 
Belsheer użył całej swojej elokwencji przeciwko kandydaturze 
Grizziscusa, doprowadzając do jej odrzucenia, a w 
konsekwencji do niesławy kandydata.
   Teraz jednak zaczął podejrzewać, że historie o wybrykach 
Grizziscusa mogły być przesadzone lub nawet wyssane z palca. 
Młodzieniec niewątpliwie miał charakter. W kontakcie 
osobistym robił jak najlepsze wrażenie. Nie żywił urazy. 
Przyjął karę jak na czarownika przystało. Urazy wybaczał i 
zapominał. Całował różdżkę. Może zasługiwał na drugą szansę. 
Mądry starszyy czarownik mógł wskazać mu właściwą drogę i 
nauczyć go zachowania godnego członka Cechu. W zamian 
Grizziscus mógłby nauczyć dobrego starszego czarownika 
szczegółów technik teleportacyjnych, gałęzi magii, której 
Belsheer nigdy do końca nie zgłębił.
   Belsheer wyprostował się i spojrzał w oczy młodszemu 
czarownikowi, a potem poklepał go po ramieniu kościstą 
dłonią.
   - Młody człowieku, myślę, że będę mógł ci pomóc - 
powiedział głębokim, solennym głosem.

Grizziscus okazał się chętnym i pojętnym uczniem, bardzo 
pomocnym w pracowni. Po dwóch miesiącach nauki u Belsheera 
znalazł nieocenionego człowieka imieniem Martin, który 
służył obu czarownikom jako pomocnik do wszystkiego. 
Belsheer, który zawsze miał trudności ze znalezieniem i 
utrzymaniem służby, był zadowolony i pełen uznania.
Z upływem miesięcy gołym okiem widać było poprawę charakteru 
u Grizziscusa. Wykonywał drobne, pożyteczne zaklęcia dla 
miejscowych wieśniaków nie żądając w zamian żadnej zapłaty. 
Idąc za przykładem swojego nauczyciela zawsze wymieniał 
pełne tytuły starszyzny cechowej, takie jak "Uważny i 
Skrupulatny Sekretarz" czy "Wielce Czcigodny i Potężny 
Cechmistrz". On z kolei nauczył Belsheera sztuki 
przemieszczeń przestrzennych i pokazał mu, jak przenieść 
armię polnych myszy do spichlerza złego i skąpego lokalnego 
feudała.
   Był nie tylko grzeczny, szczodry i pełen szacunku, ale 
troszczył się o swojego mistrza. Pilnował, żeby starszy 
czarownik wysypiał się należycie i z pomocą Martina nakłonił 
go do zdrowego odżywiania się. Nalegał nawet, żeby Belsheer 
wyjechał na wakacje, chociaż robocze, do Doliny Słuchaczy 
Niewidzialnych Mędrców.
   Słuchacze był to spokojny ludek, który spędzał życie na 
słuchaniu pouczających i pocieszających głosów z innego 
świata. Ponieważ nigdy nie było wiadomo, skąd taki głos może 
się rozlec, słuchano wszystkiego, co było pod ręką: starych 
butów, stogów siana, głazów, drzew, misek z owsianką i 
wszystkiego innego. Przez lata nie dotarł do nich żaden 
głos, ale teraz mówiono, że Słuchacz imieniem Versel coś 
usłyszał. Przesłania, jakie odbierał, były niezrozumiałe, 
ale po latach milczenia Słuchacze byli i tak szczęśliwi.
   - Powinieneś ich odwiedzić, dobry mistrzu - powiedział 
Grizziscus, kiedy dotarła do nich ta wiadomość. - Może 
dzięki twojej mądrości Słuchacze rozszyfrują swoje 
komunikaty.
   - Możliwe - powiedział Belsheer bez widocznego 
entuzjazmu. - Ale w tej dolinie musi być strasznie nudno. 
Wszyscy tylko siedzą i czegoś słuchają.
   - Tego ci właśnie trzeba, mistrzu. Cichego, spokojnego 
zakątka po wszystkich trudach związanych z moją edukacją.
   Belsheer pomyślał nad tym i twarz mu się rozjaśniła.
   - Mogłoby być przyjemnie spędzić kilka tygodni 
wygrzewając się w słońcu i słuchając bochenka chleba.
   - To najzdrowsza rzecz, jaką możesz zrobić.
   - Mogę nawet usłyszeć jakiś głos. Niewątpliwie, jeżeli 
coś lub ktoś usiłuje nawiązać kontakt, to byłoby zadowolone 
mogąc porozmawiać z czarownikiem.
   - Bez wątpienia. Mój drogi mistrzu, ty naprawdę musisz 
się tam udać.
   I udał się, wyruszywszy wczesnym rankiem w dwa dni 
później. Gdy tylko zniknął im z oczu, Grizziscus z
tryumfalnym uśmiechem zatarł dłonie.
   - Idealnie. Absolutnie idealnie - powiedział. - Teraz 
zajmę się biblioteką Belsheera i poszukam odpowiedniego 
zaklęcia, żeby się na nim należycie zemścić, jak wróci.
   - Twoja cierpliwość może służyć za wzór, mistrzu.
   - Dziękuję, Martin. Cierpliwość jest niezbędną cnotą 
mściciela. Podobnie jak pomysłowość.
   - Twoja pomysłowość, mistrzu, rzuca na kolana.
   - Dziękuję ci, Martin. Jestem również zwolennikiem 
czystej gry. Postanowiłem, że kiedy zaczaruję  tego starego 
złośliwego intryganta, podrzucę mu trop umożliwiający mu 
wyzwolenie.
   - Nieprawdopodobna łaskawość, mistrzu. I niecodzienny 
pomysł, jeżeli mogę zauważyć.
   - Zdecydowanie możesz. A teraz muszę przystąpić do pracy. 
Zawęziłem swoje opcje, ale nie podjąłem jeszcze ostatecznej 
decyzji. Pod żadnym pozorem proszę mi nie przeszkadzać.
   W trzy dni później Grizziscus wyłonił się z pracowni 
wymęczony i z czerwonymi oczami, ale z uśmiechem na twarzy. 
Rzucił się na jedzenie i picie, spał jak kamień przez całą 
dobę, a potem zabrał się za mniej wyczerpujące zajęcia, 
którym poświęcał się przez prawie cztery tygodnie. Pod 
koniec tego okresu przyszła wiadomość, po odczytaniu której 
Grizziscus rozmyślał przez cały dzień, po czym poinformował 
Martina, że następnego dnia z rana wyruszają, żeby spotkać 
powracającego Belsheera w drodze.
   - To ostrożność - wyjaśnił. - Belsheer jest starym 
intrygantem, ale nie głupcem. Prawie na pewno zabezpieczył 
się przed możliwością rzucenia na niego uroku w tym domu. 
Nawet jeżeli tego nie zrobił, uważałbym za nierozsądne 
atakowanie go tutaj, wśród jego ksiąg i w znajomym otoczeniu. 
Nie, najpierw go izoluję i dopiero wtedy uderzę. Ten list 
daje mi znakomitą okazję.
   - Czy masz jakieś szczególne życzenia, mistrzu?
   - Przygotuj mój najlepszy płaszcz i buty. Sam też ubierz 
się elegancko. Musimy być w strojach godnych tego 
wydarzenia.

Belsheer podróżował metodycznie, trzymając się ustalonej 
trasy. Grizziscus i Martin spotkali go na drodze o kilka 
godzin jazdy od karczmy Frunskera i Grizziscus pozdrowił go 
radośnie.
   - Co ty tu robisz? Kto pilnuje domu? - zapytał Belsheer.
   - Zabezpieczyłem dom i gospodarstwo ochronnym zaklęciem, 
łaskawy mistrzu - odparł Grizziscus. - Śpieszyłem przynieść 
ci dobrą nowinę.
   - Jaką dobrą nowinę?
   - Twój przyjaciel i towarzysz cechowy Tristaver żeni się!
   Belsheera zatkało.
   - Tristaver się żeni?
   - Z piękną królową, którą uwolnił od paskudnego uroku. 
Sam ślub odbył się bez rozgłosu, ale teraz szczęśliwa para 
pragnie przyjąć wszystkich swoich drogich przyjaciół. 
Zaproszenie przyszło trzy dni temu i natychmiast 
wyruszyliśmy, żeby cię, mistrzu, odszukać - powiedział 
Grizziscus wydobywając z zanadrza autentyczne zaproszenie. 
Belsheer odczytał je z zaskoczeniem i przyjemnością.
   - To ci stary obwieś! Myślałem, że nigdy się nie 
ustatkuje. Trudno go było zastać w domu, stale gdzieś latał. 
Najczęściej w postaci sokoła.
   - Czyżby mistrz Tristaver potrafił zmieniać swą postać?
   - Wiem, że potrafi zmieniać się w ptaka. Nigdy nie 
widziałem go w żadnej innej postaci. Twierdzi, że jak 
człowiek raz był ptakiem, to już nie chce być niczym innym. 
Jest też dobry w zaklęciach miłosnych.
   - Rzadkie połączenie specjalności - zauważył Grizziscus.
   - Zaklęcia miłosne zapewniają mu dostatnie życie. Nudne 
czary, ale jest na nie stały zbyt. Ciekawe, czy w ten sposób 
zdobył też swoją królową.
   - Posłaniec powiedział tylko, że są bardzo szczęśliwi.
   Belsheer skinął głową.
   - Tak, to wygląda na czary. Brat Tristaver to porządny 
facet i w ogóle, ale to nie jest ktoś, o kim marzyłaby 
piękna królowa. - W zamyśleniu pogładził brodę i po chwili 
dodał: - Z drugiej strony mamy przypadek brata Kedrigerna. 
Ożenił się z królową... czy z księżniczką. W każdym razie 
koronowana głowa. Podobno jest też bardzo piękna. Może 
królowe mają dość małżeństw z królami.
   - Może tak właśnie jest.
   - Tak. Również dziwny zbieg okoliczności. Jedno z 
przysłów Słuchaczy mówi "Król, królowa i maselnica to wesołe 
błoto i słońce".
   Grizziscus spojrzał na niego skonfundowany.
   - Co to znaczy, mistrzu?
   - Na razie nikt nie wie, ale pracują nad tym.
   Przed wieczorem przybyli do karczmy Frunskera, względnie 
czystej i znanej z dobrego jedzenia. Jedli obficie i w 
doskonałym nastroju.
   Piwo Frunskera niektórzy uważali za najlepsze w okolicy. 
Czarownicy spróbowali je przy kolacji i ocenili pozytywnie, 
zażądali więc później po dzbanie na głowę. Martin wziął 
karczmarza na stronę i wciągnął go w długą rozmowę, 
zostawiając dwóch czarowników sam na sam. Belsheer łatwo 
uległ namowom Grizziscusa i zamówił drugi, a potem trzeci 
dzban. Kiedy wreszcie podtrzymywany przez Grizziscusa 
wspinał się po schodach, znajdował się w stanie sennej 
dobroduszności. Raczył swojego towarzysza całkowicie 
niezrozumiałymi przysłowiami Słuchaczy, a na koniec z 
wielkim westchnieniem zwalił się na łóżko.  
   W tym momencie dołączył do nich Martin, który na pytające 
spojrzenie Grizziscusa odpowiedział skinieniem głowy. Na znak 
swojego pana Martin stanął w drzwiach zagradzając przejście.
   - Posłuchaj mnie, Belsheer - odezwał się Grizziscus 
głębokim, złowróżbnym głosem.
   - Jutro - wymamrotał Belsheer.
   - Dzisiaj, stary intrygancie. Wysłuchaj mnie i poznaj 
cenę, jaką zapłacisz za moją hańbę!
   Belsheer usiadł mrugając i ziewnął.
   - O czym ty mówisz? Wypiłeś za dużo piwa, mój chłopcze.
   - Zaznałem zbyt wiele obelg, hańby i poniżeń, więcej niż 
czarownik może znieść i dlatego... - Grizziscus uniósł rękę 
i wskazując zdumionego starego czarownika zaintonował:
   Za hańbę, jaką sprowadziłeś na mnie,
   Zemsta niechybnie na ciebie spadnie.
   Ty, czyje imię na Be się zaczyna,
   Posłuchaj tego, który cię zaklina:
   Be, jak biedronka!
   W zupełnej ciszy w izbie błysnęło i na łóżku, gdzie przed 
chwilą siedział Belsheer, znajdowała się biedronka 
rozmiarów dojrzałej, dorodnej brzoskwini.
   Martin nie mógł z siebie wydobyć słowa. Grizziscus 
roześmiał się i klasnął w dłonie. Biedronka drgnęła, zrobiła 
kilka kroków i przewróciła się na bok.
   - Ostrożnie, mistrzu! - zawołał Martin. - To może ugryźć!
   - Nie ma obawy. Biorąc pod uwagę ilość piwa, jakie wypił 
Belsheer, ta biedronka będzie spać do południa. Czy 
rozmawiałeś z karczmarzem?
   - Uprzedziłem go, że możemy wyruszyć w nocy i zapłaciłem 
mu za wszystko. Nie pokaże się tu do jutra.
   - Dobrze. Każ przygotować konie. Wyjeżdżamy natychmiast. 
- Grizziscus przyjrzał się biedronce i ze smutkiem pokręcił 
głową. - Chciałem zostać godzinę lub dwie i nacieszyć swoje 
oczy tym widokiem, ale ta biedronka śpi jak kamień.
   W drodze powrotnej do domu i przez kilka następnych dni 
Grizziscus był zachwycony. Nieustannie wspominał swoją 
zemstę nad Belsheerem i za każdym razem Martin należycie 
wychwalał jego cierpliwość, poświęcenie i zręczność 
wykonania czaru. Po tygodniu Grizziscus przeszedł w stan 
spokojnego zadowolenia, w którym nie wspominał o swojej 
udanej zemście częściej niż dwa razy dziennie. W jakiś 
miesiąc po przemianie zaczął jednak popadać w zamyślenie i 
jego nastrój stawał się z dnia na dzień coraz bardziej 
ponury. Pewnego ranka w środku lata wyszedł ze swojej 
pracowni zdecydowanym krokiem i przyzwał Martina.
   - Jutro wyruszamy do doliny Aniar. Przygotuj wszystko, co 
trzeba - powiedział.
   - Tak jest, mistrzu. Czy długo tam zabawimy?
   Grizziscus zastanowił się przez chwilę.
   - Możliwe. Muszę znaleźć pewien szczególny kwiat rosnący 
tylko w tej dolinie. Stanowi on antidotum na urok, który 
rzuciłem na Belsheera.
   Martin uniósł lekko brwi.
   - Czyżby miał zostać oduroczony, mistrzu?
   Grizziscus uśmiechnął się mściwie i pokręcił głową.
   - Absolutnie nie.
   Grizziscus przemyślał sprawę, co skłoniło go do zmiany 
planów. Nie były to przemyślenia z tych, co to wiążą się z 
wyrzutami sumienia, pokutą lub przebaczeniem. Wprost 
przeciwnie. Zemściwszy się na Belsheerze i stwierdziwszy, że 
jest to przyjemne, Grizziscus postanowił przedłużyć swoją 
zemstę w nieskończoność. Żałował jedynie, że uległ 
dziecięcej pokusie dania przeciwnikowi szansy.
   W karczmie Frunskera celowo kilkakrotnie wspomniał przy 
służbie, że celem jego podróży jest dolina Aniar. Nie była 
to prawda. Była to wskazówka co do możliwości uwolnienia się 
od uroku.
   W pewnym lesie w dolinie Aniar, i nigdzie więcej na 
świecie, rośnie pohukujący błękitny siedmiosił, pasożytnicze 
ziele, którego kwiaty zawierają nektar odwracający zaklęcia 
człowieka w owady i kolibry. Gdyby Belsheer okazał się 
wystarczająco bystry, żeby podchwycić wskazówkę, mógłby się 
uwolnić od uroku. Szansa była niewielka, ale zawsze była i 
teraz Grizziscus żałował, że zostawił staremu czarownikowi 
nawet tak nikłą możliwość uwolnienia się od zemsty. Dlatego 
postanowił pojechać do doliny, zniszczyć tam wszystkie okazy 
pohukującego błękitnego siedmiosiła i kontynuować swój plan 
zemsty.
   Grizziscus w cichości ducha wypowiedział wojnę Cechowi 
Czarowników. Zachęcony łatwością, z jaką wyprowadził w pole 
Hithernilsa, a potem Belsheera, postanowił teraz podjąć 
kroki przeciwko pozostałym członkom. Wszyscy głosowali 
przeciwko niemu i dlatego wszyscy zasługiwali na karę. 
Uwierzył, że może pokonać każdego z nich: pyszałka 
Tristavera, asekuranta Axpada, opryskliwego Conhoona, nawet 
Kedrigerna i dziekana sztuk tajemnych, wspaniałego 
Krillicana oraz całą resztę. W swojej własnej ocenie 
Grizziscus wszystkich ich przerósł i zdeklasował. Mógł teraz 
udowodnić światu, że potrafi ich przeczekać, przechytrzyć i 
przeczarować.
   Trzymał swój wielki plan w tajemnicy, póki nie przybyli 
do doliny Aniar, gdzie Martin rozbił namioty i rozpalił 
ogień, żeby przygotować kolację. Wtedy dopiero wyłożył 
wszystko, delektując się każdym słowem.
   Martin słuchał w milczeniu co jakiś czas unosząc brew.
   - Ambitny plan - zauważył na zakończenie.
   - Dla zwykłego czarownika byłoby to zadanie ambitne, ale 
ja już dowiodłem, że mogę się z nimi równać - powiedział 
Grizziscus.
   - To prawda, mistrzu. Ale jednak... sam przeciwko 
wszystkim...
   - Najwyższy czas, żeby im ktoś dał nauczkę. A kto zrobi 
to lepiej niż ja?
   - Rzeczywiście, mistrzu.
   Grizziscus zachichotał.
   - Nie mogę się doczekać, żeby zobaczyć ich miny, kiedy... 
- umilkł, pogładził brodę i zapatrzył się w ogień. - To 
wymaga pewnego namysłu. Jeżeli pozamieniam ich w gzy albo 
robaki, nie będę mógł zobaczyć ich min, a to połowa 
przyjemności. Zabrakło mi tego u Belsheera - powiedział z 
żalem w głosie. Tego wieczoru do późna siedział samotnie 
pogrążony w zadumie.
   Następnego ranka o świcie Grizziscus i Martin byli na 
skraju lasu pokrywającego skierowany na wschód stok doliny. 
Tutaj i tylko tutaj można było znaleźć pohukujący błękitny 
siedmiosił. Ziele było niewielkie i trudne do wypatrzenia, 
ale o świcie jego otwierające się kwiaty wydawały ciche 
pohukiwania, dzięki czemu można je było odnaleźć. Dwaj 
mężczyźni zeszli z wierzchowców i usiedli oparci o pień 
starego dębu rosnącego na skraju polany w oczekiwaniu 
pierwszych promieni słońca i charakterystycznych odgłosów.
   W tej chwili, bez najmniejszego ostrzeżenia, kiedy 
Grizziscus przecierał oczy, a Martin był w połowie 
ziewnięcia, na polanie pojawił się spowity w oleisty czarny 
dym i odrażającą woń jakiś ohydny stwór.
   Martin raz rzucił na niego okiem, wciągnął powietrze i 
odczołgał się na drugą stronę pnia, gdzie cicho i obficie 
zwrócił poranny posiłek. Grizziscus zerwał się na równe 
nogi.
   - Co to ma znaczyć? Gdzie ja jestem? Kto śmiał? - 
zaryczała potworna zjawa niskim, lepkim głosem.
   - Jestem Grizziscus, najpotężniejszy z czarowników, a to 
jest dolina Aniar. A kto ty jesteś?
   - Jestem Wielką Pełzającą Ohydą z Moodymount i moja 
wściekłość jest bezgraniczna! Muszę się zemścić!
   - Podoba mi się twoje podejście do sprawy - powiedział 
Grizziscus. - Opowiedz mi coś więcej.
   W boku potwora ukazało się wielkie okrągłe oko, które 
zimno przyjrzało się czarownikowi.
   - Dlaczego? - spytała Ohyda.
   - Bo jestem specjalistą od zemsty. Może będę miał jakieś 
sugestie.
   Potwór wydał jakiś mokry, kleisty odgłos i otworzył troje 
dodatkowych oczu, w tym jedno na szypułce. Oczy wpatrywały 
się przez chwilę w Grizziscusa, a potem znikły w cielsku 
Ohydy.
   - Podczas walki z pewnym rycerzem i jego towarzyszami, 
spadł na mnie nagle zdradziecki urok - powiedziała Wielka 
Pełzająca Ohyda.
   - Założę się, że nie po raz pierwszy.
   - Nie, nie po raz pierwszy, ale to nie twój interes i 
poza tym to chamska uwaga. - Głos potwora był niski i 
kleisty, ale coś w jego brzmieniu podpowiadało 
Grizziscusowi, że rozmawia z istotą płci żeńskiej.
   - Czy jesteś samicą? - spytał.
   - Rozmawiamy o moich kłopotach, nie o mojej płci.
   - Jak sobie życzysz - odpowiedział Grizziscus z dwornym 
gestem.
   - Trwała właśnie żwawa i pobudzająca apetyt potyczka, 
zgodnie z moimi planami powinna ona trwać do chwili, aż 
poczuje prawdziwy głód. Moi przeciwnicy składali się na 
rozkosznie zrównoważone menu: karzeł na przekąskę, krzepki 
rycerz jako danie główne, piękna księżniczka na deser i paru 
innych na przegryzkę.  Właśnie miał ze mnie wypaść czarny, 
cuchnący obłok, żeby ich zmylić i przerazić, kiedy zostałem 
zdradziecko przeniesiony w inną przestrzeń.  
   - Zaklęcie teleportacyjne? Czy widziałeś, kto to zrobił?
   Ohydny stwór utoczył nieco podejrzanej cieczy z jednego 
boku i wydał odrażający odgłos.
   - Gdyby to nie było tak absurdalne, powiedziałbym, że 
zrobiła to biedronka. Ostatnią rzeczą, jaką pamiętam...  
   Grizziscus zatoczył się, wpadł na pień dębu i 
wyrzucił w górę ramiona, a potem zapiał głosem pełnym 
wściekłości i zawodu:
   - To był Belsheer! Ta biedronka to był Belsheer.
   - Nie kpij ze mnie. Nie ma czegoś takiego jak biedronka 
rzucająca uroki.
   - Otóż jest coś takiego, ty głupi potworze, i to moje 
dzieło. Ta biedronka to zaklęty przeze mnie czarownik, który 
używa moich własnych zaklęć!
   - To ty go zakląłeś?
   - Ja.
   - I to dzięki twojemu zaklęciu znalazłem się w tym 
świecie?
   - Tak. Wszystkiego, co wie na temat zaklęć 
teleportacyjnych, nauczył się ode mnie.
   - Zatem ty zapłacisz za moje kłopoty - zahuczał 
odrażający stwór wypuszczając dwie długie kleiste macki, 
które szybko oplotły czarownika zasłaniając mu usta i 
krępując ramiona, co uczyniło go całkowicie bezradnym. W 
boku potwora otworzyła się paszcza, do której czarownik 
został natychmiast wtłoczony. Otwór zatrzasnął się i znikł, 
a Wielka Pełzająca Ohyda znieruchomiała.
   Martin był świadkiem całego spotkania i miał dosyć. Kiedy 
ostatnie oko potwora zamknęło się i znikło, Martin zaczął 
się wycofywać trzymając się jak najbliżej ziemi. Dopiero 
kiedy dotarł do gęstej kępy brzóz, odważył się podnieść do 
postawy skulonej. Potwora nie było już widać ani czuć. 
Martin pośpieszył do koni, doprowadził je cichaczem do 
ujścia doliny, tam wsiadł i odgalopował nie zatrzymując się 
aż do zachodu słońca.
   Martin należał do ludzi przewidujących i Grizziscus 
polegał na nim w kwestiach praktycznych. W podróży to on 
zawsze dzierżył kiesę, a w tej wyprawie kiesa była 
szczególnie ciężka, gdyż Grizziscus planował bankiet z 
okazji zniszczenia ostatniego pohukującego błękitnego 
siedmiosiła. Martin miał przy sobie złoto, które mogło mu 
starczyć na długi czas. Miał również torbę podróżną swojego 
mistrza z zestawem podręczników. Przy ich pomocy mógłby 
posługiwać się pewną liczbą prostych zaklęć.
   Im dłużej o tym myślał, tym mniej mu się ten pomysł 
podobał. Życie czarownika, nawet pomniejszego i bardzo 
bezpretensjonalnego czarownika, który pragnie tylko zarobić 
na życie, było zbyt ryzykowne. Co tu dużo mówić, było wręcz 
niebezpieczne. Martin doszedł do wniosku, że to nie jest dla 
niego. Wolał coś pewniejszego.
   Kiedy tak leżał patrząc w gwiazdy, przypomniała mu się 
długa rozmowa, jaką odbył z Frunskerem. Karczmarz 
kilkakrotnie wspominał o chęci sprzedania gospody, wymieniał 
nawet cenę. Martin sięgnął za pazuchę i pomacał kiesę. Była 
przyjemnie pulchna, a ta pulchność oznaczała złoto.
   Życie karczmarza, to jest coś dla mnie, pomyślał. Raz na 
jakiś czas małe zaklęcie, żeby przepłoszyć pchły, szczury i 
myszy. Oto cała magia potrzebna karczmarzowi. Westchnął z 
zadowoleniem, odwrócił się na bok i zapadł w sen z uśmiechem 
na twarzy.
                                    Przełożył Lech Jęczmyk

                        JOHN MORRESSY
Amerykański pisarz, autor znanego cyklu o czarownikach. Po 
przypomnieniu go w "NF" opowiadaniem "Tato, drogi tato, 
wracaj do domu" (nr 1/93) kolejna opowieść "O trzech 
czarownikach". Morressy uprawia fantastykę ironiczną i 
pogodną, co jest dość rzadkie.
   Wielką przyjemność i satysfakcję sprawił nam ostatnio 
list, w którym Morressy dziękuje redakcji, ponieważ za naszym 
pośrednictwem zainteresowało się nim pismo "Kaukas" z Litwy. 
Koledzy ze Wschodu powiedzieli nam, że często ubiegają się o 
prawa na opowiadania, które poznali dzięki lekturze "NF". 
Ostatnio wystąpili m.in. o utwory takich pisarzy jak 
Shepard, Wessell, Resnick i Rusch.
   A wracając do Morressy'ego, to przypomnijmy, że
drukowaliśmy już jego "Murphy pokazuje, co potrafi" ("F" 3/89) 
oraz "Moggropple po tamtej stronie lustra" ("F" 7/89).
                                                     D.M.


