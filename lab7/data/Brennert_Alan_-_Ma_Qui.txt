Autor: Alan Brennert
Tytul: Ma Qui

(Ma Qui)

Z "NF" 3/93

W nocy śmigłowce furkoczą nad bambusowym dachem dżungli. 
Spadają z pułapu trzystu metrów na niewiele ponad trzydzieści, 
zataczają kręgi, wspinają się wyżej, znowu krążą, choć nie mają 
wyznaczonego miejsca lądowania, a na ziemi nie czekają ranni, 
których trzeba ewakuować. Przez łoskot wirników przebijają się 
potępieńcze wrzaski: jęki, zawodzenia i błagania, wyłącznie po 
wietnamsku. To prawdziwy horror, tajemnicze głosy w ciemności i 
deliryjne omamy, ale choć wiadomo, że dobiegają z głośników 
zainstalowanych na śmigłowcach, i mimo że w przerwach słychać 
wzmocniony szum przesuwającej się taśmy, to i tak żółtki boją 
się tego jak diabli. Zabłąkana Dusza, tak się to nazywa -
żałosne skargi martwych Wietnamczyków, których ciała nie 
otrzymały należnego pochówku, a bezsilne dusze tułają się teraz 
po ziemi. Wojna psychologiczna. Sanctum przybywa do Wietnamu. 
Żółtki ukryte w swoich tunelach słyszą wszystko, wiedzą, że to 
nieprawda i próbują zasnąć, ale nie mogą, bo cholerny hałas 
trwa przez pół nocy. Im niżej krążą śmigłowce, tym donośniejsze 
stają się jęki, by nagle ucichnąć, oddalając się wraz z 
wznoszącymi się maszynami. Zaraz jednak rozbrzmiewają na nowo, 
kiedy kolejny śmigłowiec opada nad dżunglę z ładunkiem dusz 
zamkniętych w skrzynce.
     Co za gówno.
     W rzeczywistości wszystko wygląda zupełnie inaczej.
     Obserwuję ostatnią maszynę, jak zatacza szeroki krąg i 
odlatuje na południe, a do dżungli na chwilę powraca cisza. 
Teren dokoła mnie przypomina przekłuty pęcherz po oparzelinie: 
krater wyrwany przez moździerzowy pocisk, otoczony obwódką 
wypalonej ziemi, nieco dalej trawa i drzewa osmalone przez 
płomienie. Krater służy mi za łóżko, pokój i dom. Śpię w nim - 
o ile można to nazwać snem - i zawsze do niego wracam, kiedy 
zmęczę się przemierzaniem ścieżek w poszukiwaniu drogi do Da 
Nang, Cam Te albo Już Dość, dlatego że ten rozorany kawałek 
ziemi stanowi w promieniu wielu kilometrów jedyne cholerne    
c o ś, co nie jest Wietnamem. To nie jest ani dżungla, ani mętna 
woda, ani zaostrzone bambusowe pale umazane gównem. Jest 
wstrętny, goły i przypomina powierzchnię pieprzonego księżyca, 
ale stał się taki dzięki moim rodakom - jedyny autograf, jaki 
byli w stanie złożyć na tym gorącym, cuchnącym kraju - więc 
śpię w nim i czuję się jak w domu.
     Zginąłem niedaleko stąd, na łące w pobliżu brzegu rzeki 
Song Cai. Mój oddział znalazł się pod ostrzałem, nie 
otrzymaliśmy wzmocnienia, więc pędziliśmy co sił w nogach ku 
miejscu, z którego miały nas zabrać śmigłowce. Niektórzy 
zapomnieli o ostrożności. Martinez nie zauważył drutu 
przeciągniętego w trawie i mina eksplodowała tuż pod nim, 
rozrywając mu pachwiny. Umarł, zanim zdołaliśmy donieść go do 
śmigłowca. Dunbar wdepnął w pułapkę na niedźwiedzie: dwie deski 
ze stercząymi ostrymi kołkami zatrzasnęły się na jego lewej 
nodze jak szczęki drewnianego krokodyla. Myślałem, że Prosser i 
DePaul zdołają go uwolnić, ale kiedy obejrzałem się, zobaczyłem 
ich ciała w pobliżu pułapki. Zostali załatwieni przez 
snajperów, jak tylko spróbowali pomóc koledze. Cholerne żółtki 
zostawiły jednak Dunbara przy życiu; nadal tkwił w pułapce, 
błagając o pomoc, a krew tryskała obficie spomiędzy dwóch 
desek. Zawróciłem i pobiegłem w jego stronę, ostrzeliwując z 
M-16 krawędź lasu w nadziei, że powstrzymam snajperów na tyle, 
żeby uwolnić Dunbara...
     Trafili mnie zaledwie kilka metrów od niego, i to od razu 
kilkoma pociskami, które wyrwały mi połowę klatki piersiowej. 
Upadłem z krzykiem, ale jednocześnie widziałem siebie, jak 
upadam. Widziałem, jak runąłem na ziemię, a ostre źdźbła 
słoniowej trawy wbiły mi się głęboko w twarz. Widziałem, jak 
pod wpływem siły uderzenia krew trysnęła w górę i na ułamek 
sekundy zasłoniła moje ciało szkarłatną chmurą, by zaraz potem 
rozbryznąć się w tysiące kropelek i opaść na trawę niczym 
czerwona rosa - fałszywy zwiastun wiosny.
     Dunbar umarł kilka minut później. Od zachodu nad 
wierzchołkami drzew przetoczył się odległy łoskot nadlatujących 
śmigłowców. Stałem bez ruchu, wpatrzony w ciało u moich stóp, 
myśląc, że to na pewno nie ja, że to ktoś inny, a potem 
odwróciłem się i pobiegłem ku maszynom. Wtedy jeszcze nie 
zwróciłem uwagi, że moje stopy prawie nie dotykają ziemi i że 
ukryte w trawie druty przecinają moje ciało, jakby było tylko 
zabłąkanym podmuchem wiatru.
     Wreszcie zobaczyłem sanitariuszy wciągających rannych do 
dwóch śmigłowców. Większość mojego oddziału dotarła do miejsca 
ewakuacji. Widziałem, jak wnoszono Silvermana, zauważyłem też 
Estebana, wyciągającego do sanitariusza zakrwawiony kikut, 
który nadal uważał za swoją rękę. Pobiegłem w ich stronę, ale 
wtedy wielkie chinooki ruszyły w górę.
     - Zaczekajcie na mnie! - ryknąłem, lecz łoskot wirników 
zagłuszył mój głos. - Zaczekajcie na mnie, sukinsyny!!!
     Nie zaczekali. Nie zatrzymali się. Nikt nie zwrócił na 
mnie uwagi i śmigłowce wznosiły się coraz szybciej. Co oni 
wyrabiają, do jasnej cholery?! Pieprzone sukinsyny, wracajcie 
po mnie!
     Dopiero kiedy stalowe ważki zrównały się z wierzchołkami 
drzew, a ja zobaczyłem uginające się gałęzie i trawę chłostaną 
podmuchami powietrza ciętego przez wirniki, zorientowałem się, 
że nie czuję na twarzy wiatru i że nie mam najmniejszych 
kłopotów z utrzymaniem się na nogach w środku miniaturowego 
huraganu, który rozpętał się na łące. Rozejrzałem się dokoła. 
Tuż za skrajem łąki na leśną gęstwinę spadały moździerzowe 
pociski. Niektóre trafiały w cel, inne omijały go i wybuchały 
tam, gdzie jeszcze niedawno znajdowały się nasze pozycje. Przed 
i po każdym trafieniu słyszałem wrzaski żołnierzy Vietcongu, 
widziałem jak wybiegają z dżungli, niektórzy z pourywanymi 
kończynami, inni płonący jak pochodnie, i jak padają jeden za 
drugim, skoszeni odłamkami kolejnych pocisków. Już wiedziałem, 
co się stało. Odwróciłem się i niczym w transie ruszyłem w 
stronę krawędzi lasu. Przechodziłem przez płomienie, czując 
niewiele więcej niż umiarkowane ciepło i widziałem, jak grunt 
tańczy mi pod stopami, choć nie zachwiałem się ani przez chwilę 
- zupełnie jak w tym dowcipie o pijaku i trzęsieniu ziemi.
     Wreszcie ostrzał ustał. Łąka była zryta pociskami i 
martwa. Trupy - wietnamskie i amerykańskie - leżały w 
nieładzie, zwęglone i poszarpane. Szedłem wśród nich, a 
unoszący się dym przenikał przeze mnie jak chmura przez obłok 
pyłu... Wkrótce ujrzałem inne widma, inne postaci stojące nad 
resztkami ciał. Były tak przejrzyste i eteryczne, że podmuchy 
wiatru wywoływane przez odlatujące śmigłowce zdawały się 
zagrażać ich iluzorycznej egzystencji.
     Prosser spojrzał w dół, na swoje rozszarpane ciało.
     - Cholera - zaklął.
     - Rzeczywiście - zgodził się Dunbar.
     - Człowieku, wiedziałem, że to się stanie! - wykrzyknął 
Martinez. - Dopiero co podupczyłem sobie w Da Nang. Czy to 
jakieś pieprzone przeznaczenie, czy co?
     Przykazałem sobie w duchu, żeby nigdy nie dyskutować z 
Martinezem o metafizyce. To raczej nie miało żadnego sensu.
     - I co teraz? - zapytałem.
     Dunbar wzruszył ramionami.
     - Niebo, jak przypuszczam.
     - Albo piekło - wtrącił się Martinez, niepoprawny 
optymista.
     - Dobra, ale kiedy?
     - Myślę, że wkrótce - odparł Prosser takim tonem, jakby 
mówił o autobusie, który powinien przyjechać o 11.00. Spojrzał 
na nasze ciała i skrzywił się z niesmakiem. - Wygląda na to, że 
jesteśmy martwi, zgadza się?
     Zerknąłem na zmiażdżoną nogę Dunbara, na poszarpany tułów 
Martineza, na...
     - Hej, Collins! Gdzie jesteś, do cholery?
     Powinienem być metr albo dwa od zwłok Dunbara, ale nie 
byłem. W pierwszej chwili pomyślałem, że podmuch eksplozji 
przesunął trochę moje ciało, ale choć rozglądałem się uważnie  
dokoła, nigdzie nie mogłem go dostrzec. Wreszcie wróciłem do 
Dunbara i znalazłem miejsce, w którym dosięgły mnie kule. 
Poznałem je po kropelkach krwi zaschniętych na źdźbłach 
wysokiej trawy. Przykucnąłem, badając uważnie teren, i 
zobaczyłem wyraźny ślad, ciągnący się zygzakiem przez kilka 
metrów za tym miejscem.
     - Sukinsyny - warknąłem. - Zabrali mnie.
     - Żółtki? - zapytał Martinez.
     - Odciągnęli mnie na kilka metrów, a potem podnieśli we 
dwóch i zabrali.
     - Nikogo nie widziałem - powiedział Dunbar.
     - Może byłeś zajęty czymś innym.
     Prosser zmarszczył brwi i obrzucił okolicę uważnym 
spojrzeniem.
     - DePaul też zniknął. Upadł tuż obok mnie - byliśmy blisko 
rzeki, bo pamiętam, że słyszałem szum wody - ale teraz nigdzie 
go nie ma.
     - Może tylko został ranny - powiedziałem. W każdym razie 
miałem taką nadzieję. Kilka miesięcy temu dzięki DePaulowi nie 
wlazłem na coś, co wyglądało jak kępka suchej trawy, a 
okazało się - po tym, jak rzuciliśmy tam spory kamień - pułapką 
podobną trochę do uzębionej huśtawki. Gdyby nie DePaul, miałbym 
okazję pobujać się na niej, nabity na kilkanaście zardzewiałych 
metalowych kolców. Przedłużył mi wtedy życie o kilka miesięcy - 
może teraz ja zrewanżowałem mu się tym samym, ściągając na 
siebie ogień snajperów, dzięki czemu miał czas na ucieczkę.
     - Posłuchajcie! - syknął Dunbar. - Śmigłowiec.
     Z maszyny wysypali się żołnierze z batalionu sanitarnego i 
korzystając z tego, że teren chwilowo był bezpieczny, zabrali 
się do zbierania tych ciał, które jeszcze zostały na polu 
walki. Dwaj z nich wyszarpnęli zmiażdżoną nogę Dunbara z 
pułapki na niedźwiedzie i wsadzili zwłoki do worka. Suwak 
przyciął wargę, więc jeden z żołnierzy musiał rozpiąć go i 
zaciągnąć jeszcze raz. Dunbar nie posiadał się z oburzenia.
     - Uważajcie, kretyni! - wrzasnął, po czym odwrócił się do 
mnie. - Uwierzyłbyś w coś takiego?
     Dwaj inni żołnierze ostrożnie rozbroili drugą minę-
pułapkę, którą znaleźli w pobliżu ciała Martineza, po czym 
zebrali to co zostało z nieszczęśnika - tułów do jednego worka, 
nogi do drugiego - i załadowali go do helikoptera. Martinez 
przyglądał się temu w milczeniu, a następnie powiedział do 
mnie:
     - Collins, czy nie uważasz, że powinniśmy...
     Spojrzałem w jego stronę, ale jego już tam nie było.
     - Martinez?
     Ciało Dunbara także zostało zaniesione do śmigłowca. 
Upadło na podłogę jak worek cementu, a ja niemal poczułem pęd 
powietrza, które napłynęło gwałtowne ze wszystkich stron, żeby 
wypełnić pustkę, która powstała obok mnie.
     Odwróciłem się raptownie. Dunbar też zniknął.
     - Dunbar!
     Maszyna ruszyła w górę, gałęzie okolicznych drzew zaczęły 
się poruszać gwałtownie, jak rozgniewani amanci odganiający 
natrętnego konkurenta, a ja zostałem zupełnie sam.

Możecie mi wierzyć lub nie, ale zgłosiłem się na 
ochotnika. Wtedy wydawało mi się, że to dobry pomysł: rodziny z 
Detroit należące do niższej klasy średniej z największym trudem 
mogły sobie pozwolić na kształcenie jednego dziecka, a cóż 
dopiero mówić o dwóch. Ponieważ moja starsza siostra studiowała 
już w Ann Arbor, było oczywiste, że  m o j e  studia są raczej 
mało realne. W związku z tym dałem się przekonać urzędnikom z 
biura rekrutacyjnego, którzy wmawiali wszystkim, że nasze 
jedyne zadanie polega na budowaniu mostów, naprawianiu chat i 
pomaganiu Wietnamczykom. Według nich było to coś w rodzaju 
Korpusu Pokoju; jedyna różnica polegała na większej wilgotności 
powietrza.
     Mój tata pracował jako brygadzista na budowie, a ja przez 
całe życie miałem do czynienia z budowaniem i bardzo to 
lubiłem. Lubiłem to słyszeć, widzieć i czuć, lubiłem zapach 
desek i cementu, podobał mi się widok siatki zbrojeniowej, 
zanim została zalana betonem... Stałem nieraz godzinami, gapiąc 
się na dźwigary, belki i szalunki, które w wyobraźni 
ośmioletniego chłopca upodabniały się do szkieletu dinozaura i 
myślałem o tym, że ludzie, którzy sprowadzą się tu kiedyś, 
nigdy się nie dowiedzą - w przeciwieństwie do mnie - jak ich dom  
n a p r a w d ę  wygląda od wewnątrz.
     W związku z tym nie miałem nic przeciwko temu, żeby 
budować domy dla ludzi i mosty dla bawołów. Tyle tylko, że 
wszystkie mosty, jakie widziałem w ciągu ośmiu miesięcy pobytu 
w Wietnamie, zostały zniszczone przez amerykańskie bombowce, a 
jeśli chodzi o naprawianie chat, to jedynie raz udało mi się 
zbliżyć do ideału, kiedy pomogłem przy łataniu dachu w barze w 
Da Nang, gdzie utknąłem podczas monsunowej ulewy.
     Biorąc wszystko pod uwagę, zaciągnięcie się do wojska nie 
wydawało mi się już tak znakomitą inwestycją w przyszłość jak 
wtedy, kiedy to zrobiłem.
     Przez pierwszych kilka dni trzymałem się blisko krateru, 
oddalając się tylko na tyle, żeby wrócić przed zapadnięciem 
zmroku. Szukałem drogi powrotnej, choć zdawałem sobie sprawę, 
że jest ona dłuższa niż da się to wyrazić w kilometrach, a w 
dodatku z pewnością nie można uznać jej za dobrze oznakowaną. 
Starałem się jednak o tym nie myśleć. Gdybym zaczął myśleć, 
nigdy nie wykrzesałbym z siebie dość odwagi, by opuścić mój 
mały zakątek piekła. Nie miałem pojęcia, gdzie znajduje się 
najbliższa baza armii USA, ale pamiętałem, że poprzedniego dnia 
minęliśmy małą wioskę, w której zauważyłem jeepa ze znakami 
Czerwonego Krzyża. Jeep należał do francuskiego lekarza z 
Katolickiej Służby Medycznej, rozdającego leki mieszkańcom 
wioski.  Może pojawi się tam znowu i podwiezie do... Właśnie, 
dokąd? Co zrobię, kiedy tam dotrę: zacznę pytać o drogę w 
Zaświaty? Przy moim pechu przypuszczalnie okazałoby się, że tam 
także rządzi armia.
     (Była to niepokojąca myśl - przede wszystkim dlatego, że 
bardzo prawdopodobna. To, co mnie spotkało, było tak 
popieprzone, że wyglądało na stuprocentowo wojskową operację. 
Czyżbym wcześniej zapomniał wypełnić jakiś formularz?)
     Ruszyłem z powrotem tą samą drogą, którą szliśmy ku 
śmierci, ale tym razem, oprócz zwykłych odgłosów dżungli - na 
przykład szelestu w gęstym poszyciu (kiedy słyszysz taki 
szelest, natychmiast zaczynasz się modlić, żeby spowodowała go 
żmija albo tygrys) - do moich uszu docierały także inne 
dźwięki. Bardzo podobne do tych, które przynosiły śmigłowce 
krążące w nocy nad wierzchołkami drzew.
     Słyszałem szloch.
     Nie jęki ani nie zawodzenie - po prostu bezradny, 
rozpaczliwy męski szloch, dobiegający, jak mi się wydawało, ze 
wszystkich stron na raz. A potem powoli zacząłem ich 
dostrzegać: siedzieli tu i tam w charakterystyczny dla 
Wietnamczyków sposób, w tych swoich czarnych jedwabnych 
piżamach, teraz zbryzganych krwią, i płakali. Zatrzymałem się, 
nic nie rozumiejąc. Nigdy do tej pory nie widziałem płaczącego 
żołnierza Vietcongu. Owszem, widziałem ich przestraszonych, a 
nawet przerażonych, ale nigdy płaczących. Ta cała gadka o tym, 
że oni są zupełnie inni od nas, że  c z u j ą  inaczej, 
to bzdura. Czują dokładnie to samo, tylko po prostu okazują to 
w inny sposób. Ci faceci właśnie demonstrowali tę prawdę naszym 
fachowcom od propagandy. Może jednak wolno ci płakać, jeśli 
jesteś żołnierzem Vietcongu i zostaniesz zabity. Może nawet 
oczekuje się tego od ciebie. Ruszyłem dalej.
     Idąc na południe, wzdłuż wijącej się przez dżunglę Song 
Cai, zacząłem poważnie brać pod uwagę możliwość, że wcale nie 
zginąłem i że nadal należę do świata żywych.
     Może pociski, którymi zostałem trafiony, tylko mnie 
zraniły. Może Wietnamczycy zabrali mnie, żeby później wydobyć 
ze mnie jakieś wiadomości. Im dłużej nad tym myślałem, tym 
bardziej realna wydawała się taka możliwość. Zabrali mnie, żeby 
wyleczyć, a potem poddać torturom. (W tym popieprzonym kraju 
nie byłoby to nic dziwnego.) Jednak gdzieś po drodze 
oddzieliłem się od ciała. Zostałem z tyłu jak cień, który 
odłączył się od właściciela. Słuchałem dobiegających zewsząd 
szlochów - Boże, prawie żałowałem, że to nie są jęki i 
zawodzenia; myślę, że zniósłbym je dużo łatwiej - i coraz 
bardziej utwierdzałem się w przekonaniu, że nie jestem, że  n i e
m o g ę  być martwy.
     Ścieżka doprowadziła mnie do polany, na środku której 
stało coś przypominającego ogromną budkę dla ptaków: była to 
bambusowa chatka, niewiele większa od dużej skrzyni, 
umieszczona na wysokim pniaku pozostałym po ścięciu potężnego 
drzewa. Domki dla duchów, bardzo podobne do tego, który teraz 
widziałem przed sobą, spotykało się na terenie całego Wietnamu. 
Tubylcy wznosili je z myślą o zmarłych krewnych lub złośliwych 
duchach, które mogłyby stanowić zagrożenie dla niefortunnych 
wieśniaków. Przed przybyciem do tego kraju otrzymaliśmy 
podstawowe informacje na temat miejscowych zwyczajów i 
przesądów: na przykład dowiedzieliśmy się o tym, że nigdy nie 
należy klepać Wietnamczyka po głowie, ponieważ w jego mniemaniu 
jest to siedziba duszy, oraz że pod żadnym pozorem nie wolno 
siadać ze skrzyżowanymi nogami w taki sposób, by stopa była
skierowana w stronę czyjejś głowy, gdyż stanowi to największą 
obrazę. Dowiedzieliśmy się też o wielu innych bzdurach. 
Niektóre żółtki nadają chłopcom imiona identyczne z nazwami 
kobiecych narządów rozrodczych, licząc na to, że w ten sposób 
oszukają złe duchy, ponieważ chłopcy są znacznie cenniejsi od 
dziewczynek i należało ich starannie chronić. Jezu.
     Dzięki temu wiedziałem o domkach dla duchów, a kiedy 
pewnego dnia mijaliśmy ten, do którego teraz dotarłem, 
pomyślałem sobie: cholera, całkiem niezły, chyba nawet lepszy 
od tamtego, który zbudowałem w ogrodzie dziadków, kiedy miałem 
dwanaście lat. I poszedłem dalej.
     Tym razem zatrzymałem się i przyjrzałem uważnie.
     Tym razem w budce dla ptaków siedzieli jacyś ludzie.
     Jednym z nich był wiekowy papa-san, drugim młoda, najwyżej 
dwudziestodziewięcioletnia kobieta. Oboje palili kadzidełka, 
których słodki zapach ulatywał z wiejącym dość mocno wiatrem, 
dokoła nich zaś ujrzałem mnóstwo świec, małe, wykonane ręcznie 
mebelki oraz kilka książek. Ruszyłem powoli w ich stronę, a 
kiedy znalazłem się w odległości kilku metrów od domku dla 
ptaków, papa-san spojrzał na mnie, zamrugał z lekkim 
zdziwieniem, po czym uśmiechnął się i przyłożył rękę do piersi 
w tradycyjnym geście gassho, stanowiącym jednocześnie powitanie 
i sposób okazania szacunku. Zauważyłem, że drugie ramię, 
schowane pod jedwabną koszulą, jest wygięte w dziwny sposób, 
jakby było złamane... albo jeszcze gorzej.
     - Witaj, wędrowcze - powiedział. Mówił po wietnamsku, ale 
ja, mimo to, w jakiś sposób go rozumiałem.
     - Eee... Dzień dobry - odparłem, niezbyt pewien, czy to 
działa w obie strony. Działało, gdyż uśmiechnął się ponownie i 
wskazał na swoją towarzyszkę.
     - Jestem Phan Van Duc. To moja córka, Chau.
     Kobieta odwróciła się i spiorunowała mnie wzrokiem. 
Ogólnie rzecz biorąc była ładna, lecz miałem kłopoty z 
dostrzeżeniem tego z powodu grymasu niechęci, który wykrzywiał 
jej nieruchomą twarz, zupełnie jakby został tam wytatuowany. 
Ponieważ nie wiedziałem, czy gniew dziewczyny jest skierowany 
do mnie, czy też nie, na wszelki wypadek postanowiłem nie 
zwracać na nią uwagi.
     - Nazywam się William Anthony Collins - przedstawiłem się 
staremu. Nie byłem pewien, czy tutejsza etykieta wymaga 
podawania pełnego nazwiska, ale doszedłem do wniosku, że nie 
powinno to zaszkodzić.
     - Czy możemy zaofiarować ci schronienie? - zapytał 
grzecznie Phan. Jego córka nadal miażdżyła mnie spojrzeniem.
     Domek z trudem mieścił ich dwoje, a ja nie miałem zamiaru 
znaleźć się w pobliżu Chau. Odrzuciłem propozycję, nie 
zapominając jednak za nią podziękować.
     - Jak długo nie żyjesz? - zapytał nagle papa-san.
     Aż podskoczyłem.
     - Ja nie umarłem! - stwierdziłem stanowczo.
     Stary spojrzał na mnie tak, jakbym oszalał, jego córka zaś 
parsknęła szyderczym śmiechem.
     Wyjaśniłem im, co mi się stało, a raczej podałem swoją wersję 
wydarzeń. Powiedziałem też, że idę do wsi leżącej w dole 
rzeki, żeby sprawdzić, czy żołnierze Vietcongu zabrali tam moje 
ciało. Przez cały czas Phan wpatrywł się we mnie smutnymi, 
mądrymi oczami, a kiedy skończyłem, skinął głową - 
przypuszczam, że raczej z uprzejmości niż dlatego, że uwierzył 
w moją teorię.
     - To, co mówisz, może być prawdą - odparł z namysłem - choć 
jeszcze nigdy nie słyszałem czegoś podobnego. Wydaje mi się 
jednak, że zamiast prowadzić więźnia do wsi, gdzie mógłby 
zostać łatwo odnaleziony, zabraliby go raczej do którejś ze 
swoich podziemnych baz.
     Vietcong wybudował pod ziemią setki tuneli tworzących 
pajęczą sieć koszar, punktów dowodzenia i szpitali, tak 
rozległą i tak skomplikowaną, że dopiero niedawno zaczęły do 
nas docierać jej prawdziwe rozmiary. Gdyby mnie tam 
uwięziono, szanse na odnalezienie własnej osoby byłyby takie 
same jak na wygranie pod rząd trzech głównych nagród w 
loterii państwowej.  
     - W takim razie... - powiedziałem, choć niezbyt uśmiechała 
mi się taka perspektywa. - W takim razie poczekam, aż moje ciało 
umrze, a kiedy to się stanie, zniknę.
     Papa-san spojrzał na mnie z na pół współczującym, a na pół 
przerażonym wyrazem twarzy, jakbym właśnie poinformował go, że 
niebo jest zielone, a księżyc został zrobiony z ziarenka ryżu. 
Do licha, jeśli się zastanowić, to może żółtki naprawdę myślą, 
że księżyc jest zrobiony z ryżu?
     - A co z wami? - zapytałem, żeby zmienić temat. - Dlaczego 
tu jesteście?
     - Zostałem napadnięty przez tygrysa i wykrwawiłem się na 
śmierć - odparł Phan bez najmniejszego żalu w głosie. Widząc 
brak reakcji z mojej strony, wyjaśnił cierpliwie: - Nie 
zostałem wpuszczony do drugiego świata, ponieważ zginąłem nagłą 
śmiercią.
     Zamrugałem, nie widząc żadnego związku między tymi 
rzeczami.
     - Przecież to nie twoja wina, że napadł cię tygrys - 
powiedziałem ze zdziwieniem.
     Sprawiał wrażenie równie zaskoczonego moimi słowami, co ja 
jego.
     - A jakie znaczenie ma tu wina? Jest to, co jest - dodał, 
wzruszając ramionami.
     Wolałem nie wdawać się w dyskusję na ten temat. Phan i 
Martinez z pewnością zrozumieliby się w okamgnieniu.
     - A twoja córka?
     Zerknął na nią z ukosa, a ona utkwiła we mnie wściekłe 
spojrzenie i ruszyła na czworakach w kierunku otwartej ściany 
domku, wypluwając rozgniewane, gorzkie słowa.
     - Umarłam nie mając dzieci! - wysyczała. - Czy to chciałeś 
usłyszeć? Jesteś zadowolony? Umarłam bezdzietna, niepotrzebna, 
i zostałam za to potępiona.
     - To szaleństwo! - wyrwało mi się.
     Zaśmiała się chrapliwie.
     - To ty jesteś szalony - powiedziała. - Ma qui, który 
myśli, że żyje. Żal mi ciebie.
     - Nieprawda - przerwał jej łagodnie papa-san. - Żal ci 
tylko siebie samej.
     Przez chwilę mierzyła go groźnym spojrzeniem, po czym 
jeszcze raz parsknęła śmiechem.
     - Masz rację - przyznała. - Nikogo mi nie żal. Nie wiem, 
dlaczego pozwalam, żebyś mnie tu trzymał. Mogę robić, co zechcę. 
Mogę sprowadzić na wioskę chorobę i pozabijać dzieci moich 
dawnych przyjaciółek. Tak, chyba, że chciałabym to zrobić. - 
Uśmiechnęła się okrutnie, jakby ta myśl sprawiła jej 
przyjemność.
     - Nie zrobisz tego - odparł stanowczo Phan. - Jestem twoim 
ojcem i zakazuję ci!
     Wymamrotała pod nosem jakieś przekleństwo i wróciła do 
wnętrza domku, papa-san natomiast odwrócił się i spojrzał na 
mnie ze smutkiem.
     - Nie oceniaj mojej córki na podstawie tego, co teraz 
widzisz - poprosił cicho. - Śmierć czyni nas takimi, jakimi 
chce nas mieć.
     Święty Jezu, ci ludzie naprawdę w to wierzyli! 
Przypuszczam, że właśnie dlatego to dostawali. Ale nie ja. Za 
żadną cholerę. Nie ja.
     Cofnąłem się.
     - Muszę już iść.
     - Zaczekaj - powiedział Phan. Zatrzymałem się, nie bardzo 
wiedząc dlaczego to robię. Pochylił się w moją stronę, jakby 
chciał zdradzić mi jakiś niezmiernie ważny sekret. - Jeśli 
będziesz w wiosce... Musisz zachować ostrożność. Nie wchodź do 
domów frontowymi drzwiami, bo wieśniacy ustawiają tam lustra, 
żeby każdy mógł ujrzeć swoje odbicie. Jeśli duch zobaczy się w 
lustrze, przestraszy się i ucieknie. Trzymaj się też z daleka 
od tych drzwi, przy których zobaczysz czerwone strzępki 
papieru, bo w przeciwnym razie rozgniewasz Boga Wrót. 
Rozumiesz?
     Lekko oszołomiony skinąłem głową, podziękowałem mu za radę 
i nawiałem stamtąd najszybciej, jak tylko się dało.
     Szedłem szybko ścieżką, mijając szlochających żołnierzy w 
czarnych koszulach i odczuwając ogromną, ponurą tęsknotę za 
czymś tak gwałtownym i jednocześnie swojskim jak wybuch 
moździerzowego granatu. Brakowało mi warkotu silników 
kanonierek, jasnych kresek smugowych pocisków, terkotu 
pistoletów maszynowych i łoskotu wirników wielkich chinooków 
krążących nad celem. Cholera. To piekło żółtków, nie moje. Nie 
miałem zamiaru brać w tym udziału, nie chciałem znaleźć się w 
ich głupim, zabobonnym gównie! Szlochanie wokół mnie przybrało 
na sile. Biegłem wzdłuż brzegu Song Cai, bezkarnie depcząc 
bezcielesnymi stopami ukryte w słoniowej trawie miny i 
pułapki...
     Szloch zmienił się. Stał się inny: głębszy. Natychmiast 
zrozumiałem, że nie wydobywa się z piersi Wietnamczyka. 
Wiedziałem, z całkowitą i wywołującą mdłości pewnością, że 
słyszę jęki Amerykanina.
     Zatrzymałem się i rozejrzałem dokoła, ale w gęstwinie nie 
dostrzegłem żadnego ciała. Usłyszałem natomiast głos:
     - Święta Mario i Józefie, pomóżcie mi...
     Boże, pomyślałem.
     DePaul.
     Podniosłem wzrok. Unosił się niczym balon na uwięzi 
jakieś półtora metra nad mętnymi wodami rzeki. Jego potężne 
ciało sprawiało wrażenie, jakby zostało napompowane gazem, a 
czarna skóra stała się niemal blada. Zakrywał twarz dłońmi, 
płakał, modlił się, przeklinał i znowu płakał. W pierwszej 
chwili pomyślałem, że przesuwa się w górę rzeki, ale zaraz 
potem uświadomiłem sobie, że to tylko złudzenie, spowodowane 
przez płynącą pod nim wodę. DePaul kołysał się lekko w przód 
i w tył, ale poza tym był zupełnie nieruchomy.  
     Minęło trochę czasu, zanim zebrałem się na odwagę i 
wykrzyknąłem jego imię, starając się zagłuszyć szum rzeki.
     Rozejrzał się, zdumiony.
     Kiedy mnie zobaczył - i gdy zobaczył, że na niego patrzę 
- na jego twarzy pojawiła się niewysłowiona ulga.
     - Jezu... - jęknął tak cicho, że z trudem go usłyszałem. - 
To ty, Collins? Jesteś prawdziwy?
     - Mam nadzieję, do cholery!
     - Żyjesz?
     To pytanie pozostawiłem bez odpowiedzi.
     - Co się z tobą stało, u diabła? Prosser powiedział, że 
byłeś tuż koło niego, ale twoje ciało...
     - Żółtek trafił mnie od tyłu. - Dopiero teraz dostrzegłem 
otwór u podstawy jego karku i drugi z przodu, tuż poniżej 
obojczyka, pozostawiony przez wylatujący pocisk. - Nie mogłem 
oddychać. Nie mogłem myśleć. Jakoś wstałem i pobiegłem, ale nie 
w tę stronę co trzeba. Wpadłem do rzeki. Jezu, Bill, to było 
okropne! Krztusiłem się i topiłem, a potem, kiedy odzyskałem 
przytomność... - odruchowo podniósł rękę do szyi, żeby zasłonić 
ranę. - Moje ciało popłynęło z prądem, ale trafiło na jakąś 
skałę. Tam.
     Podążyłem wzrokiem za jego spojrzeniem. Ciało utkwiło 
między dwiema skałami, a woda omijała je, pieniąc się i sycząc. 
Odwróciłem się ponownie do DePaula, wiszącego nieruchomo nad 
rzeką, i zrobiłem krok w jego kierunku.
     - Na litość boską, De... - powiedziałem cicho. - W jaki 
sposób... To znaczy, jak...
     - Nie mogę się stąd ruszyć - jęknął, a ja po raz 
pierwszy usłyszałem w jego głosie cierpienie. - Wiszę tu 
dwa, może trzy dni, i to boli! Jezu, jak boli! Czuję się 
tak, jakbym cały czas szedł pod prąd, zanurzony w wodzie, i 
już nie czuję mięśni.  Jestem cholernie zmęczony, po 
prostu... - Wybuchnął płaczem.  Nigdy do tej pory nie 
widziałem, żeby płakał. Odwrócił głowę, poczekał, aż spłyną 
łzy, po czym znowu spojrzał na mnie. - Pomóż mi, Collins - 
powiedział cicho. - Pomóż mi.  
     Byłem bezsilny i przerażony.
     - Tylko powiedz mi, w jaki sposób. Dlaczego to ci się 
stało? Wiesz coś o tym?
     - Tak, wiem. - Z trudem nabrał powietrza w płuca. - To 
dlatego, że umarłem w wodzie, rozumiesz? Jak umrzesz w wodzie, 
to twój duch jest z nią związany tak długo, aż znajdziesz kogoś 
innego, i...
     - Że co?! Jezus, Maria, De! Skąd wytrzasnąłeś te bzdury?
     - Powiedział mi jeden Wietnamiec. Odstrzelili mu pół 
głowy, łazi teraz po brzegu w tę i z powrotem.
     - Uwierzyłeś w to gówno? - wrzasnąłem. - Żółtki wierzą w 
te pieprzenia, ale ty nie musisz! Na litość boską, przecież 
jesteś Amerykaninem!
     - Collins...
     - Spotka cię tylko to, w co wierzysz. Przestań wierzyć, a 
wszystko wróci do normy. Wystarczy...
     - Proszę cię - przerwał mi, wpatrując się we mnie 
zrozpaczonym spojrzeniem. - Proszę...
     Bez względu na to, co myślałem o całym tym gównie, liczyło 
się tylko jedno: on kiedyś ocalił mi życie, a nawet jeśli teraz 
nie mogłem odwdzięczyć mu się tym samym, bo już nie żył, to 
przynajmniej mogłem spróbować ulżyć jego cierpieniom. Musiałem 
spróbować.
     - W porządku. Co mam zrobić?
     Zawahał się.
     - Sprowadź mi dzieciaka - powiedział wreszcie cicho.
     - Po co?
     Zawahał się ponownie.
     - Żeby mnie uwolnić. Życie za życie.
     Wybałuszyłem na niego oczy.
     -  C o  t a k i e g o?
     - To jedyny sposób - dodał szybko. - Jeśli umarłeś w 
wodzie, możesz się uwolnić tylko wtedy, jak... utopisz dziecko. 
Jako ofiarę.
     Opuścił ze wstydem oczy, jeszcze zanim skończył mówić. 
Przez długą chwilę słychać było jedynie szum wody omijającej 
tamę z ciała DePaula i niesione wiatrem, odległe łkania.
     - Nie mogę tego zrobić - powiedziałem wreszcie.
     - Bill...
     - Nawet gdybym wierzył, że to pomoże... S z c z e g ó l n i e
gdybym wierzył, że pomoże...
     - To nie musi być zdrowe dziecko - przerwał mi DePaul. W 
jego głosie pojawiły się błaganie i rozpacz. - Wystarczy nawet 
chore. Wiesz, takie, które i tak niedługo umrze. Cholera, 
połowa tutejszych dzieciaków umrze, zanim...
     - Oszalałeś? - parsknąłem. - Żółtek czy nie żółtek, nie 
mogę przecież...
     Zamilkłem, wsłuchując się w swoje słowa.
     Popielatą twarz DePaula wykrzywił grymas cierpienia.
     - Collins, proszę... Tak mnie boli...
     Zaczynałem wierzyć w te bzdury. Zupełnie jak on. Ktoś 
nakładł mu do głowy miejscowych bredni, a on teraz umierał 
według tego, w co uwierzył. Bo tak właśnie jest, prawda? Po 
śmierci dostajesz to, czego się spodziewasz: katolicy - niebo 
albo piekło, ateiści - chyba nic, jakieś nieistnienie, pustkę, 
żółtki - właśnie to. Byliśmy tu tak długo, brodząc po kolana w 
ich zasranym kraju, że w końcu zaczęliśmy wierzyć w to samo co 
oni.
     Wiedziałem jednak, że DePaul nigdy nie zabiłby dziecka. 
Nawet po to, żeby się uratować. Może jedynym sposobem, żeby 
otrząsnąć go z tych bzdur, było pokazać mu to.
     Odczekałem dłuższą chwilę, obmyślając plan działania, po 
czym zapytałem zupełnie poważnie, jakbym mu uwierzył:
     - Chore dziecko, powiadasz?
     Spojrzał na mnie z nadzieją.
     - Takie, które i tak umrze. Widziałeś je, wiesz, jak 
wyglądają. Można to zobaczyć w ich oczach.
     - Nie przyprowadzę ci takiego, które mogłoby przeżyć.
     - Nie, nie trzeba! Wystarczy chore. Nawet bardzo chore.
     Boże, prawie mnie wzruszył.
     Powiedziałem mu, że nie wiem, ile czasu mi to zajmie, ale 
że pójdę do wioski, którą mijaliśmy kilka dni temu i zobaczę, 
co się da zrobić. Powiedziałem mu też, że wrócę najszybciej jak 
będę mógł.
     - Śpiesz się, Bill. Śpiesz się.
     Były to ostatnie słowa, jakie usłyszałem od niego, zanim 
ponownie zagłębiłem się w dżunglę. Nabrałem go. Teraz pozostało 
mi tylko udowodnić, że wcześniej nabrał go ktoś inny - a co 
najważniejsze, że jeszcze może się z tego wykaraskać.

Do wioski dotarłem po mniej więcej dwóch godzinach marszu, 
ale nie zastałem tam ani jeepa ze znakami Czerwonego Krzyża, 
ani francuskiego lekarza rozdającego aspirynę i antybiotyki; 
tylko nędzne chaty, gromady półnagich dzieci taplających się w 
błotnistych kałużach, prawdopodobnie pełnych pałeczek duru 
brzusznego, oraz zmęczone kobiety piorące ubrania w małym 
strumieniu wpadającym do Song Cai. Na skraju wsi znajdował się 
wielki krater - pamiątka po ostrzale z moździerzy, który 
nastąpił zbyt późno, żeby ocalić mnie, Dunbara i DePaula. Co 
najmniej dwie chaty spłonęły doszczętnie, a dachy kilku innych 
zostały poważnie nadpalone. Sojuszniczy ostrzał. Gdyby był 
jeszcze trochę bardziej sojuszniczy, pół wsi wyszłoby na drogę, 
żeby mnie powitać. Szedłem między chatami, zaglądając do okien. 
Jeżeli chciałem, żeby przedstawienie wypadło przekonująco, 
musiałem zabrać naprawdę chore dziecko, choć na razie nie 
miałem pojęcia, jak powinienem tego dokonać.
     W pewnej chwili usłyszałem głos matki uciszającej płaczące 
niemowlę. Postanowiłem wejść do środka i przyjrzeć mu się. Tak 
jak powiedział papa-san, przy drzwiach wisiały strzępki 
czerwonego papieru, mające na celu odstraszyć złe duchy. 
Przestąpiłem próg. Wielkie mi rzeczy. No i co ty na to, Bogu 
Wrót? Odwróciłem się...
     I wrzasnąłem.
     W lustrze, na które padło moje spojrzenie, ujrzałem 
człowieka z ogromną dziurą w piersi. Poszarpane krawędzie rany 
były zwęglone, jej wnętrze zaś czerwone jak świeży tatar. 
Bezużyteczne płuca dyndały na cienkim pasemku mięśni, a 
podziurawione w kilku miejscach serce pulsowało uparcie w 
ponurej parodii życia.
     A za moimi plecami mignęło coś jeszcze: jakby cień,  
c z e r w o n y  cień, równie czerwony jak skrawki papieru 
powiewające przy drzwiach. Poruszał się razem ze mną, ale z 
pewnym opóźnieniem, i zbliżał się coraz bardziej...
     Uciekłem.
     Wybiegłem z domu, popędziłem przed siebie drogą, wpadłem 
na ścieżkę, byle dalej od skupiska chat, wreszcie osunąłem się 
na kępę słoniowej trawy. Początkowo bałem się spojrzeć na 
siebie, ale kiedy wreszcie to zrobiłem, zobaczyłem dokładnie to 
samo co do tej pory: zakrwawiony mundur w zielone maskujące 
plamy. Dopiero teraz uświadomiłem sobie, że widziałem wyłącznie 
cudze rany. Aż do tej pory.
     Dość długo siedziałem bez ruchu, zbierając w sobie odwagę, 
by wejść do jeszcze jednej chaty. Starałem się nie myśleć o 
tym, co ujrzałem w lustrze. Wolałem wyobrażać sobie siebie 
samego w taki sposób, jak do tej pory. Kiedy wreszcie 
podniosłem się i ponownie wkroczyłem do wioski, pamiętałem o 
tym, by trzymać się z daleka od drzwi.
     Chorych dzieci było tyle co zwykle, czyli mnóstwo. 
Większość miała malarię, ale znalazłem też kilka z durem 
brzusznym, grypą oraz czerwonką. Czułem się fatalnie, usiłując 
podjąć decyzję, które z nich wybrać, choć przecież zdawałem 
sobie sprawę, że ma to być tylko podstęp, terapia wstrząsowa, 
która pozwoli DePaulowi odzyskać zdrowe zmysły. Skończ z tym 
wreszcie, pomyślałem. Za jednym z okien zobaczyłem mniej więcej 
dwuletnią dziewczynkę w sukience uszytej ze starego 
spadochronu, ze zbyt dużym kolczykiem w małej małżowinie. Matka 
myła ją właśnie, i dopiero kiedy odwróciła dziecko przodem do 
mnie, ujrzałem mały brązowy penis i zrozumiałem, że kobieta 
stara się uchronić swojego chorego synka przed złymi duchami. 
Próbowała je przekonać, że chłopiec jest w rzeczywistości 
dziewczynką, a tym samym nie stanowi cennej zdobyczy.
     Boże, pomyślałem. Takie zachowanie wiele mówi o pozycji 
tutejszych kobiet. Ale dzięki temu wiedziałem, że dziecko jest 
na pewno poważnie chore. Po tym, jak wykorzystam je do 
przywrócenia DePaulowi zdrowych zmysłów, zaniosę je do 
najbliższego punktu ewakuacyjnego i zostawię na progu szpitala 
z kartką, na której napiszę nazwę wioski.
     Zakładając, że będę mógł cokolwiek napisać.
     I zakładając, że w ogóle uda mi się je zabrać.
     Zaczekałem, aż matka wyjdzie z pokoju, po czym wziąłem 
głęboki oddech i przeniknąłem przez ścianę chaty. Bambusowe 
żerdzie okazały się dla mnie równie łatwą przeszkodą jak druty 
pułapek minowych przeciągnięte przez ścieżkę. Przez chwilę 
stałem nad dzieckiem, obawiając się, że moje ręce przenikną 
także przez jego ciało, po czym nachyliłem się...
     Dotknąłem go. Nie wiem, dlaczego ani w jaki sposób, ale 
mogłem go dotknąć.
     Wziąłem chłopca w ramiona i przytuliłem do piersi. 
Wpatrywał się we mnie starymi, mądrymi oczami. Wszystkie 
tutejsze dzieci mają takie same oczy: zmęczone, smutne i bardzo 
mądre. Jakby jeszcze przed narodzeniem wiedziały o otaczającej 
je niedoli, o bezustannych wojnach i obcych najeźdźcach - od 
Japończyków, poprzez Francuzów, aż do Amerykanów. Bujane w 
kołysce wojny budziły się, bez zdziwienia, przy wtórze 
kołysanek eksplozji.
     Wyszedłem z chaty przez ścianę, pamiętając o tym, żeby 
przenieść dziecko przez otwarte okno. Kiedy znaleźliśmy się na 
zewnątrz, ponownie przytuliłem chłopca do piersi i zniknąłem w 
dżungli, zanim ktokolwiek zdążył coś zauważyć.

Postanowiłem trzymać się z dala od głównej drogi, 
obawiając się, że ktoś mógłby mnie zobaczyć - a raczej nie tyle 
mnie, bo przecież byłem niewidzialny, tylko chłopca. (Ciekawe, 
jak by to wyglądało? Dziecko niesione wiatrem, czy może otulone 
ramionami jakiegoś cienia, niewyraźnej smugi w powietrzu? Nie 
wiedziałem i nie chciałem się tego dowiedzieć.) Co pewien czas 
spoglądał na mnie jakiś martwy Wietnamczyk, przycupnięty na 
brzegu rzeki albo w cieniu drzewa kauczukowego. Niektórzy 
przyglądali mi się ze zdziwieniem, inni z oburzeniem, jeszcze 
inni ze strachem, ale żaden nie odezwał się ani słowem. Po 
prostu patrzyli, a potem wracali do swoich jęków i 
szlochań. Szedłem najszybciej jak mogłem.
     Jakiś kilometr od DePaula dostrzegłem w dżungli, w 
odległości około dziesięciu metrów, oddział Vietcongu niosący 
nieprzytomnego amerykańskiego żołnierza. Schowałem się w 
gęstych zaroślach, zakrywszy uprzednio twarz dziecka rąbkiem 
koca, aby uchronić je przed ukłuciami słoniowej trawy. 
Widziałem, jak jeden z Wietnamczyków nachylił się i pociągnął 
za coś, co wyglądało jak grudka suchej ziemi, a okazało się 
zamaskowanym uchwytem. Zaraz potem uniosła się klapa pokryta 
cienką warstwą ziemi i żółtki jeden po drugim weszli do tunelu, 
aż wreszcie zostało ich tylko dwóch; byli to ci, którzy nieśli 
nieprzytomnego Amerykanina. Zastanawiałem się, co zrobić - i 
czy w ogóle jest coś, co mógłbym zrobić - ale zanim zdążyłem 
podjąć jakąś decyzję, zobaczyłem, że głowa żołnierza zwisa pod 
bardzo dziwnym kątem, i zrozumiałem, że pomyliłem się. Nie
był nieprzytomny, lecz martwy. Zaraz potem i on zniknął pod 
ziemią.
     Wojna psychologiczna. Dostawaliśmy szału, kiedy nie 
mogliśmy znaleźć naszych poległych, i żółtki doskonale o tym 
wiedziały. Wykorzystywali nasze lęki tak samo, jak my 
wykorzystywaliśmy ich przesądy, nasyłając na nich Zabłąkane 
Dusze. Wstałem i ruszyłem w dalszą drogę.
     Niecałe pół godziny później dotarłem do rzeki. DePaul 
nadal wisiał bezradnie nad wartkim nurtem. Kiedy podniósł na 
mnie wzrok, grymas cierpienia widoczny na jego twarzy ustąpił 
miejsca zdumieniu... i lękowi?
     Trzymając dziecko w ramionach stanąłem nad brzegiem rzeki, 
spojrzałem w górę na DePaula i powiedziałem twardym, rzeczowym 
tonem, jak najlepiej wyszkolony sierżant:
     - Chłopak ma malarię. Jeśli odwiniesz mu dolną powiekę, 
zobaczysz, że jest cała różowa. Ma też anemię - wątpię, czy 
waży więcej niż dziesięć kilogramów. W obozie ewakuacyjnym 
mogliby go jeszcze uratować, chyba że ty go zabijesz. - 
Patrzyłem mu prosto w oczy. - Co wybierasz, DePaul?
     Znałem go jeszcze z obozu rekruckiego. Wiedziałem, co mi 
odpowie.
     I kiedy tak czekałem z zadowoloną miną, jego na pół 
przezroczyste ciało wykonało nagły półobrót, runęło na mnie jak 
pocisk rakietowy i rąbnęło we mnie z ogromną siłą, wytrącając 
mi dziecko z ramion. Rozciągnąłem się jak długi na ziemi.
     Wrzasnąłem na niego, ale zanim zdołałem się pozbierać, on 
już złapał chłopaka w stalowy uścisk i wepchnął go pod wodę. 
Rozpędziłem się i walnąłem w DePaula całym ciężarem ciała, ale 
on uderzył mnie łokciem w twarz i odtrącił na bok.
     - Przykro mi... - mamrotał pod nosem. - Naprawdę, 
cholernie mi przykro...
     Zaatakowałem ponownie i tym razem udało mi się zbić go z 
nóg. Wypuścił dziecko, a ja zanurkowałem w ślad za chłopcem. 
Czułem się bardzo dziwnie, gdyż woda przepływała przeze mnie, a 
ja nie odczuwałem ani zimna, ani wilgoci. Rzeka była tak 
zamulona, że widoczność nie przekraczała trzydziestu 
centymetrów. Wreszcie, po tak długim czasie, że wydawał się 
wiecznością, dostrzegłem przed sobą małe ciało. Wyciągnąłem 
rękę i zacisnąłem palce na ramieniu dziecka, po czym 
natychmiast wypłynąłem na powierzchnię i zataczając się 
wyszedłem na brzeg.
     Położyłem chłopca na ziemi. Miał siną twarz i nie poruszał 
się. Próbowałem zrobić sztuczne oddychanie, ale nie przyniosło 
to żadnych efektów, a ja nagle wybuchnąłem opętańczym, ponurym 
śmiechem, gdyż przyszło mi do głowy, że jestem chyba ostatnią 
istotą na ziemi, która mogłaby marzyć o tym, by swoim tchnieniem 
przywrócić komuś życie.
     Podniosłem wzrok, gdyż wydawało mi się, że zawisł nade mną 
DePaul... Ale nigdzie go nie dostrzegłem. Kiedy spojrzałem tam, 
gdzie jeszcze niedawno wisiał, bezradny i cierpiący...
     Ujrzałem ducha małego chłopca, zanoszącego się 
rozpaczliwym płaczem.
     Zacząłem krzyczeć. Krzyczałem bardzo długo.
     Wiedziałem już, dlaczego mogłem dotknąć dziecko, choć 
przez wszystko inne moje ręce przechodziły na wylot. Byłem 
ma qui, złym duchem, który przybywał, żeby zabierać chore 
maleństwa, i spełniłem to, co do mnie należało, nawet nie 
wiedząc, że to robię. Pomyślałem o Phanie, o jego córce 
Chau, o DePaulu i o sobie samym.  
     Śmierć czyni nas takimi, jakimi chce nas mieć.
     Potem po raz pierwszy rozpłakałem się. Płakałem równie 
głośno i bezradnie jak Wietnamczycy, których widziałem i 
słyszałem dokoła siebie. Płakałem jak Zabłąkane Dusze, ponieważ 
wreszcie zrozumiałem, że jestem jedną z nich.

Zostałem na brzegu rzeki jeszcze przez cały dzień, 
próbując odpokutować swoją winę i znaleźć jakiś sposób, żeby 
pomóc duszy chłopca, którą skazałem na wieczne potępienie. Bez 
rezultatu. Bez wahania zamieniłbym się z nią miejscami, ale nie 
wiedziałem, jak tego dokonać. Kiedy wreszcie wróciłem do domku 
dla duchów, w którym mieszkali Phan i jego córka, i kiedy 
opowiedziałem o tym, co się stało, papa-san nie oburzył się ani 
nie wpadł we wściekłość, tylko zdziwił się, że potrzebowałem aż 
tak wiele czasu, by poznać swoje miejsce na ziemi.
     Jego córka natomiast radośnie pogratulowała mi mego czynu.
     - Ma qui - powiedziała, lecz tym razem zrozumiałem, że 
oznacza to nie tylko ducha, ale także diabła. - Czy nie 
sprawiło ci to przyjemności?
     Gdzieś w moim wnętrzu wybuchło wtedy wielkie zadowolenie. 
Przypominało czarną, zimną truciznę, przerażającą i zarazem 
dodającą animuszu. Była to jednocześnie ulga i oczyszczenie z 
winy, dokonane nie poprzez wyparcie się zła, lecz 
zaakceptowanie go w całości. Chau roześmiała się chrapliwie, 
jakby wiedziała o czym myślę, po czym nachyliła się ku mnie z 
uśmiechem, który był już nie tylko szyderczy, ale także 
uwodzicielski.
     - Yeu dau - powiedziała. - Yeu quai.
     Ukochany demon.
     - Wspólnie możemy dokonać wielu rzeczy - ciągnęła, 
nawijając na palec kosmyk czarnych włosów. Jej oczy błyszczały 
złowróżbnie. - Wielu rzeczy...
     Roześmiała się ponownie. Okrutne oczy, lodowaty śmiech. 
Czułem się oszukany przez swoją erekcję. Pragnąłem jej i nie 
chciałem mieć z nią nic wspólnego. Nienawidziłem jej, a 
nienawidząc pragnąłem jeszcze bardziej, ponieważ nawet 
perwersyjne pożądanie jest jednak pożądaniem. Chciałem wbić w 
nią swojego martwego kutasa, żeby dzięki temu znowu poczuć się 
żywym.
     Kiedy uświadomiłem sobie, jak bardzo tego pragnę, 
uciekłem.
     Roześmiała się jeszcze głośniej.
     - Ukochany demonie! - zawołała za mną. - Wrócisz tutaj!
     Ale ja nie wróciłem. Jeszcze nie. Ani do niej, ani do 
krateru po wybuchu moździerzowego pocisku, miejsca mojej 
śmierci. Wciąż szukam swojego ciała, choć wiem, że szanse na 
jego odnalezienie w ciągnących się setkami kilometrów 
podziemnych tunelach są praktycznie równe zeru. Prowadzę 
poszukiwania za dnia, nocą zaś wracam do mojego nowego domu.
     Mam własną budkę dla ptaków, bardzo blisko wioski. Jest to 
mały domek ustawiony na bambusowym pniaku, pełen kadzidełek, 
świec i miniaturowych mebli. Wracam tu, aby przypomnieć sobie, 
kim i czym jestem. Walczę z całych sił, żeby nie stać się yeu 
quai, demonem, za jakiego uważa mnie Chau. Tyle tylko, że kiedy 
wsłucham się uważnie w siebie, to wiem, że ja  n a p r a w d ę  
nim jestem, a nie postępuję jak on tylko dzięki sile woli i 
sumieniu - ostatnim pozostałościom po żywym człowieku, którym 
kiedyś byłem. Nie mam pojęcia, jak długo jeszcze zdołam panować 
nad demonem. Nie wiem nawet, jak długo będę chciał nad nim 
panować. Jedyne, co mogę, to starać się ze wszystkich sił i nie 
myśleć o Chau, o tym, jak cudownie gorzki smak muszą mieć jej 
wargi. Gorzkie jak sól, gorzkie jak krew...
     Cholera.
     Nad moją głową Zabłąkana Dusza jęczy z magnetofonu, 
zawodzi i płacze w żałosnej imitacji potępienia, a ja myślę o 
wszystkim, co mówiono nam o tym kraju, a także o tym, czego 
nam nie powiedziano. Jeszcze w Da Nang, kiedy rozmawialiśmy tylko 
o pokojowych zadaniach armii - chodziło o "zdobycie serc i 
umysłów Wietnamczyków" - usłyszałem dowcip: trzeba ich złapać 
za jaja, a wtedy serca i umysły przestaną stawiać opór. Nikt 
nam jednak nie powiedział, że podczas gdy my będziemy walczyć o 
ich serca i umysły, oni zdobędą nasze dusze. Armia nauczyła nas 
metod walki w dżungli, zaznajomiła nas z miejscowymi 
zwyczajami, wbiła do głów, że musimy bić się z żółtkami na ich 
warunkach - ale nawet nie zająknęła się o tym, że będziemy też
musieli umierać na ich warunkach. Pomimo całej technologii, 
zaopatrzenia i planowania, jakie władowano w tę wojnę, 
zapomniano o najważniejszej rzeczy.
     Zapomniano powiedzieć nam o regułach walki.

                              Przełożył Arkadiusz Nakoniecznik

                        ALAN BRENNERT
Młody autor amerykański po raz pierwszy przedstawiany w 
Polsce. Opowiadanie "Ma Qui" otrzymało Nebulę '91 - z całą 
pewnością zasłużyło na to wyróżnienie. Brennert ma już na 
swoim koncie powieść "Time and Chance" oraz zbiór opowiadań 
"Her Pilgrim Soul", z którego wkrótce wybierzemy coś dla 
"NF". Bardzo obiecujący talent.
                                                       D.M.

