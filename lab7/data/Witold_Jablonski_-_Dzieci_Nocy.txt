WITOLD JABŁOŃSKI



Dzieci nocy

Przez okna moje wpada strumień żądnego, parnego gorąca, płodzącego szału nocy, rozpustnego krzyku mężczyzn, co na ulicach samiczki nawołują.
Stanisław Przybyszewski Requiem Aeternam


1. Babuszka


Sankt Petersburg był biały. Gruba warstwa śniegu, iskrzącego upiornie pod jasnym niebem, osiadła na szczytach pałacowych dachów i brukach ulic, na balustradach mostów, cerkiewnych kopułach, dziwacznie powyginanych żelaznych kratach i marmurowych posągach - biel zimna, okrutna, doskonała i niezniszczalna. A przede wszystkim sztuczna, był bowiem koniec czerwca. Śnieg sypał głównie dla turystów. Newski Prospekt bez sań? Niemożliwe!
Bulwary i mosty wypełniał nieprzebrany tłum ludzi, zupełnie jakby nikt nie wyjeżdżał w tym roku na dacze. Radowali się ludziska zwycięstwem dnia nad nocą, światła nad ciemnością, cieszyli się bezrozumnie, chcieli wierzyć, że tak będzie zawsze. Byli wśród nich tacy, którzy jeszcze pamiętali słynne petersburskie białe noce trwające niemal pół roku. Tak już od dawna nie było, ale zwolennicy ultrafioletu oraz kremów do opalania chcieli wierzyć, że tak będzie zawsze. Mrok nigdy już nie powróci, zniknie strach, nastanie wieczna jasność. Czcicieli białych nocy ogarnął szał, pragnienie nie kończącej się zabawy. Wszędzie gwar mieszał się ze skoczną muzyką; nieznajomi podchodzili do siebie i całowali się w usta; drażnili niedźwiedzie, obmacywali Cyganki, wódka lała się strumieniami. Tłum toczył się ulicami jak wielka śnieżna lawina. I nocy więcej nie będzie...
Środkiem Newskiego Prospektu pędziła kawalkada sań, otoczona gromadą rosłych Kozaków na karych wierzchowcach. Tańczący na ulicy uciekali spod kopyt końskich ze złością. Ocierali zdrowe, rumiane gęby ze srebrnych bryzgów, pryskających spod miękko sunących płóz. Obserwowali siedzące w saniach towarzystwo z niechęcią i zdumieniem, żegnając się zabobonnie. Zdawało im się, że to sam potężny Książę Ciemności postanowił z nich zadrwić, wyśmiać ich naiwną, szczerą wesołość. Eleganckie ekwipaże, roztrącając beztrosko ludzką ciżbę, zapowiadały rychły koniec świetlistego festynu.
- Dokąd pojedziemy? Do "Wujaszka Wani"?
- Podobno u Płatonowa są dziś świeże ostrygi...
- Ja już chyba wolę "Wiśniowy Sad".
- Nie ma to jak "Niżyński"...
- "Pietruszka"!!!
- Wasza Wysokość, może jeszcze szampana?
- Ural Ural Ural
- Jedźmy, gdzie nas oczy poniosą. Nie mogę znieść odoru tych rozgrzanych ciał.
- No tak, bal u Sacharowa zacznie się właściwie dopiero po północy.
- Jak wszystkie bale!
- Zdążymy zatańczyć ostatniego mazura.
- A może "Bracia Karamazow"? Tam tańczy Gruszeńka.
- Milcz, hipokryto! I tak wiemy, że obchodzi cię tylko ten krasawiec, gitarzysta Sadko. Szalejesz na jego punkcie.
- Z powodów wyłącznie artystycznych.
- Kocha sztukę, cha, cha! Prawdziwy romantyczny Niemiec! Istny diabeł z pana, Herr Mann!
- Stereotypy, stereotypy... W Europie to już nie wypada.
- Prawda, my przecież Europa!
- Więc dokąd teraz? Na Wyspę Kamienną kawałek drogi...
- Wiecie, co powiedział premier?
- Pluć na premiera! Dzisiaj się bawimy!
- Jeszcze szampana?
- Ural
Carewicz Dymitr Aleksandrowicz pochylił piękną twarz rosyjskiego charta w stronę siedzącej obok niego słodkawej blondynki z nagimi ramionami. Krzywił wydatne, lekko asymetryczne usta w bolesnym grymasie. Zielonkawych oczu nie było widać - zasłaniały je doskonale dopasowane antysolarne szkła.
- I po co mnie ten twój Kola ratował? - spytał w nagłym porywie. - Żebym teraz był zabawką, marionetką na pokaz! Może lepiej było jednak zginąć z rąk fanatycznych Sybirian? Czy takie ma być moje życie? Parady, bale i knajpy? Innego już nie będzie? Cóż za potworna nuda! Nie mogę nawet rozkazać, żeby strop niebieski zwalił się na całe to bydło!
Spojrzał w niebo z grymasem cierpienia na wargach. Wydawał się naprawdę szczerze zmartwiony, że nie może rozkazywać naturze. Dziewczyna, nieco się wahając, wyciągnęła przed siebie bizantyńską dłoń w długiej, czarnej rękawiczce i pogładziła splątane złote akselbanty na jego ramieniu, potem purpurowy rękaw munduru.
- Cicho, książę, cicho... - powiedziała łagodnie. - Nie zdradzaj się z takimi myślami. Nie wolno, nie trzeba. Pamiętaj, że dla innych jesteś wybrańcem losu. Tak jak cała twoja rodzina...
- Rzeczywiście! - odparł z goryczą. - Romanowowie wrócili do Rosji, aby stać się turystyczną atrakcją i pożywką dla sensacyjnych brukowców!
- Ale każdy marzy żeby choć przez chwilę być blisko was - tłumaczyła spokojnie. - Blisko bogów. Ja też marzyłam...
Jej zwinna, figlarna dłoń wślizgnęła się pod przeciw-termiczną szubę, która okrywała im nogi.
- A teraz czuję się jak Kopciuszek, jadący na swój pierwszy bal.
Bladą, zaciętą twarz carewicza rozjaśnił perwersyjny uśmiech. Tak uśmiechają się chore dzieci, które leżąc długo w przegrzanej pościeli, odkrywają wreszcie rozkosze intensywnego samouwielbienia.
- Mój ty mały Kopciuszku...
- Wasza Wysokość! Dokąd w końcu jedziemy? - wołano z innych sań.
- Przed siebie.
Zawył nagle jak zraniony wilkołak. Jego przyjaciółka szybko cofnęła dłoń, odruchowo sprawdzając, czy na koronkach rękawiczki nie pozostawił jakichś kompromitujących śladów. Przyczyną zachowania księcia nie były jednak jej zabiegi. Nieodgadnione oczy widziały coś poza nią. W czarnych szkłach zatańczył poblask płomieni.
- Boże, zmiłuj się - wykrztusił machinalnie carewicz, choć, oczywiście, nie wierzył w dobrego Boga chrześcijan. - To przecież hrabia de Fenix!
Teraz już wszyscy mogli zobaczyć, co się stało. Na przystani płonął niewielki lepidopter, najwidoczniej źle sprowadzony do lądowania. Płomienie pożerały wielobarwną, misternie witrażową konstrukcję skrzydeł. Kolory spełzały z kolejnych płytek, które pękały z sykiem. Długie, cienkie odnóża wehikułu rozpadały się, trzeszcząc jak suche gałązki.
Z ognia wydobył się właśnie hrabia de Fenix, rozrośnięty i miękki jak pewne gatunki piwnicznych roślin. Stracił w wypadku antysolarne szkła, toteż poruszył się niepewnie, jak ślepiec, macając wokół siebie poparzonymi dłońmi. Porażone oczy zalewała krew z rany na czole. Ciekawscy, stojący wokół, nie kwapili się najwyraźniej z pomocą.
- Patrzcie, tiomnik! - wołali ze złośliwą satysfakcją. -A to się urządził!
- Dobrze mu tak! Niech na drugi raz uważa!
- I nie pcha się tam, gdzie nie potrzeba.
- A w ogóle, czego tu szuka? A pospać troszkę nie łaska?
- Z tymi tiomnikami nigdy nic nie wiadomo!
Z tłumu poleciała śnieżka, która trafiła ofiarę w ramię, potem druga, trzecia. Hrabia de Fenix mrugał oślepionymi oczyma, próbując się ochronić przed atakiem. Jego niezdarne usiłowania wywołały śmiechy wśród dręczących go swietlaków. Kolejna śnieżna kula musiała kryć w sobie kamień, nieszczęśnik zachwiał się bowiem gwałtownie, omal nie tracąc równowagi.
- Dość tego! - krzyknął książę Dymitr do ludu, a potem do woźnicy: - Zatrzymaj!
- Stój! - zaryczał jamszczik, mocno ściągając wodze. - Stoooj!!!
Większość gapiów rozbiegła się natychmiast na widok Kozaków i sań z herbami Romanowów. Pomiędzy kawalkadą a miejscem katastrofy pozostało tylko paru drabów z ponurymi, zawziętymi mordami. Kulili się pod spojrzeniem księcia, przenikliwym pomimo ciemnych osłon. Tylko jeden z nich hardo podniósł łeb i nie zdradzał lęku. Prawdopodobnie jego wnętrzności paliła spora szklanka stolicznej.
- Jak śmiecie męczyć rannego człowieka?! - spytał ostro carewicz.
- A księciu co do tego? - zabełkotał bezczelnie swietlak. - Jak nie umie latać, gdy jasno, to niech sobie śpi w kapsule! Czego się tu pchał?! Może zachciało mu się naszej wódki? Albo naszych bab? I jaki tam z niego, za przeproszeniem księcia, człowiek? Tiomnik i tyle. Jego prawo trzymać się od nas z daleka, a nasze dać mu nauczkę.
- Nie słyszałem o takim prawie, mój człowieku - oznajmił zimno książę. - Widzę jednak, że to raczej tobie przydałaby się nauczka. I wszystkim tobie podobnym.
Na skinienie carewicza jeden z Kozaków dotknął ramienia mężczyzny końcem nahajki. Krępe ciało przeszył straszliwy dreszcz bólu, który sparaliżował je na parę minut. Wybałuszone ślepia i zastygłe, półotwarte usta zdawały się błagać o litość.
Tymczasem dwaj Kozacy podtrzymali oszołomionego ciągle hrabiego i pomogli mu dotrzeć do sań.
- Prosimy do nas, hrabio - rzekł łaskawie Dymitr. - Cóż to, chyba za dużo było wczoraj luboru? Albo kokainety? Miło nam, że popiera pan carski monopol na używki, ale nie należy przesadzać. Zresztą wszyscy trochę wariujemy podczas białych nocy. Kopciuszku - zwrócił się do dziewczyny - zrób miejsce dla naszego przyjaciela. I opatrz tę ranę, choćby na razie rękawiczką. Musimy mu też znaleźć jakieś antysolary. Ma ktoś zapasowe?
Ten sam Kozak, który poraził swietlaka, ofiarnie zrezygnował ze swoich zasługując po raz drugi tego wieczoru na nagrodę.
- Merci, mon ami, cher prince - szeptał hrabia, zapominając w szoku eurokodu.
- Ależ to drobiazg, hrabio - powiedział lekko Dymitr. - Trzeba od czasu do czasu przypominać chamom, gdzie ich miejsce. Chwała Bogu, tu nie Sybiria! Jedziemy - poinformował jamszczika i wszystkich pozostałych - do "Wiśniowego Sadu", a potem na bal. Dajcie nam szampana.
- Ural
Świsnął bat, konie parsknęły, zastukały kopyta, brzękły dzwoneczki i trojka odjechała. Wtedy swietlak odzyskał władzę we wszystkich członkach, zwłaszcza w języku. Po pierwsze splunął.
- Tfu! Przeklęte tiomniki! Żeby was jaka zaraza wreszcie wydusiła! Przyjdzie jeszcze na was koniec, przyjdzie!
Pomstował tak dosyć długo, wygrażając pięścią w stronę, gdzie zniknęły sanie. Potem z bezsilnej złości kopnął najbliższą zaspę i odszedł z dumnie zadartą głową, jakby oczekiwał oklasków ze strony tłumu, który zdążył już zapomnieć o całym zajściu. Buntowniczy potomek wszelkiej maści rewolucjonistów i anarchistów zniknął w wirujących płatkach śniegu. Znika także z naszej opowieści. Kogo bowiem obchodzą dalsze losy kogoś takiego? Rewolucje, na szczęście, dawno już wyszły z mody.
Szczątki lepidoptera tliły się jeszcze, ale wkrótce pozostała tylko kupka popiołu, rozwiewana przez wiatr. Sztuczny śnieg sypał z suchym chrzęstem i pokrywał wszystko srebrnobiałym, niezniszczalnym całunem.
A sanie pędziły, pędziły. Przyjaciółka księcia odchyliła głowę do tyłu i pozwoliła podmuchom wiatru rozwiewać jasnopopielatą fryzurę. Dymitr zagadał się z hrabią na temat odwiecznej zagadki bytu na tle podłej natury swietlaków, poczuła się więc nieco zaniedbana. Nim przymknęła powieki, zdołała dostrzec dobrze sobie znaną tabliczkę nad bramą jednej z kamienic: "Nikołaj I. Azimow. Detektyw prywatny".
Mimo woli spojrzała w górę, ku oknom pierwszego piętra. Miała nadzieję, że Kola, który nie cierpiał zdrobnienia Niki, nie trzyma teraz nosa przy szybie. Na wszelki wypadek zapadła głębiej w przeciwtermiczną szubę. Odetchnęła z ulgą, kiedy znaleźli się dobre trzy wiorsty za fatalną kamienicą.

***

Kola stał przed wielkim lustrem trzydrzwiowej szafy i szykował się do wyjścia na bal. Nie mógł się oprzeć wrażeniu, że jak na faceta po trzydziestce, ze skomplikowanym życiorysem oraz skłonnością do nadużywania alkoholu i drągów, wygląda całkiem znośnie. Jasne włosy na skroniach tylko trochę się przerzedziły, czoło i okolice oczu pokryła drobna sieć zmarszczek, po prawej stronie ust zjawiła się jakiś czas temu trochę gorzka, trochę cyniczna fałdka. W oczach wyraz - interesującego dla kobiet i niektórych mężczyzn - zmęczenia. To byłoby, z grubsza, wszystko. Po prostu facet po trzydziestce, który zdążył już wiele przeżyć, i to raczej więcej złego niż dobrego. Mogło zresztą być gorzej. Przynajmniej, jak dotychczas, rzadko się nudził.
Kawowy smoking, podarowany w swoim czasie przez carewicza Dymitra, leżał na nim doskonale. Miło jest być dobrze zbudowanym, zwłaszcza równie dobrze jak książę Romanów. Smoking był nie tylko elegancki, ale też odpowiednio znoszony, nie pachniał nowością, jak ubranka swietlaków. Detektyw mógł być pewien, że zrobi dobre wrażenie w pałacu Sacharowa.
Postanowił nie łamać sobie zbytnio głowy, czemu zawdzięczał niespodziewane zaproszenie na bal. Wprawdzie, z racji wykonywanej profesji, stykał się często z wyższymi sferami, czasami najwyższymi, to jednak jeszcze nie oznaczało, że potężni tego świata mieliby go dopuszczać do swoich wyszukanych rozrywek. Woleli raczej prać przy jego pomocy swoje brudy. Traktowano go z rezerwą, jak się traktuje dziwaka, odmieńca. Należał przecież do wymierającej mniejszości, której nieliczne już okazy zwano potocznie szarakami. Błąkał się między jednym światem a drugim, pomiędzy dniem a nocą, niczym dwuznaczna hybryda, ni pies, ni wydra. Rockefeller Sacharow, jeśli to on osobiście kazał swoim konnym posłańcom rozwieźć zaproszenia, musiał dobrze znać obyczaje Koli, skoro dostarczono tę tajemniczą przesyłkę po dwunastej w południe.
Posłaniec wrzucił po prostu kopertę do pneumatycznej rury pocztowej i natychmiast odjechał. Z otworu w ścianie biura rozległy się charakterystyczne mlaskania i stękania, które skutecznie zbudziły rozespanego detektywa. Zerwał się z łóżka, wybiegł z sypialni i zarejestrował kątem oka, jak miękkie, obscenicznie czerwone wargi wypluwają list na podłogę, po czym zdążył jeszcze zobaczyć przez okno Kozaka na karym koniu, znikającego za najbliższym zakrętem. Zaintrygowany, podniósł kopertę, kontrastującą jaskrawą żółcią z zielonkawym tłem dywanu. Papier był czerpany, bardzo dobrego gatunku, a swój kolor zawdzięczał prawdopodobnie nasączeniu kurkumą. Na lekko chropawej karcie ktoś, raczej mężczyzna niż kobieta, nakreślił śmiałym, zamaszystym pismem o barwie wytwornego indyga:
Rockefeller Sacharow ma zaszczyt zaprosić szanownego pana Nikołaja I. Azimowa w wybranym przez Niego towarzystwie, na bal Ostatniej Białej Nocy dzisiaj o dziesiątej wieczór.
Dalej następował adres i wymyślny, choć mało czytelny podpis. Wszelka pomyłka była więc z góry wykluczona.
Kola odruchowo rozejrzał się po pomieszczeniu i otworzył usta, chciał bowiem podzielić się niezwykłą nowiną z Marilyn, która przychodziła zazwyczaj o dziesiątej rano. Porządkowała jego papiery i przyjmowała telefony, podczas gdy on miał jeszcze dwie godziny swego szaraczkowego snu. Wspaniała blondynka o pulchnym biuście i bizantyńskich dłoniach najwyraźniej jeszcze nie przyszła. Tak przyzwyczaił się do codziennej obecności swojej sekretarki, zapachu jej perfum z oczaru i ulubionej kawy Turgieniew, że nagła jej nieobecność sprawiła mu pewną przykrość. Odłożył zaproszenie na biurko, w pierwszym odruchu sięgnął po tęczową muszlę telefonu, powstrzymał się jednak. W małej kuchence przekąsił coś naprędce, potem wziął prysznic i ogolił się, nie nadużywając po goleniu pachnącego piżmem Balsamu z Gileadu, który odmładzał i wygładzał skórę, ale potrafi też odebrać twarzy charakter. Salomon miał się o tym niegdyś przekonać, kiedy otrzymał go w prezencie od królowej Saby.
Poranny rytuał Koli trwał zwykle około godziny, nie należał bowiem do ludzi przesadnie szybkich, gdy pośpiech nie był akurat wskazany, ani też łatwo rezygnujących z drobnych przyjemności, jaką dają na przykład poranne ablucje. Zwłaszcza jeśli poranek jest i tak po południu. Wrócił potem do pokoju biurowego i skonstatował z nieprzyjemnym zdziwieniem, że dziewczyny nadal nie ma. Zaczął się już domyślać, co mogło się wydarzyć. Szybko sięgnął po telefon. W domku na peryferiach miasta automatyczna sekretarka odezwała się sztucznie uszlachetnionym głosem Marilyn:
"Nie ma mnie w domu, Kola, bo na pewno to ty dzwonisz. Musisz mi wybaczyć, ponieważ nie przyjdę dzisiaj do pracy i nie zaparzę twojej ulubionej kawy".
- Mojej ulubionej? - mruknął pod nosem. "Dasz sobie radę beze mnie. Nie mieliśmy przecież ostatnio żadnych zleceń..."
- O święty Rasputinie, znowu to samo - jęknął.
Automat taktownie przemilczał tę uwagę. Kola wiedział już, co za chwilę usłyszy, mimo to słuchał dalej.
"Spotkałam nareszcie człowieka, który potrafi spełnić wszystkie marzenia, a nawet więcej. Nie możesz mi mieć tego za złe. Wiesz, jak działają na mnie białe noce. Nie szukaj mnie. Odchodzę na zawsze. I tak nigdy mnie nie kochałeś".
Marilyn była poczciwą dziewczyną z kręgów swietlakowej klasy średniej, ale jej aspiracje przerastały dany przez naturę i Wielki Podział status. Jako osoba dość sentymentalna marzyła o usidleniu wysoko postawionego tiomnika, co też się jej udawało każdego roku podczas białych nocy, bo tylko wtedy takie rzeczy mogły się zdarzyć. Owe doroczne romanse kończyły się zawsze kolejnym rozczarowaniem i pełnym skruchy powrotem w ramiona Koli, który rzeczywiście nie kochał jej wielką miłością, ale ogromnie lubił i bardzo był do niej przywiązany, nawet do jej niezmiennych perfum i kawy, zgodnie z nazwą równie kiepskiej, jak fabuła utworów cenionego skądinąd klasyka. Marilyn pozostawały przez resztę roku sny na jawie, westchnienia, stare romansidła i oglądana w kółko czternasta wersja wideoholografu Doktor Żywago, wywołująca zawsze fontanny łez.
- Słuchaj uważnie, Marilyn Monroe Cwietajewa - powiedział dobitnie do mikrofonu. - Przemawiam teraz nie jako twój nudny kochanek, lecz jako szef. Przywyczaiłem się już do twoich zniknięć, więc jak zwykle ci wybaczam. Skoro jednak uwiodło cię blade lico jakiegoś tiomnika, mogłaś mnie wczoraj o tym uprzedzić, tak jak robiłaś to przez wszystkie nasze spędzone wspólnie lata. Jeśli teraz słyszysz mnie w jakimś lepidopterze lub w saniach... Nie słyszysz? A może nie chcesz słuchać? Trudno. Powiem ci tylko, że dostałem zaproszenie od Sacharowa. Właśnie, nie przesłyszałaś się, od tego ważniaka Sacharowa, który trzęsie całym nocnym światem Petersburga. Bardzo mi będzie brakowało na balu twego towarzystwa. Jeśli chcesz, przyjedź tam dziś wieczorem po dziesiątej. Trafisz łatwo, pałac na Wyspie Kamiennej znają wszyscy. Jeszcze nie zdążyłem się otrząsnąć po twojej stracie, a już zaczynam za tobą tęsknić. Do zobaczenia wieczorem. Pamiętaj, białe noce mają to do siebie, że zawsze się kończą.
To się zdarzyło w południe, a teraz detektyw Azimow, klnąc na czym świat stoi, szamotał się z niesforną muszką, która w żaden sposób nie dawała się odpowiednio zawiązać. Marilyn nie odezwała się i ciągle nie wiedział, gdzie jest. Nie wiedział też, co skłoniło właściciela ukraińskich plantacji luboru i połowy krymskiej floty handlowej, którego majątek liczono w milionach eurosów, aby zaprosić na bal tak mało znaczącego szaraczka. Mogły być dwa powody: fanaberia znudzonego potentata albo jakieś zlecenie. Wolałby to drugie, stwierdził w myślach i w tym momencie okazało się, że muszka zawiązała się idealnie. Równocześnie za oknem zabrzęczały dzwoneczki zamówionych uprzednio telefonicznie sań. Kola przesłał ustom w ścianie głośny cmok, zaczekał, aż odpowiedzą mu tym samym, potem, nie zakładając płaszcza ani peleryny, zbiegł na dół i kazał się wieźć na Wyspę Kamienną.
Szalejący na ulicach tłum nie zwracał na Kolę specjalnej uwagi. Mimo oszałamiająco eleganckiego stroju musiał być jednym z nich, skoro jego oczu nie chroniły antysolary, tylko zwykłe okulary przeciwsłoneczne, nieobce co wrażliwszym swietlakom. Detektyw zaaplikował sobie dla kurażu sporą dawkę kokainety. Miał awersję do tłumów, jeszcze od czasów wojny z Sybirią. Odetchnął z ulgą, kiedy przejechali ostatni most i zatrzymali się przed ogromną, biało-złotą barokową fasadą rezydencji Sacharowów. Na dziedzińcu stało mnóstwo sań i lepidopterów. Jamszcziki popijali stoliczną prosto z butelek, rozsiadłszy się swobodnie na zaśnieżonych stopniach. Na widok nowego gościa poderwali się odruchowo. Kola przesunął po nich nieobecnym spojrzeniem, to w końcu nie byli ludzie, tylko androidy. Odesłał sanki i począł wspinać się po imponujących schodach ku gościnnie otwartym frontowym drzwiom. Podziwiał po drodze masę łodyg oplatających kolumny i płaskorzeźby od fundamentów po dachy. Mądre pnącza objawiały samoistną żywotność miriadami porozumiewawczych światełek i błysków, biegnących we wszystkie strony po tych naturalnych przewodach. Chwilami iskrzyły bezgłośnie, dając dowód, że pracują dzisiaj na pełnych obrotach.
Euforycznie pobudzony kokainetą, wkroczył pewnym krokiem do przestronnego holu. Wręczył zaproszenie postawnemu lokajowi, który wskazał mu drogę z głębokim ukłonem. Ogniki świec tańczyły w jego bezmyślnych, jasnobłękitnych oczach manekina jak w odpryskach stłuczonego lusterka. Kola musiał zdjąć okulary, aby cokolwiek widzieć, hol i majacząca przed nim sala były bowiem dość skąpo oświetlone i po większej części pogrążone w mroku. Okna przesłaniały żaluzje albo ciężkie kotary.
Nagle wyskoczyła przed detektywem jak spod ziemi grupa Cyganów, witając go hałaśliwym przyśpiewem: Wot prijechat nasz liubimyj... Rzucił im kilka monet z bólem serca, a'conto spodziewanego zarobku. Cyganie zniknęli równie prędko, jak się zjawili. W powietrzu wisiały jeszcze ich mamrotliwe podziękowania, kiedy stanął w progu sali balowej.
Ujrzał wyfraczonych i umundurowanych panów, wiodących w dostojnym korowodzie damy w piórach, jedwabiach i koronkach. Wszyscy stąpali cicho, niemal bezgłośnie. Jedynie szelest ubrań i cichutki szmer rozmów upewniały, że nie są tylko wirtualną iluzją. Rzucali na ściany wielkie wydłużone cienie jak gigantyczne ćmy. Kola z początku nie mógł się połapać, czy tańczą, czy tylko spacerują. Dopiero po dłuższej chwili dotarł do jego uszu stłumiony poszum dobiegającej jakby zza ściany melodii poloneza. Bal dopiero się rozpoczynał.
Na Kolę nikt nie zwrócił uwagi. Spoglądając na mijające go blade, poznaczone sinozielonkawymi żyłkami twarze, miał wrażenie, że obserwuje wszystkich zza grubej szyby, sam będąc niewidzialnym. Jedno było pewne: na tym balu obecność swietlaków została z góry wykluczona. Nikt nie kokosił się arogancko, nie błyszczał papuzimi kolorami rubaszkotanów, modnego ostatnio połączenia tradycyjnej koszuli z gaciami, ani nie zostawiał butów w przedpokoju, by szurać stopami w skarpetach po wywoskowanej posadzce. Tiomniki zebrali się tutaj, pragnąc pożegnać z ulgą i radością ostatnią białą noc. Od jutra wszystko nareszcie wracało do normy. To było dla Koli jasne jak słońce, a raczej mroczne jak mające nadejść zwyczajne zmierzchy i wieczory. Doskonale pojmował intencję gospodarza. I nadal nie rozumiał, co robi tutaj on, zwykły szarak.
Mimo to, gdy polonez się skończył, ruszył odważnie do bufetu i wmieszał się w tłum. Rozdawał ukłony i uśmiechy obcym osobom, które odpowiadały mu tym samym bez zaskoczenia w żółtawych kocich oczach, bez zastanowienia na starannie umalowanych obliczach, którym nawet najlepszy makijaż nie był w stanie przydać pozorów życia. Azimow nie pomyślał o tym, że jego twarz o skórze trochę ogorzałej i spierzchniętej, nie tknięta nigdy przez wizażystę, może się tu wydać obca. Najwidoczniej tolerowano go i to było najważniejsze. Wypalił nonszalancko papierosa z luborem. Miał zamiar zagadnąć pierwszą z brzegu osobę o Sacharowa, lecz pod wpływem stymulatora poczuł się głodny, zgarnął więc z najbliższego półmiska ośmiornicę i garść ostryg, które pożarł natychmiast. Ostry sos sprawił, że począł rozglądać się za czymś do picia. Zjawienie się lokaja z tacą świadczyło, że cały czas był uważnie obserwowany.
- Pana szanowny pozwoli - recytował półgłosem sługa, unosząc ciężkie, złocone powieki - tutaj są drinki: "Oczy Czarne", "Pikowaja Dama", "Świeży Młodzik", "Dziewiczy Sok"... Osobiście polecałbym "Świeżego Młodzika". Ożywia i wzmacnia.
- Niech będzie - mruknął Kola, przybity nieznajomością gustów wielkiego świata.
Książę Dymitr, na przykład, lubił tylko szampana, a w ulubionych lokalach detektywa piło się zazwyczaj wódkę czystą.
- A teraz proszę pójść za mną.
Azimow myślał w pierwszej chwili, że się przesłyszał. Z zakłopotaniem obrócił w dłoniach kryształowy kielich, wypełniony po brzegi gęstym perłowo-różano-złotym likworem. Właściwie instynkt podpowiadał mu, że coś w tym rodzaju powinno się wydarzyć, nie spodziewał się jednak, że nastąpi tak szybko.
- Niech pan skosztuje "Świeżego Młodzika" i uda się za mną - nie ustępował lokaj, a jego tygrysie tęczówki rozszerzyły się. - Ktoś życzy sobie widzieć pana i rozmawiać z nim - słowa "z nim" wypowiedział z charakterystycznym dla androidów lokajów odcieniem lekceważenia - na osobności.
Kola upił spory łyk koktajlu. Istotnie, był wyśmienity. Po prostu krew z mlekiem.
- Kto? - odważył się jeszcze spytać, widząc, że lokaj już odwraca się tyłem.
- Ktoś, komu się nie odmawia - rzucił tamten przez ramię.
Poszedł za lokajem równym krokiem, automatycznie dostosowując się do androida. Czuł, że znalazł się pod działaniem woli silniejszej niż własna, ale nie zmąciło to mu spokoju. Nie obawiał się pułapki. Gdyby ktoś miał ochotę go skrzywdzić albo nawet sprzątnąć, z pewnością nie prosiłby go na bal. Nie był zresztą śmieciem, chociaż pił zbyt wiele. Wystarczyłoby posłać dobrze uzbrojonych zbirów pod jedną z jego ulubionych knajp.
Goście rozstępowali się przed nimi zręcznie i beznamiętnie. Ciężkie kotary rozchyliły się i znaleźli się w długim, wąskim korytarzu o gołych ścianach bez żadnych ozdób i obrazów. Kola pożałował, że niezbyt uważnie przyglądał się przytłaczająco bogatym freskom i ornamentom sali balowej, bo nie był pewien, czy jeszcze dadzą mu po temu okazję. Za późno jednak było się cofać. Ktoś mógłby to źle zrozumieć. Wiedział, że skoro potężny tiomnik, Rockefeller Sacharow, wybrał go dla swoich tajemniczych celów, nie może sobie pozwolić na żaden fałszywy krok.
Lokaj zatrzymał się nagle i dotknął maleńkiej gałki w załomie muru. Część ściany uchyliła się, wpuszczając do zatęchłego tunelu smugę światła i powiew świeżego powietrza. Było to równie ożywcze i uspokajające jak wypity już prawie do połowy "Świeży Młodzik". Przewodnik uczynił zachęcający gest, po czym cofnął się szybko. Detektyw wszedł w jasność czujny i spięty. Nie zrobi fałszywego kroku. Ściana zamknęła się za nim bez jęku. Po wyłomie nie została nawet najmniejsza szczelina. Kola zmrużył oczy. Chciał zobaczyć od razu jak najwięcej.
Otaczały go pyszne, pstrokate, frywolne obrazy. Szmaragdowe syreny wabiły ze skał oszalałych z podniecenia żeglarzy, których łódź miała się za chwilę roztrzaskać. Apollo wił się rozkosznie w plątaninie dziewięciu muz i nie wiadomo było, dłoń której zamotała się w jego promiennych puklach. Grupa bachantek zabawiała się lubieżnie ze schwytanym właśnie faunikiem. Dostojny Zeus przytulał do szerokiej piersi kruche ciało Ganimeda. Smutna Selene całowała bladą dłoń śpiącego Endymiona. Mężny Adonis posiadał w swej mocy rozedrganą Afrodytę. Na plafonie trwała kosmiczna orgia gwiazdozbiorów i gonitwa znaków zodiaku. Wszystko to w ciężkich złotych ramach i girlandach gipsowych róż. Buduar przepełniała rozwiązłość nadmiaru, obecna także w giętkich liniach kanap, foteli, taboretów, sekretery i klawesynu. Świece odbijały się w nieskończoności lustrzanych płaszczyzn. A przy gotowalni siedziała dama wpatrzona w kryształowe zwierciadło.
Odwróciła lekko drżącą głowę na mocnej, choć nieco przywiędłej szyi. Zmierzyła zaskoczonego przybysza od stóp do głów. Oględziny wypadły widać pozytywnie, gdyż na jej karminowo umalowanych wargach zjawił się cień uśmiechu. Przylepiona w ich kąciku muszka drgnęła nerwowo. Dama uniosła dłoń skrytą w rękawiczce i szeleszcząc koronkami mankietu dała znak, by się zbliżył. Postąpił kilka kroków. Wtedy usłyszał głos chrapliwy i głęboki, dobywający się z potężnych piersi jak ze studni.
- Witaj, Kolieńka. Chodź tutaj, nie bój się. Chciałabym cię obejrzeć.
Zatrzymał się, zażenowany. Nie spodziewał się tej dziwnej, dwuznacznej sytuacji. O co tutaj chodziło? Kobieta przyzywająca go gestem miała siwe, mądre i bezlitosne oczy. W swojej wysokiej peruce i monstrualnej białej krynolinie była wielka jak piec. I stara, bardzo stara. Balsam z Gileadu już na nią nie działał.
Leciwa dama chyba dostrzegła niepokój na jego twarzy, wybuchnęła bowiem szczerym śmiechem.
- Powiedziałam już, żebyś się nie bał. Za stara jestem na amory. Siły może by się jeszcze znalazły, ale chęci już nie te. Wolę wspominać.
Powiodła przelotnym spojrzeniem po wyuzdanych malowidłach i frywolnych konturach ślimacznic.
- Nawet tak nie pomyślałem, madame - rzekł szarmancko detektyw, odzyskując panowanie nad sobą.
- Pomyślałeś, Kola, pomyślałeś. Z twojej twarzy można wiele wyczytać, jeśli się patrzy uważnie. Dziwisz się, że znam twoje imię? No cóż, muszę przecież wiedzieć, kto bywa w moim domu.
Myśli Koli znowu uległy zmąceniu. Skoro wiedział, kto go tutaj zaprosił, mógł równocześnie przyjąć za pewnik, że siedząca przed nim staruszka nie jest Rockefellerem Sacharowem.
- Ty natomiast nie wiesz, kim jestem. I trudno się dziwić. Od lat nie udzielam się publicznie. Nie znoszę towarzystwa i tej bezsensownej salonowej paplaniny. Nie bywam nawet na dworze, wymawiając się chorobą. Jestem w rzeczywistości zdrowa jak wiekowa żółwica. Ale wszystko mnie znudziło. Może już żyję za długo.
- Z pewnością nie, madame - powiedział Kola, zaskoczony, że tak układne słowa sfrunęły mu z ust. Popatrzyła na niego z politowaniem.
- Nie pleć głupstw, młody człowieku. Trzeba wiedzieć, kiedy odejść. Ja jednak nie odejdę z tego świata, dopóki mój syn nie zazna spokoju. A prawda, nie przedstawiłam się jeszcze. Jestem Jekatierina Prieobrażeńskaja Sacharowa. Rockefeller to moje jedyne dziecko. Choćby miał nie wiem ile lat, nadal nim jest i będzie.
Jej siwe oczy zaszkliły się niespodziewanie. Sięgnęła po długi, okuty w srebro kostur i wsparta na nim pokuśtykała powoli w stronę klawikordu, kołysząc potężnym ciałem. W połowie drogi zatrzymała się.
- Usiądź tam, w fotelu, obok stolika z samowarem. Jeśli chcesz herbaty, nalej sobie i mnie. I skończ z tą madame. Możesz mówić do mnie babuszka, tak jak mówią do mnie wszyscy w tym pałacu. Ale najpierw dopij "Świeżego Młodzika" - dodała, cicho chichocząc. Już siadła przy klawesynie.
Kola dopiero teraz przypomniał sobie, że wciąż ściska w dłoni kryształowy puchar, na dnie którego pozostało kilka kropel koktajlu. Zdumiewało go, że ta piekielna starucha najwyraźniej wiedziała wszystko. Wychylił ostatek płynu i próbował się pozbyć naczynia. Niezręcznie odstawiony kielich ześliznął się z blatu stolika i rozprysnął na mnóstwo kawałeczków. Zabłysły w nich wesoło ogniki świec. Babuszka znowu się zaśmiała.
- Nie martw się, mamy ich wiele. Rozbiłeś na szczęście, a będzie ci wkrótce potrzebne. Chcesz posłuchać muzyki? - zapytała uprzejmie, kładąc długie, kościste palce na klawiszach.
Dosyć tej zabawy. Nie miał wcale ochoty siadać w fotelu, pić herbaty ze spodeczka i słuchać jakiegoś Haydna czy Haendla w wykonaniu zwariowanej wiedźmy.
- Wolałbym usłyszeć - powiedział dobitnie, nie kryjąc rozdrażnienia - w jakim celu zostałem tutaj wezwany.
Sacharowa zmierzyła go znowu spojrzeniem przeszywającym i łagodnym zarazem. Było w nim coś nie znoszącego sprzeciwu i rozbrajającego. Kola westchnął i usiadł w fotelu.
- Chciałeś raczej powiedzieć: zaproszony. Najuprzejmiej zaproszony.
Zamruczała niezrozumiale pod nosem i podjęła głośno:
- Widzisz, drogi, miły Kolieńka, mój syn ma wielkie zmartwienie. Jest bardzo nieszczęśliwy, a ja razem z nim.
- Czy mógłbym z nim porozmawiać?
- Niestety, to niemożliwe - odparła stara. - Nigdy nie bywa na swoich balach. Nie wiedziałeś o tym? No tak, skąd mogłeś wiedzieć - zauważyła z mimowolną wyższością.
- Tak, skąd mogłem wiedzieć - powtórzył z ironią Kola. Nie był snobem, a jednak poczuł się lekko dotknięty.
- Czy pani syn... babuszka... jest gdzieś w pałacu? Sacharowa strzepnęła koronkami mankietów. Teraz ona zdawała się być trochę zniecierpliwiona.
- Mówiłam ci już, gotubczik, że go tu nie ma. Ja nigdy nie kłamię. Jestem zbyt leniwa, by kłamać. Wiesz, trzeba potem pamiętać, co się komu skłamało. Mój syn przebywa obecnie w naszej rezydencji na Krymie, ale niezadługo go spotkasz. Postanowił wynająć cię do sprawy bardzo bolesnej...
Muszka znów drgnęła nerwowo.
- Bolesnej i delikatnej, Kola. Dlatego najpierw ja chciałam cię zobaczyć.
- I wypróbować? - spytał zaczepnie.
Zamiast odpowiedzi uderzyła w klawisze. Rozległa się niezwykle delikatna, urokliwa muzyka z dawnych wieków. Klawesyn nie tylko grał, ale zdawał się śpiewać wysokim, nierzeczywistym sopranem. Nagle w całym salonie pogasły światła, zdmuchnięte niewyczuwalnym podmuchem. Freski zniknęły ze ścian, jakby w ogóle ich nie było. Zwierciadła stały się czarnymi dziurami. Otoczyły je migotliwe iskierki, podobne do tych, jakie widział na winobluszczach oplatających fasadę pałacu. Kola zrozumiał nagle, że to, co brał za sztuczne dekoracje, w rzeczywistości żyło własnym życiem i miało dla dwojga osób w buduarze jakiś komunikat do przekazania. Muzyka i śpiew wznosiły się coraz wyżej na jednej nucie, wibrowały tak cudownie, że stały się niemal nie do zniesienia. Azimow obawiał się, że za chwilę będzie musiał zasłonić sobie uszy, aby nie uczynić czegoś szalonego. Stanęły mu przed oczyma obrazy sprzed kilkunastu lat. Szalona młodość, wojna i jedyna prawdziwa miłość, utracona na zawsze. Poczuł, że po policzkach spływają mu gorące łzy. Chciał poderwać się z fotela, podbiec do staruchy i przerwać jej grę. Zanim zebrał dość sił, aby to uczynić, wydarzyło się coś zupełnie niespodziewanego.
Klawesyn rozjarzył się mocnym światłem, po czym zaczął emitować kolory odpowiednie do każdego dźwięku: do było niebieskie, mi czerwone, soi żółte. Ponieważ babuszka grała coraz szybciej, powstała feeria barw. Kola zapomniał o wszystkim i wpatrywał się w niezwykłe zjawisko z głupawo rozchylonymi ustami. Nie uczestniczył zapewne w cudzie, to wszystko mieściło się w granicach współczesnej biotechniki, a jednak... a jednak było po prostu niesamowicie piękne. Urzekające. Boskie. Poczuł się jak dziecko, które dostało wreszcie wymarzoną zabawkę. Chciałby tak siedzieć i wchłaniać erupcję światła i dźwięku bez końca. Tym bardziej że przeznaczona była tylko dla niego.
- To jest... - wyszeptał, nie znajdując właściwego słowa.
- Piękne. Urzekające. Boskie - powiedziała stara, nie przerywając gry i nawet na niego nie patrząc. - Jesteś zachwycony, Kolieńka?
Skinął głową. Wiedział, że babuszka i tak kontroluje jego emocje.
- Byłam pewna, że ci się spodoba moja zabaweczka -ciągnęła z satysfakcją. - I pomyśleć, że prototyp powstał prawie pięćset lat temu. Wtedy, oczywiście, przypominało to bardziej latarnię magiczną. Młoteczki, uderzając w struny, równocześnie sterowały kołem z szybkami o różnych odcieniach. Światło świecy przenosiło barwne plamy na ścianę. Początki kolorowego kina dźwiękowego, można by rzec.
Skrzywiła się nieco ironicznie i grała chwilę w milczeniu, wywołując nowe emanacje tonów, które z podstawowych przechodziły coraz częściej w mieszane. Po chwili babuszka podjęła:
- Teraz robią to samo mądre pnącza. Ten klawesyn kazał wykonać dla mnie mój syn. W Europie bardzo niewiele osób może sobie pozwolić na takie zbytki. Nie myśl jednak, że chodziło tylko o prywatne widowiska światła i dźwięku, które tak zawsze lubiłam. Nie poznałeś jeszcze wszystkich właściwości tego instrumentu i moich roślinek. Spójrz w którekolwiek zwierciadło!
Kilka sekund wcześniej, zanim Sacharowa wymówiła ostatnie słowo, Kola dostrzegł kątem oka, że lustrzane tafle, dotychczas martwe i ciemne, także pojaśniały. Najpierw zobaczył odblaski wiszących u sufitu kandelabrów, wyglądających z pewnego oddalenia jak płonące korabie. Później z wolna zaczęły się materializować sylwetki tańczących par. Babuszka ściszyła grę na tyle, aby do salonu mógł się wedrzeć balowy walc, który brzmiał teraz dla uszu Koli jak kiepska katarynka. Słychać było, że goście są liczniejsi i bardziej rozbawieni niż na początku. Rozmawiali półgłosem. Ich pogwarki docierały do detektywa znacznie wyraźniej.
- A cóż to za panna, sir?
- Jak to, nie wie pani? Przecież to princessa Karenina!
- Anetka? Jeszcze niedawno była całkiem małą tiomniczką.
- Ach, to są rzeczy względne. Dawno czy niedawno... W każdym razie wczoraj przybyła do nas z Odessy. Już ją przedstawiono u dworu - wychudły, utykający na lewą nogę Anglik o dzikich oczach informował od niechcenia swą towarzyszkę.
- Waśnie, d propos, dlaczego nie ma jeszcze Dymitra? Rada byłabym go widzieć z całą tą jego wesołą bandą. Brak mi tutaj ducha Woltera i Casanovy.
- Już po północy, więc pewnie niezadługo przyjedzie. A może brak pani również boskiego markiza? Tęskno pani do de Sade'a?
- Skoro pan tak twierdzi, milordzie Byron... Więc już po północy?
Ta informacja uświadomiła Koli, że spędził w komnacie Jekatieriny Prieobrażeńskiej Sacharowej już ponad dwie godziny, czego nawet nie zauważył. Czuł na sobie drwiące spojrzenie babuszki. Nie miał zamiaru się tym przejmować. Spostrzegł, że do konwersującej pary zbliżył się tymczasem mocno krągły i niezwykle blady tiomnik. Księżyc w pełni, można powiedzieć. W pulchnych dłoniach obracał niewielki komunikator.
- Przepraszam drogich państwa - rzekł z zakłopotaniem, które spowijało jego oblicze jak nocny obłok. - Zapomniałem, jaki jest kod do Kraju Enderby, w którym mam pilny interes. Może państwo wiedzą przypadkiem?
- Niestety, nie - odparła dama, ziewając dyskretnie. -A gdzie to jest?
- Oczywiście na Antarktydzie - wyjaśnił grubas, spoglądając na nią ze zgorszeniem. - Moja żona pojechała tam na wypoczynek i...
- Rozumiem tę nostalgię - przerwał mu oschle lord Byron. - Ach, gdzież te niegdysiejsze śniegi! Ach, gdzież ta niegdysiejsza Sybiria! Niestety, bojarynia Olga i ja jeździmy na Grenlandię. Niech pan spyta któregoś z lokajów. W domu Sacharowów służba wie wszystko.
- Spróbowaliby nie wiedzieć - zaśmiała się cicho babuszka. - To w końcu hodowla Rockefellera.
Kola przechadzał się od lustra do lustra. Przyglądał się tańczącym, podsłuchiwał z przyjemnością strzępki rozmów. Dowiadywał się, jak między jednym a drugim pucharem decydują się sprawy ważne. Widział pary gżące się w zaciszu oranżerii, osoby znane z kronik towarzyskich. Jutro trafią pewnie na pierwsze strony brukowców, takich jak osławione "Dworianskije Igry" czy też "Tiomnaja Żyzń". Nie o plotki zresztą chodziło. O każdej z obecnych na balu u Sacharowa osób dałoby się opowiedzieć ciekawą historię, być może ciekawszą niż jego własna. Kola był coraz bardziej zafascynowany. "Zabaweczka" babuszki mogłaby oddać nieocenione usługi szpiegom, a nawet pisarzom, bo w końcu są oni także pilnymi podglądaczami cudzego życia, piszącymi później w zaciszu pracowni sążniste, choć nie tajne, raporty. Różnica polegała rzeczywiście głównie na jawności ich procederu. A im coś bardziej jawne, tym gorzej płatne, niestety.
Starucha przyglądała się Koli wciąż z tym samym diabolicznym półuśmieszkiem.
- Niezła rzecz, co? - zaskrzeczała, mrugając figlarnie siwym oczkiem.
- Boska, że panią zacytuję - mruknął w odpowiedzi, prawie nie zwracając uwagi na to, co mówi. - Ma pani wielką władzę.
- Kiedyś miałam, ale teraz już jej nie chcę - odparła, nie porzucając ironicznego tonu.
Dawno przestała grać, podtrzymywała tylko projekcję, dotykając od czasu do czasu któregoś z klawiszy.
- Wiesz, kiedy się przeżyło tyle co ja... Tyle miłości, zdrad, intryg, spisków i wojen. Jestem w wieku, kiedy się można przyznać tylko do dwustu lat.
Nie miał pojęcia, czy mówi poważnie, skoro pośród najbardziej ciemnych swietlaków krążyły uporczywe legendy na temat długowieczności tiomników. Postanowił wykręcić się żartem.
- Nie dałbym pani więcej niż sto pięćdziesiąt, madame.
- To miło z twojej strony, gołubczik. Powinieneś jednak zrozumieć, że ci wszyscy ludzie, którzy tobie mogą się wydawać interesujący, dla mnie są nudni, potwornie nudni. Obchodzi mnie jedynie mój syn.
Jej głos lekko zadrżał, pojawiły się w nim tony poważne. Kola zorientował się, że stoi obok ostatniego lustra. Było to tremo na gotowalni. Kiedy się zbliżył, opleciona myślącymi łodygami rama rozjarzyła się rubinowo, lecz w jej otoczce ziała wciąż czarna otchłań. Spojrzał pytająco na starą damę.
- Ktoś jest w tajnym gabinecie - wyjaśniła szybko babuszka. - Ten wziernik przesłania nam czyjaś niezwykle silna wola, ale możemy spróbować zajrzeć, jeśli chcesz. Dzieją się tam wprawdzie czasem rzeczy wymagające silnych nerwów, ale ty przecież masz niezwykle silne nerwy, Kola. Prawda?
- Zgadza się - mruknął niecierpliwie, coraz bardziej zaintrygowany.
- W końcu podglądanie i podsłuchiwanie to twój zawód. Za to ci płacą. Chociaż ostatnio świat jakby o tobie zapomniał. Czy może się mylę?
- Babuszka - rzekł przez zaciśnięte zęby - nie jestem głupi. Wiem, że sprowadziła mnie pani w konkretnym celu i teraz bardzo chce mi coś pokazać, więc miejmy to już za sobą.
W siwych oczach zamigotał nikły błysk szacunku. Koła odniósł wrażenie, że coś osiągnął w tych dziwnych negocjacjach. Sacharowa zagrała dziką kombinację dźwięków i barw. Bez skutku. Tafla pozostawała ciągle nieprzenikniona. Zirytowana zaklęła pod nosem i szturchnęła klawesyn okutym w srebro kosturem. Instrument zajęczał boleśnie i z urazą przybrał barwę jadowicie zieloną, potem sczerniał, a na powierzchni trema zaczęła się powoli materializować dość wyraźna projekcja. Rozemocjonowany Kola niemal przylgnął nosem do szyby i wytężył wzrok.
Wnętrze było pogrążone w mroku, który z trudem rozpraszały nikłe płomyki świec. Ściany pokryte były czarnymi kotarami z zawieszonymi na nich symbolicznymi emblematami, srebrnymi cyrklami, kielniami i magicznymi talizmanami. Pośrodku stał tron z baldachimem, do którego prowadziły stopnie, zasłane czaszkami i piszczelami, jak się zdawało, prawdziwymi. Na tronie pod wyhaftowanym srebrną nicią napisem: "Jam jest ten, który był, jest i będzie" zasiadał potężny mężczyzna w eleganckim fraku. Kola zauważył na jego czole zabliźniającą się prędko ranę. Mężczyzna uniósł obie ręce w rytualnym geście. Miał na dłoniach lecznicze rękawiczki z żywokostu. Musiał najwidoczniej ulec niedawno jakiemuś wypadkowi.
Tron otaczała spora grupa tiomników w podbitych purpurą pelerynach. Na gest hierofanta rozstąpili się na dwie strony, czyniąc dla kogoś przejście. Mężczyźni błysnęli żądłami i skrzyżowali je w górze, tworząc jakby sklepienie. Wtedy wyfraczony arcykapłan przemówił władczo:
- Niechaj błogosławione będą chwała, jedność, mądrość, pomyślność! My, Wielki Kofta, założyciel i wielki mistrz dostojnej masonerii egipskiej we wschodnich i zachodnich częściach kuli ziemskiej, w imię mocy i blasku triumfującej mądrości rozkazujemy przyprowadzić przed nasze oblicze nową adeptkę królewskiej sztuki, aby osiągnęła niebiańskie objawienie, aby podniosła się z człowieczego upadku i osiągnęła wraz z nami pierwotną boskość.
W tłumie rozległ się szmer akceptacji. Z ciemności wyłoniła się czwórka łudzi i zaczęła zmierzać powolnym krokiem pod stalowym sklepieniem w stronę mistrza. W pierwszej parze szli mężczyzna i kobieta. Kola rozpoznał ich bez trudu. Byli to, widziani niedawno na sali balowej, bojarynia Olga i klon brytyjskiego romantyka.
- W cieniu egipskich piramid - mówił tymczasem mistrz - kształtowały się początki sztuki i nauki, narodziły się nekromancja, astrologia, medycyna, stamtąd wyszła najstarsza wiedza. Orfeusz opiewał dionizyjskie obrzędy tej ziemi, Homer wędrował wzdłuż brzegów Nilu, Solon odbierał nauki wtajemniczonych, Platon tam znalazł natchnienie. Największe były jednak tajemnice Izydy i Ozyrysa. Witajcie wśród nas!
- Boska Izyda! Boski Ozyrys! - zaszeptał tłum.
Kola parsknął śmiechem. Wydało mu się groteskowe, że rozplotkowana petersburska dama i cyniczny kulawy Anglik odgrywają w tym obrzędzie role prawdziwych bóstw. Spojrzał nawet porozumiewawczo na babuszkę. Ta jednak zachowała powagę. Jej twarz była nieporuszona, a oczy bez wyrazu.
Spojrzał znowu w lustrzaną taflę. Wielki Kofta pytał właśnie:
- Żywe wcielenia bogów, kogo nam przyprowadzacie? Przewodnicy rozstąpili się. Śmiech zamarł na ustach Koli. U stóp tronu stanął książę Dymitr Aleksandro wieź
Romanów, prowadzący za rękę stąpającą trochę niepewnie blondynkę w balowej sukni z gołymi ramionami. Jej oczy zasłaniała czarna przepaska. Kola krzyknął i cofnął się o krok. Znowu spojrzał na Sacharową, tym razem z lękiem.
- Możesz krzyczeć do woli - wyjaśniła staruszka z niezmąconym spokojem. - Oni nas nie usłyszą.
Detektyw przypadł znowu do trema. Śledził dalszy ciąg ceremonii szeroko otwartymi oczami.
- Kim jesteś? - zwrócił się mistrz do dziewczyny.
- Istotą ludzką - wyszeptała ta drżącym głosem.
- Czego poszukujesz?
- Prawdy - powiedziała już pewniej.
- Czy przysięgasz w obliczu Wielkiego Architekta Świata i tego czcigodnego zgromadzenia wypełniać wszelkie rozkazy i być nam ślepo posłuszną?
- Przysięgam.
- Czy przysięgasz nie dociekać przyczyn otrzymywanych rozkazów ani też nie ujawniać powierzonych ci tajemnic w słowach, gestach i w piśmie?
- Przysięgam.
- Więc staniesz się jedną z nas - oznajmił łaskawie Wielki Kofta. - Surowy kamień, jeszcze nie ociosany i nie wygładzony, symbolizuje człowieka przymitywnego, który kieruje się instynktem i zaspokaja pierwotne potrzeby, powodowany ślepą i nie uświadamianą wolą przeżycia. Kamień poddany obróbce podobny jest do człowieka, którego doświadczenie uczyniło mądrym. Niech odtąd kątownica bożego rozumu i cyrkiel boskiej potęgi odmierzają wszystkie twoje uczynki.
Izyda i Ozyrys wręczali mu teraz kolejne emblematy. Dotknął białej szyi dziewczyny srebrną poziomicą.
- Zranione gardło budowniczego świątyni Salomona oznacza życie materialne, które teraz porzucasz. Z twoich oczy spadnie za chwilę zasłona kłamstwa.
Kiedy odjął ostrze od delikatnej skóry, można było na niej zauważyć kilka kropel krwi. Książę Dymitr oblizał się łakomie. Kapłan to zauważył.
- Jeszcze za wcześnie, mon cher prince - mruknął niemal niedosłyszalnie.
- Wiem o tym, hrabio de Fenix - odparł równie cicho carewicz.
- Porzuć ignorancję i wsłuchaj się w głos swej duszy - kontynuował obrzęd hrabia, dotykając kątownicą lewej piersi dziewczyny i znów lekko nacinając skórę. - Odstąp od zgubnej ambicji, by poznać prawdziwą mądrość - zakończył, muskając srebrnym młoteczkiem jej czoło.
Uniósł potem dłoń, już gładką, gdyż kojące rękawiczki zdążyły wtopić się w ciało, i wtedy tron zamienił się w ołtarz okryty czarnym aksamitem.
- Ona należy do nas! - zawołał z triumfem. - Przejrzała, aby poznać światło wiedzy tajemnej!
Mrok zgęstniał na chwilę, po czym cały gabinet wypełniła sinawa poświata, w której detektyw mógł dostrzec tylko zarysy postaci. Miał wrażenie, że słodka blondynka drży, nie wiedział, ze strachu czy z podniecenia. Dymitr zdjął jej z oczu opaskę, potem jednym ruchem sprawił, że suknia opadła na podłogę. Dziewczyna dała się bezwolnie zaprowadzić i ułożyć na ołtarzu. Książę z triumfalnym piskiem wpił się w rankę na jej szyi. Pozostali rzucili się ku nim jak zgłodniałe bestie i osłonili zwartym kręgiem ofiarny ołtarz. Rozległy się gwałtowne westchnienia i zduszone jęki.
Cios był szybszy niż myśl. Pięść Koli wylądowała w samym środku lustrzanej tafli. Ekran przebiegły drżenia i falowania, pojawiły się na nim iskrzące złowrogo rysy. Obraz zamigotał i znikł. Trochę zbyt późno Kola zorientował się, że jego dłoń i przedramię zostały oplecione przez rubinowe pędy, które sparaliżowały go na kilka sekund. Na chwilę stał się z nimi jednością. Nic nie widział i nie czuł. Przyniosło mu to ulgę.
Kiedy otworzył oczy, wszystko wokół powróciło do poprzedniej postaci. Świece mrugały jasnymi płomykami. Lubieżne freski na ścianach pyszniły się jak pawie. Lustra odbijały pobladłą twarz detektywa. Na stoliku obok bulgotał swojsko samowar. Babuszka wstała od klawesynu i szła wolno ku niemu, podpierając się potężnym kosturem.
- Omal nie zniszczyłeś bioinstalacji - stwierdziła
chłodno. - Mogłeś przy tym zginąć. Szkoda by cię było, Kola.
- Czy to się zdarzyło naprawdę? - zapytał, z trudem wydobywając głos.
Miał resztkę nadziei, że ten gigantyczny komputer, jakim był pałac Sacharowów, wyemitował specjalnie dla niego doskonale sfabrykowaną iluzję.
- I owszem, golubczik. Nic już nie możesz poradzić. Stałeś się wolny i nic cię w Petersburgu nie trzyma.
Sięgnął do sztywnego gorsu koszuli i zerwał muszkę wraz z kołnierzykiem.
- Jak tu duszno - jęknął. - Muszę natychmiast wyjść. Dusił się z bezsilnej wściekłości.
- To zrozumiałe, Kolieńka - wycedziła Sacharowa. -Nie powinieneś tak się wszystkim przejmować. I tak jej przecież nie kochałeś. Twoje czułe serce pewnie ci jeszcze przysporzy w życiu kłopotów. Idź już. Od dawna powinieneś być w łóżku. Dosyć dziś przeżyłeś jak na jednego szaraczka.
- Którędy mogę wyjść?
- Lokaj cię poprowadzi.
Stuknęła kosturem w podłogę. Część ściany uchyliła się i Kola zwrócił swoje zmęczone, przekrwione oczy na znajomą sylwetkę w korytarzu. Bez ukłonu i słowa pożegnania ruszył do wyjścia.
- Aha! - podniosła nieco głos babuszka. - Nie próbuj się dowiedzieć, gdzie jest tajny gabinet. Nie dotarłbyś do niego żywy. Podobasz mi się, Kola. Nie chciałabym, aby spotkało cię coś złego. Kiedy mój syn wezwie cię do siebie, wysłuchaj go uważnie i zrób wszystko, o co poprosi, najlepiej jak potrafisz. Z pewnością nie pożałujesz.
- Nie wybieram się jutro na Krym - warknął, zatrzymawszy się chwilę.
- Pożyjemy, zobaczymy. Jesteś przecież wrażliwy na cudze nieszczęście. Adieu.
Nie chciał jej dłużej słuchać ani widzieć. Czuł obrzydzenie do całego świata. Zdawało mu się, że za chwilę chwycą go torsje. Pobiegł korytarzem, wyprzedzając obojętnego, bezdusznego sługę.
Przeszli bezpośrednio do holu. Cyganie rozsiedli się na podłodze, przysypiając, gdyż tylko parę godzin dzieliło wszystkich od pierwszego od wielu dni normalnego poranka. Kola zdołał się opanować. Z pozornym spokojem zdjął z ramion kawowy smoking, podarunek od księcia Dymitra, i cisnął go tej śniadej, kędzierzawej hałastrze. Poderwali się szybko i odprowadzili gościa do drzwi, improwizując prymitywną, ponurą, choć skoczną pieśń. Wtedy Azimow kazał cybernetycznemu słudze przywołać sanie.

Szatan jest wielkim wygnańcem i swych bliźnich obdarza swobodną radością natury, dziką radością, zrodzoną ze świadomości, że się jest światem dla siebie. Witaj, gorzka, samotna wolności!
Jules Michelet Czarownica (przeł. M. Kaliska)

2. Droga do Jałty


Sprężył się, by zadać śmiertelny cios, chociaż wisiały nad nim dwie kosy. Zabójcy mieli szaro-czerwone uniformy i płaskie, skośnookie oblicza, niepokojąco przypominające sybiriańskich żołdaków. Krążyli wokół Koli, gotowi wykorzystać każdą sekundę słabości, każde drgnienie strachu.
Detektyw wiedział, że w tej chwili wszystko zależy od niego.
Pierwszy z atakujących wyprysnął nagle do góry. Zamierzał najwidoczniej przeskoczyć nad Kolą, może chciał ciąć go po drodze przez twarz. Detektyw skulił się, potem chwycił nogę przelatującego nad nim zbója. Napastnik jęknął z bólu, gdy jego stopa i łydka znalazły się w żelaznym uścisku. Kola zakręcił młyńca jego ciałem, aż coś chrupnęło w kostce zamachowca. Potem rzucił nim o ziemię. Zadudniło. Pierwszy zabójca był pokonany. Leżał w srebrzącej się w świetle księżyca murawie, dygocząc i plując krwią.
Coś błysnęło w zaroślach. Czyżby pióro Żar-Ptaka? Nie, to nóż drugiego zbója. Tyle razy staczał tę walkę, a jednak napastnicy zawsze zmieniali taktykę. Również czarodziejskie pióro znajdowało się zawsze w innym miejscu. Wiele rzeczy w tym lesie go łudziło. Raz nawet wziął połyskujące w mroku wnętrze spróchniałego drzewa za zbawczy płomień. Innym znowu razem ujrzał u swoich stóp żarzący się promyk. Tak zwyczajnie, u stóp. Dzisiaj był wciąż zdany na własne siły.
Nie poddawał się, chociaż morderca czaił się teraz w osnutych mgłami zaroślach. Azimow uruchomił całą swoją wyćwiczoną na wojnie i podczas akcji specjalnych zdolność wyczuwania niebezpieczeństwa. Instynkt go niej zawiódł. Najemny zabójca był tuż za nim.
Kola wsparł się dłonią o nisko zwieszającą się gałąź ogromnego dębu. Kiedy zbój zamachnął się nożem, detektyw uskoczył, wykonał skręt całym ciałem i wyrzucił nogi do góry, usiłując objąć napastnika kleszczami ud. Zamierzał udusić go w chwili, gdy ostrze przetnie ze świstem powietrze. Wtedy dała znać o sobie jedna z przemyślnie zastawionych pułapek. Drzewo, choć święte u Słowian, zdradziło go. Gałąź ułamała się z trzaskiem i Kola runął na ziemię. Ból spowodowany upadkiem i guzowaty korzeń, który wbił mu się w kark, był niczym wobec faktu, że zabójca stał nad nim. Przycisnął kolanami ręce detektywa i wzniósł mizerykordię do ciosu. W świetle księżyca błysnęły wypisane na jej ostrzu magiczne zapewne, staromodne bukwy. Jakieś zawołanie: "Wrogów zabijaj, przyjaciół dobijaj!" lub coś w tym rodzaju. Napatrzył się ongiś na podobne u sybiriańskich jeńców.
Kola próbował zrzucić z siebie przeciwnika nagłym podrzutem bioder. Na próżno. Zbójca siedział mu już na brzuchu. Nie zdołał uwolnić rąk. Był przekonany, że nadeszła ostatnia chwila. Zaraz otrzyma cios prosto w serce lub może w oczodół, wszystko zaleje bulgoczącą posoką ciemność. Koniec gry. Liczył już tylko na jedno. Wytrwali gracze zawsze liczą na szczęście. I nie zawiódł się.
Gdzieś wysoko, między szczytami sosen a rozgwieżdżonym niebem, mignęła w prędkim locie ognista kula. Prosto na zabójcę i na szamoczącą się ofiarę zaczęło spływać miękkim, rozkołysanym lotem złote pióro, im bliższe walczących, tym większe. Znalazło się wreszcie nad głową mordercy i zawisło jakby w oczekiwaniu. Kola natężył wszystkie siły. Zdołał wyrwać prawą rękę spod nogi tamtego, pochwycił pióro i nie bacząc na iskrę bólu, na swąd oparzonej dłoni, uderzył płomienistymi lotkami po ciemnych zmierzwionych włosach. W chwili gdy głowa zabójcy zajęła się ogniem, ten krzyknął przeraźliwie i wypuścił Kolę z uścisku. Nóż potoczył się po murawie. Napastnik poderwał się, chwilę biegł, bijąc się pięściami po gorejącym czerepie i usiłując ugasić żar. Migał przez pewien czas między drzewami jak gigantyczny świetlik. Potem zgasł albo upadł. Kola nie był pewien, zresztą teraz niewiele to go już obchodziło.
Przed oczyma detektywa rozwinęła się między drzewami chorągiewka z kunsztownym napisem:

Zło pokonałeś! Zmierzaj do celu 
wciąż prostą drogą, mój przyjacielu. 
Gdy masz już złote pióro Żar-Ptaka, 
biegnij odzyskać swego rumaka.

Przeszedł do następnego etapu i zarobił dużo punktów. W prawej dłoni ściskał niezwykłą zdobycz. Ognisty ból świdrował chwilę pod skórą i zgasł. Spojrzał na swoją odmienioną, zbudowaną ze złocistych elementów rękę. Ani śladu oparzenia! Żar-Ptak był mu dzisiaj przyjazny.
Świecąc sobie piórem niczym pochodnią, udał się na poszukiwanie Konika Garbuska, którego próbowali uprowadzić zbójcy. Ponieważ załatwił ich dzisiaj szybko, koń z pewnością nie mógł odbiec daleko. I rzeczywiście, po jakimś czasie dotarł do przypominającej moskiewski Izmaiłowskij Park brzeziny, skąd dobiegło go znajome rżenie. Białe pnie na soczystej, omszałej polanie, gdzie Garbusek najspokojniej w świecie skubał trawę, wyglądały w mroku jak smukłe świece na pozieleniałej ze starości cerkiewnej tacy. Gdy wskoczył na grzbiet wiernego wierzchowca, rozwinęła się przed nim kolejna chorągiewka wskazówka.

Pędź na Garbusku ciągle przed siebie, 
tylko Żar-Ptaka nie szukaj w niebie 

- obwieszczała antyczna, ozdobna cyrylica. Natychmiast wykonał polecenie.
Teraz trzeba odnaleźć Żar-Ptaka, tak jak kazał Zły Car, inaczej nie będzie mógł zdobyć Księżycowej Córki. To oczywiste, że aby zdobyć owego piekielnika, należało wskoczyć w gorące czeluście wulkanu. Na szczęście znalazł po drodze wiadro miodu, dwa koryta i safianowe rękawice. Szatańskie ptaszysko dało się zwabić w pułapkę, wiadomo przecież, że przepada za miodem. Rękawice chroniły Kolę przed żarem piór. Porwał straszydło i w worku zawiózł Carowi.
A potem wszystko potoczyło się zwykłym trybem. Zły Car nadal pozostawał niezadowolony i nienasycony. Kola musiał wziąć ze sobą błękitny namiot, stolik oraz zamorskie jadło i napoje, by udać się nad ocean w poszukiwaniu Księżycowej Córki. Gdy przypłynęła nad brzeg na srebrnym korabiu, trzeba ją było chwycić za warkocze i zmusić, by zdradziła tajemnicę wieloryba i zatopionej szkatułki.
Księżycowa dziewica mieniła się cała srebrzyście i tonęła we mgle. Kiedy Azimow obejmował jej eteryczne ciało, miał wrażenie, że trzyma w ramionach obłok. Wspaniałe były jednak jej oczy jak migoczące sierpy i usta podobne do zielonkawych topazów. Czy na pewno tulił iluzję? Dla niektórych była przecież jedyną uznawaną rzeczywistością. Zwłaszcza dla tych, którzy chętnie kombinowali wirtualne doznania z halucynogenami. Byli i tacy, którzy nie chcieli już wrócić do realnego świata. I oczywiście umierali z przedawkowania lub głodu.
Wieloryb wypluł trzy srebrne korabie i uwolniony od kary dźwigania na grzbiecie miasta, zanurkował na dno oceanu, by odnaleźć szkatułkę z zaręczynowym pierścieniem. Nic już nie przeszkadzało oddać Księżycowej Córki w szpony Złego Cara. Na szczęście jednak dziewczynie ani śniło się poślubić wstrętnego starucha. Wymyśliła więc fortel z trzema kotłami. Na tle znieruchomiałej niedoszlej swadźby, czyli carskiego wesela, przed oczyma Koli rozwinęła się ostatnia chorągiewka:

Młodości! Pragnie cię starość szalona,
 gdy rozum powoli w niej kona.
 Car każe się skąpać w kociołkach - 
wskakuj w nie konno na gołka!

Kola pozbył się szybko kaftana i nogawic, po czym nieco drżąc, uderzył piętami w boki Garbuska. Konik stanął dęba i zarżał radośnie. Przed nimi parowały trzy kotły: z wrzącą i lodowatą wodą oraz chłodnym mlekiem. Nikt nigdy nie znał kolejności. Należało zdać się na intuicję i łut szczęścia. Jeśli wrzątek trafił się na początku, zimna woda i mleko łagodziły natychmiast oparzenia. W przeciwnym wypadku...
Los mu sprzyjał. Sekunda autentycznego strachu i niemal realnego bólu, ale potem jakże przyjemna odmiana. Wyskoczył z ostatniego kotła czarodziejsko przeobrażony, w złotym płaszczu i kołpaku carewicza. Był prawdziwym junakiem, czuł młodość rozlewającą się w żyłach, bijącą wszystkimi porami ciała. Nie pozostawało nic innego, jak wrzucić Złego Cara do buchającego w pierwszym kotle ukropu, a potem poślubić Księżycową Córkę, co też uczynił. Hałaśliwa, wrzaskliwa, a dziwnie przy tym smętna muzyka ze Swadźby Strawińskiego obwieściła prawdziwy koniec gry. Weselisko błysnęło po raz ostatni i zgasło. Radość z wygranej trwała krótko i pozostawiła uczucie niedosytu. Jak w życiu.
Kola zdjął kask i rękawice. Na powrót znalazł się w małej izdebce, ucharakteryzowanej na pradawną chatkę muzyka. Szło przecież o to, żeby gracz nie odczuwał zbytniego szoku, przechodząc z jednej rzeczywistości do drugiej. Jaskrawe bukiety kwiatów wymalowane na ścianach skakały mu w oczach, lecz szybko doszedł do siebie. Wstał z ławy i nieco chwiejnym krokiem udał się do głównej sali. Było tam już pustawo. Nieliczni goście skupili się wokół ogromnego pieca, jak przystało w matuszce Rosji. Za oknami ostatnia w tym roku biała noc przechodziła subtelnie, acz zauważalnie w szary świt zwykłego dnia.
Azimow czuł jednak, że to się nie może tak skończyć. "Wirtualnaja Café", mieszcząca się przy Newskim Prospekcie 666, zawsze potrafiła ukoić rozrywającą mu nieraz serce prawdziwie słowiańską żałość, bez której życie ruskiego człowieka byłoby jakoś niepełne. Podszedł do baru w kształcie ogromnej łodzi, gdzie przebrany za matrosa Sasza Brown już nalewał mu stakan ulubionego moskiewskiego smirnoffa. Czarny smirnoff w dłoniach barmana nabierał szczególnego, symbolicznego charakteru. Sasza był potomkiem ostatniej fali białych emigrantów, przybyłych na kontynent z Nowej Afryki, opanowanej obecnie całkowicie przez Czarny Lud. Brown miał jeszcze zapisaną w pamięci genetycznej dawną świetność starego lądu, niegdyś zwanego Ameryką Północną. Oczywiście zachowały się ze starożytnych czasów liczne filmy i dokumenty, ale miały już wartość wyłącznie muzealną. Czym innym była jednak ciągle żywa nostalgia za utraconą ojczyzną i Kola rozumiał to doskonale. On także owej nocy stracił coś bezpowrotnie. Przez chwilę błysnęło mu nawet w głowie, że nie zastanawiał się nigdy, czy podobnie odczuwała swoją częściową obcość na świętej ruskiej ziemi Marilyn, biedna, kochana, głupiutka Marilyn Monroe Cwietajewa. A co z Rockefellerem Sacharowem? Będzie go musiał o to zapytać, jeśli się zdarzy okazja. Jako stuprocentowy Rosjanin, Azimow nie miał z tym żadnych problemów.
Nie miał też ochoty zaprzątać sobie głowy takimi problemami. Łaknął przede wszystkim pocieszenia. Przy barze siedziała diewczonka, jedna ze świętych grzesznic, zarabiająca swoim ciałem na sobór świętego Rasputina. Ogromny podwójny krzyż na złotym łańcuchu kołysał się obiecująco między jej bujnymi, doskonale krągłymi piersiami, które niemal wyskakiwały z mocno wyciętego dekoltu. Dobrze skrojony habit cerkiewnej dziewki raczej uwydatniał, niż skrywał jej wdzięki. Linie ciała tak doskonałe, że można wybaczyć owej kurewskiej mniszce rudą piegowatość. Nosiła zakonne imię Filadelfia, ale zwano ją tutaj powszechnie Fifi. Kola nie korzystał dotąd z jej łaskawości. Tak się jednak złożyło, że jej dwie doskonale znane detektywowi koleżanki, Sissi i Lola, czyli Smyrna i Laodycea, musiały już wcześniej wybrać lepszych klientów albo kwestowały na mieście. Cerkiewne diewczonki bowiem miały prawo wybierać sobie partnerów, dlatego też Azimow nie miał wcale pewności, czy z tą właśnie osiągnie dzisiaj ostateczne spełnienie. Mniszki były w tym względzie kapryśne, nieobliczalne i zagadkowe jak ciasteczka ukrywające mgliste chińskie aforyzmy.
Kiedy podszedł do Filadelfii i złożył przed nią wymagane pokłony, ta odrzuciła z twarzy czarny welon i podniosła na niego wielkie złociste oczy. Spojrzenie wygłodniałej wilczycy mówiło wszystko. Fifi czekała dzisiaj na niego. Mężczyzna wiedział to, zanim przemówiła śpiewnie stosownym psalmodycznym cytatem:

Panie, w mocy Twojej raduje się król i zbawieniem Twoim bardzo się weseli.
Spełniłeś pragnienie jego serca, a błaganiu ust jego nie odmówiłeś.
Spotkałeś go błogosławieństwami dobra, włożyłeś mu na skronie szczerozłotą koronę.
O życie prosił Ciebie i obdarzyłeś go długimi dniami na wieki wieków.
Wielka jest chwała jego za Twoją sprawą, ozdabiasz go majestatem i świetnością.
Bo czynisz go błogosławionym na wieki, napełniasz go radością przed Twoim obliczem. 
Król bowiem w Panu pokłada nadzieję i za łaską najwyższego nie zachwieje się.
Dosięgnie ręka Twoja wszystkich Twoich wrogów, prawica dosięgnie wszystkich, którzy Cię nienawidzą. 
Uczynisz ich jako piec ognisty, gdy się zjawisz. 
Pan w gniewie swoim wytraci ich, a ogień ich pożre.

Kola zadrżał usłyszawszy te słowa. Wiadomo przecież, że na poły szalone świątynne wiedźmy nieraz mówiły proroctwa, a fragmenty psalmów, którymi porozumiewały się ze swoimi klientami, nigdy nie były przypadkowe, oczywiście w znaczeniu mistycznym. Azimow nigdy nie był szczególnie religijny, a wyśpiewywanie cerkiewnych psalmów nie należało do jego ulubionych zajęć. Tym razem jednak pradawny tekst modlitwy zrobił na nim ogromne wrażenie. Tak jakby zawsze czekał na podobne słowa.
Wprawdzie chętnie uczyniłby niektórych Jako piec ognisty", lecz nie czuł w sobie dostatecznej mocy. Nie był wszak królem ani jednym z wybrańców, a tylko zwykłym sympatycznym i w pewnym sensie przegranym szaraczkiem, stworzonym chyba po to, by być igraszką w szponach potężniejszych od niego. Nie miał najmniejszych szans wygrać z przeklętymi tiomnikami. Chociaż za dnia ich siły były osłabione, świat należał do nich. Właśnie tej nocy Kola mógł się przekonać, że robili, co chcieli, i nikt nie był w stanie im przeszkodzić. Pomimo fasad w postaci restytuowanych monarchii konstytucyjnych, pomimo farsy parlamentarnej i pozornie wolnych mediów, nikt przecież nie miał wątpliwości, że to właśnie oni sterowali duszami i umysłami. Kto w końcu tworzył gry i zabawy dla durnych swietlaków? Oczywiście tiomniki. Bez nich zresztą wszelkie życie artystyczne i towarzyskie, wyrafinowanie i elegancja, hojność, romantyzm i brawura dawno by już zanikły. Jak zwykle jednak, wszystko miało swoją cenę. Swietlaki potrzebowały rozrywek, ciągle nowych kretyńskich gier, list przebojów i teleturniejów, a przy tym musiały mieć komu zazdrościć, kogo nienawidzić i o kim plotkować. Właśnie dlatego znosiły intelektualną i nie tylko intelektualną przewagę dzieci nocy. A co w tym wszystkim miały do gadania szaraczki? Jak zwykle, zupełnie nic.
W końcu sali otworzyły się wspaniałe wrota, złoty ikonostas wiodący do chramu przeczystej rozpusty. Fifi podała dłoń detektywowi i poszli razem w obłoku kadzideł, które dyskretnie rozpylił Sasza Brown, odprowadzani zawistnymi spojrzeniami pozostałych. Wyróżnienie ze strony nieprzystępnej dotychczas Filadelfii uczyniło Azimowa niemal szczęśliwym.
Pod ogromnym wizerunkiem Rasputina, pośród ikon i świec, założyli na swoje nagie ciała receptory i stymulatory. Oczywiście cerkiewne diewczonki były nietykalne, pozostawał jedynie cyberseks. Wpatrując się zamglonym Wzrokiem w partnera, Fifi zaczęła przesyłać mu wstępne pieszczoty. Kola przymknął oczy i próbował myśleć o swojej dawnej miłości, Zinie. Uparcie jednak jawiła mu się pod powiekami Marilyn z błagalnym wyrazem twarzy, jakby prosząca o ratunek. Starał się odgonić to natrętne wspomnienie. Mniszka musiała spostrzec, że ma problemy, wzmocniła bowiem doznania i przeszła do iluzji pełnego stosunku. I w tym momencie...
W wyobraźni Azimowa jak na komputerowym ekranie objawił się ten, którego zowią Diabłem i Szatanem, i ojcem wszelkiego kłamstwa. Miał niezwykle piękne, bujne ciało, nosił buty na wysokich obcasach, czarne pończochy opinały zgrabne nogi. Miał też imponujący ogon i nietoperze skrzydła. Najważniejsza jednak była twarz, właściwie buzia niewinnego chłopca o ogromnych orzechowych oczach. Ta twarz była Koli zupełnie obca, a zarazem dziwnie znajoma, jakby zapamiętana w snach. Przybysz namiętnie palił papierosa z luborem, śmiejąc się przy tym rozkosznie. I rzekł:
- Przynoszę ci szczęście bez granic i radość bez zobowiązań. Grzech bez poczucia winy i kary. Uległe istoty spełnią wszelkie twoje życzenia i obdarzą płomiennym uczuciem. Możesz je wielbić, ale także poniżać i gwałcić. Nie poskarżą się nikomu, ponieważ... nie istnieją. Spełnisz wszystkie swoje fantazje i będziesz żył we własnym raju. Jako bóg wiedzący dobre i złe. Wiesz, nie mam serca do ubogich prostaczków. Niech im wystarczy nudne Niebo po śmierci, ich sprawa. Bogatym, zblazowanym i perwersyjnym, a ty, Kola, jesteś nim potencjalnie, nawet nie wiesz, jak bardzo, przynoszę dobrą nowinę. Szalone orgie z setkami niewolników bez żadnego uszczerbku dla zdrowia!
- Nie odkryję chyba wielkiej tajemnicy - prawił dalej kusiciel - kiedy zaryzykuję twierdzenie, że seks istniał także, zanim wynaleziono komputery. Wiek cyfrowy rozpoczął się, gdy Adam i Ewa po raz pierwszy spojrzeli sobie w oczy i stwierdzili (wisiałem nieopodal na drzewku, więc wiem), że świat będzie o wiele przyjemniejszy, gdy znajdą się w pozycji leżącej. Razem, naturalnie. W tym momencie wasi pierwsi rodzice odkryli, jakie nowe i pomysłowe rzeczy mogą robić palcami. Nie zafundowałem jeszcze wtedy ludziom usług na telefon, musiałem więc zająć się, że tak powiem, materiałem, jaki był pod ręką. I tak to się zaczęło. Technologia cyfrowa w stanie czystym i w dodatku interakcyjna, hę, hę.
- Możesz teraz wędrować przez swoje wymarzone światy - tokował dumnie Szatan. - Pogłaszcz wirtualne plecy i bądź w odpowiedzi pogłaskany. Poczuj pieszczotę jedwabiu na swoich piersiach i wdychaj aromat budzących namiętności perfum. Koniec z zawiedzionymi nadziejami, rozczarowaniami, cierpieniami i chorobami. W końcu tak zwana "prawdziwa miłość" jest również fantazją i złudzeniem, a rozkosz odczuwasz przede wszystkim w mózgu. Więc przestań się męczyć bez sensu z nieobliczalnymi, nudnymi na dłuższą metę, niestałymi ludźmi. Pomyśl tylko: "Wszystko, czego pragnę na gwiazdkę, to naprawdę nieprzyzwoita gra komputerowa".
Za złotymi wrotami często zdarzało się, że klienci świętych dziewek przeżywali niezwykłe wizje. Czyżby istotnie miało się w tym wszystkim kryć jakieś niejasne proroctwo? W momencie szczytowania Diabeł ulotnił się równie szybko, jak się wcześniej pojawił. Kola otworzył oczy i ujrzał kilka kroków przed sobą dygoczące ciało mniszki, jej pobladłą, lecz wypełnioną nieziemską ekstazą twarz. Wytrysnął mistyczną erupcją mlecznobiałej lawy na relikwie po męczenniku Grigoriju Jefimowiczu Rasputinie.
Dotarł do swego mieszkania niezupełnie przytomny i padł na łóżko, jak stał. Za oknem jaśniał przeciętny, dosyć słoneczny dzień, po którym miała nastąpić zwyczajna noc, podczas której tiomniki odzyskają pełnię szatańskiej władzy.

***

Kola jęknął i postanowił jeszcze przez dłuższą chwilę nie otwierać sklejonych powiek. Jeśli Stiopa Lichodiejew, dyrektor teatru "Varietes" czuł się po przebudzeniu prawdziwie fatalnie (patrz dzieło Bułhakowa), to o Azimowie można by z czystym sumieniem powiedzieć, że czuł się gorzej, jeśli nie znacznie gorzej. Od czubka głowy po pięty odczuwał straszliwy ból, jakby jacyś dzicy Połowcy czy inni Mongołowie nawlekli go na rozżarzony pal. Bał się poruszyć, by jeszcze bardziej nie powiększać niewypowiedzianych cierpień.
Leżąc nieruchomo i z zamkniętymi oczami usiłował zebrać rozproszone myśli. Na próżno. W jego udręczonym mózgu panował całkowity zamęt. Chaotycznie przepływały wydostające się z podświadomości, a może głębin snu obrazy. Naga Fifi opleciona siecią mądrych pnączy zamieniła się nagle w posąg na fasadzie rezydencji Sacharowów, potem znowu ożyła i niczym nadmuchana, bezwolna, acz seksowna lalka frunęła pośród tiomników, którzy przerzucali ją pomiędzy sobą z dziecinną uciechą, tańcząc równocześnie mefistofelicznego walca. Dziewczyna przypominała teraz lekkomyślną, nieostrożną i wiecznie nieszczęśliwą Marilyn. Jeden ze szponów taneczników błysnął w mroku niczym srebrna igła petersburskiego Gmachu Admiralicji i w jednej chwili ten sam promień wypełnił łzę spływającą z ogromnego oka babuszki Sacharowej, co nie przeszkadzało, że oko to bezustannie szpiegowało i kontrolowało wszystko i wszystkich. Klawikord staruszki łomotał złowieszczo w każdym zakątku Nikołajowego mózgu. Ogromne lustro rozprysnęło się na miliardy kawałeczków, z których każdy niósł w sobie odbitą złocistą ikonę Rasputina, zalewaną falami białego mleka, a może czegoś innego. I znowu usłyszał słowa psalmodycznej przepowiedni, udzielonej mu przez cerkiewną diewczonkę: "Dosięgnie ręka Twoja wszystkich Twoich wrogów, prawica dosięgnie wszystkich, którzy cię nienawidzą. Uczynisz ich jako piec ognisty... A ogień ich pożre".
Cała nadzieja w słońcu - pomyślał niezbyt logicznie, co w jego stanie było całkowicie uzasadnione.
Po doznaniach fizycznego bólu i umysłowej niemocy przyszło zdumienie. Skąd właściwie to okropne samopoczucie? Kola, jak znakomita większość jego rodaków, był przecież genetycznie uodporniony na działanie mocnego alkoholu oraz innych używek. Często pozwalał sobie znacznie bardziej. Miał mocną głowę i zdrowy organizm. Nigdy nie przeżywał klasycznego kaca w tak dramatyczny sposób. Dlaczego więc właśnie tego wczesnego popołudnia musiały go dopaść tak niepokojące objawy? Detektyw nie miał wątpliwości, że musi być owa pora dnia, jakkolwiek zupełnie nie wiedział dlaczego. Odpowiedź na pierwsze, podstawowe pytanie sama pojawiła się w jego powoli porządkującej się świadomości. Choć był człowiekiem, który niejedno już przeszedł, dawno nie zdarzyło mu się przeżyć tak wiele w ciągu jednej nocy. Niczym bolesny cierń zakłuło go w okolicy serca wspomnienie Marilyn, słodkiej blondyneczki o bizantyńskich dłoniach. Czy jego życie miało się składać z samych strat? Jedno stało się oczywiste. Odrażające wrażenia zmysłowe plus alkohol i papierosy z luborem stanowiły iście fatalną kombinację.
Niemal równocześnie uświadomił sobie, jak wiele by dał w owej chwili za łyk jakiegokolwiek napoju. Gardło przypominało wypaloną żwirownię. Próbował poruszyć wyschłym na wiór językiem, ale okazało się to prawie niemożliwe. Drugi raz jęknął bezgłośnie całym swym obolałym jestestwem.
Ach, ileż by dał, gdyby teraz pojawił się w jego biurze maestro Woland i zaproponował mu z taką czułością opisane przez Bułhakowa wytworne śniadanko dla notorycznych pijaków: marynowane prawdziwki, prasowany kawior, parówki w sosie pomidorowym i wreszcie... wcielenie czystego absolutu w oszronionej karafce. Umęczone ciało detektywa przebiegł elektryczny dreszcz na samą myśl o kontakcie z tego rodzaju wydestylowanym w Szwecji absolutem. Był to zresztą, jak dotychczas, jedyny rodzaj absolutu, z jakim miał styczność w ciągu swojego niedługiego przecież życia. Rozmarzony nagle Azimow stwierdził, że gotów byłby poświęcić dla takiego śniadanka nawet swoją nieśmiertelną duszę. Nawet gdyby za tę cenę miał się przenieść błyskawicznie do Jałty.
Wolandzie! Przybywaj! - zawył w duchu, co należało odczytać jako akt ostatecznej rozpaczy, Kola zdał sobie bowiem sprawę, że bez ingerencji jakiejś nadprzyrodzonej, niechby i nieczystej siły nie będzie w stanie w najbliższym czasie poruszyć ręką ani nogą, o wstaniu z łóżka nawet nie wspominając.
W sąsiednim pokoju, to jest w biurze, coś nagle huknęło, chyba spadł na podłogę ciężki przedmiot. Ów niespodziewany hałas dotarł do uszu detektywa jak przez osłonę z waty. Coś huknęło, to fakt, ale czy przy tym błysnęło? Nie wiedzieć czemu, Kola był przekonany, że tak. Wyglądało na to, że ktoś rozkodował skomplikowane osłony wejściowe do agencji i buszował w jego gabinecie. W normalnej sytuacji Azimow poderwałby się z posłania i jednym susem dopadłby miejsca, gdzie ukrywał swoje niezawodne żądło i kolekcję paraliżujących cierni. A teraz...
A teraz niech mnie wreszcie zabiją - pomyślał fatali-stycznie i desperacko. Po chwili jednak przyszło opamiętanie.
Z niesamowitym wysiłkiem rozchylił lewe oko i obracając ociężałą głowę w kierunku drzwi, prawą ręką szukał na piersi ochronnego amuletu, który szczęśliwie był na swoim miejscu i dawał przynajmniej paruminutową obronę przed magicznymi fluidami. Detektyw oprzytomniał dzięki niemu na tyle, że mógł teraz otworzyć także drugie oko i skumulować w jedną wiązkę rozproszone dotychczas resztki energii. Rozejrzał się uważniej. Pomieszczenie tonęło w przesączającym się przez mlecznobiałe zasłony blasku słońca, tak więc nie pomylił się co do pory dnia. Światło umieściło osobę detektywa na powrót w realnym świecie i dawało przynajmniej chwilowe poczucie bezpieczeństwa. Sypialnia wyglądała tak, jak ją zapamiętał mgliście z porannego powrotu. Nie zgadzał się tylko jeden szczegół. Detektyw był absolutnie pewien, że padł dziś na łóżko w tak zwanym pełnym opakowaniu. Tymczasem nawet pobieżna obserwacja wskazywała, iż odziany był w swojską, niezbyt czystą piżamę i rozchełstany, lecz elegancki szlafrok. Co gorsza, szlafrok detektywowi całkowicie nie znany.
Jedno było pewne. Żaden, nawet najbardziej obłąkany i morderczy tiomnik nie zadałby sobie trudu, by przebierać swoją ofiarę w nocną odzież przed dokonaniem aktu agresji. Chyba że jest gwałcicielem fetyszystą, pomyślał Kola i sam siebie skarcił za tak absurdalny pomysł. Domniemany agresor zabrałby przede wszystkim amulet.
Poza tym na dworze panował słoneczny dzień i chociaż nie stanowiło to dla tiomników zasadniczej przeszkody (od czegóż przeciwtermiczne szuby i antysolary?), to jednak ich siły były o tej porze poważnie osłabione. Tak czy inaczej, należało jak najprędzej wyjaśnić tę dziwną sytuację.
Z wysiłkiem uniósł się nieco na łokciu, a potem wyćwiczonym ruchem zsunął się na podłogę, starając się przy tym robić jak najmniej hałasu. Podpełzł powolutku do skrytki, w której spoczywała broń. Czujnik odczytał jego linie papilarne i drzwiczki uchyliły się natychmiast. Kola wybrał malutki cierń, którego najlżejsze nawet draśnięcie wywoływało co najmniej godzinny paraliż przeciwnika. Uzbrojony poczuł się silniejszy. Nieco sprawniej doczołgał się do drzwi. W tej chwili nie słychać było żadnych podejrzanych odgłosów. Może do mieszkania dostał się przez niedomknięte okno lub inną szczelinę zabłąkany kot albo szczur? Szczury ani koty zazwyczaj nie ubierają jednak w drogie szlafroki nieprzytomnych po ciężkiej nocy detektywów. Coś wszakże było słychać... Jakby wyraźny, monotonny szum morza. Należało to uznać za rodzaj poalkoholowej halucynacji. Jakkolwiek Sankt Petersburg był portem, nigdy jeszcze nie dotarł na ten zaułek szum lodowatych fal od stosunkowo odległej Zatoki Fińskiej. Prędzej spodziewałby się dzwoneczków u sań, rżenia koni i pokrzykiwania jamszczików, szmeru lepidopterów i gwaru tłumów, przewalających się nad brzegami Newy. Tymczasem za drzwiami odgłos jeszcze się nasilił, jakby miasto nagle wymarło albo zalała je gigantyczna powódź.
Co się dzieje? - myślał gorączkowo detektyw. Nie miał już cienia wątpliwości, że dzieje się coś bardzo dziwnego.
Z niespodziewaną dla samego siebie energią gwałtownie uniósł tułów, wyciągnął przed siebie lewą ręką, w prawej bowiem ściskał kurczowo zatruty kolec, gotów do obrony przekręcił klamkę, pchnął lekko drzwi, po czym rzucił się całym ciałem naprzód jak atakująca kobra.
Pierwszym wrażeniem, jakiego doznał, był chłód posadzki, a zaraz potem zalewająca go z góry fala gorąca. Przez chwilę oślepiło go niezwykle silne światło, potem dostrzegł poprzez ustępujące spod powiek czerwone plamy, iż podłoga zupełnie nie przypomina mu znanego z własnego biura zniszczonego parkietu. Zdobiły ją antyczne mozaiki w stylu Późnej Demokracji, które mogły pochodzić gdzieś z pierwszej połowy XXI wieku. Odruchowo obejrzał się. Za nim skrzył się, migotał i znikał już transmisyjny portal wraz z drzwiami do sypialni, co oznaczało odciętą drogę powrotu. Ktoś użył podstępu, aby przenieść detektywa, co gorsza, w nocnym stroju, w jakieś inne miejsce, oby tylko na Ziemi.
- I jak się pan czuje, Nikołaju Iwanowiczu? - usłyszał głos pełen troski, podszytej wszakże lekką ironią.
Kola odwrócił głowę i spojrzał w stronę, skąd dochodził tajemniczy głos. Z całą pewnością musiał należeć do jakiegoś potężnego tiomnika, sądząc po salonowo drwiącym tonie wypowiedzi. Spojrzał i zamarł.
Nieopodal rozpościerał się na posadzce staromodny dywan, najpewniej z Buchary. W rattanowym, wyściełanym poduszkami fotelu zasiadał dosyć pękaty osobnik, przyglądający się Azimowowi z uwagą. Nie wyróżniał się niczym szczególnym. Jego kredowobiała, poznaczona niebieskawymi żyłkami twarz była jak najbardziej w normie. Oczy błyszczały żółtawo zza potężnych antysolarów. Zaskakiwała może tylko niezbyt duża szkarłatna kropka pośrodku czoła między zbiegającymi się łukami brwi, podobna do tych, jakie noszą w Indiach potomkowie wysokich rodów. Był dosyć tłusty, łysawy, a rysy jego twarzy nie odznaczały się szczególną szlachetnością, jakkolwiek ich władczy wyraz ukształtowały z pewnością pycha i potęga, wynikające z posiadanego od urodzenia bogactwa. Wyglądał jak przywódca rządu z epoki Późnej Demokracji, brakowało mu tylko klasycznego dla tamtych czasów granatowego lub szarawego garnituru. Odziany był bowiem jak typowy swietlak na daczy, w obłędnie kolorową, papuzią koszulę, wypuszczoną na nieforemne szorty. Małe w porównania z resztą ciała stopy obute były w równie niegustowne sandałki. Wszystko to nasunęło Koli podejrzenie, iż nie ma do czynienia z realną personą, a jedynie z jej projekcją holograficzną, trzeba przyznać, bardzo udaną. Emanowała ciepłem i życzliwością, toteż Kola mógł się czuć bezpiecznie. Zresztą wobec holo jego cierń i tak był całkowicie bezużyteczny.
Obok fotela stał wspaniale zastawiony stół. Azimow wstał z podłogi, ściągnął poły szlafroka, schował cierń do kieszeni i rozejrzał się dookoła. Znajdowali się na wielkim tarasie pałacu położonego na stokach wysokiej góry. Poprzez białą kolumnadę i zaglądające ciekawie do wnętrza pióropusze palmowych drzew dostrzegł w krystalicznie czystym, rozżarzonym słońcem powietrzu daleko w dole jakieś ogromne miasto, schodzące tarasami ku ciemnoniebieskim, toczącym się leniwie morskim falom. Rozejrzał się dookoła. Całe otoczenie wprost olśniewało luksusem. Azimow był pewien, że ma do czynienia z kimś niezmiernie bogatym, milionerem, może nawet miliarderem. Tylko takich osobników stać było na teleportacje i holograficzne projekcje. Kola uznał, że najwyższy czas zażądać wyjaśnienia tak nieoczekiwanej zmiany miejsca.
- Gdzie jestem? - wychrypiał. - Co to za miasto?
- Jałta - pospieszył z informacją osobnik.
Kola jęknął i wsparł się o najbliższą kolumnę. Znowu pociemniało mu w oczach. Czy to nie szatan spełnił właśnie jego podświadomie i pochopnie wyrażone życzenie? Osunął się w dół po kolumnie, czując na plecach i pośladkach ożywczy chłód marmuru.
- Na litość, Nikołaju Iwanowiczu - usłyszał ciepły głos holograficznego osobnika, nie pozbawiony delikatnej przygany. - Któż tak postępuje? Jestem pewien, że po "Świeżym Młodziku" wypił pan jeszcze sporą porcję moskiewskiego smirnoffa. Nieprawdaż?
Kola otworzył oczy i z niemałym wysiłkiem przywrócił swemu ciału pozycję właściwą dla pełnego godności homo erectus i przedstawiciela dumnego zazwyczaj narodu. Nie było sensu zaprzeczać komuś, kto najwyraźniej był doskonale poinformowany o nocnych zwyczajach detektywa.
- A teraz potrzebuje pan pierwszej pomocy - ciągnął tamten, przyglądając mu się ze współczuciem. - Przede wszystkim proponuję ożywcze śniadanko.
Wskazał tłustą łapką stolik.
- Nie jest ono magiczne ani wirtualne, tylko jak najbardziej prawdziwe. Mam nadzieję, że postawi pana na nogi i przywróci jasność umysłu. Zapraszam. Czeka pyszny polski żurek na kiełbasie i borowikach, pomidory w śmietanie, marynowana papryka, sałatka brzoskwiniowa, a do picia moskiewski kwas chlebowy i gruzińska borżomi. Proszę wybaczyć, Nikołaju Iwanowiczu, że nie zachęcam do wypicia tak zwanego klina, lecz pragnę pana w miarę szybko uleczyć i doprowadzić do stanu używalności, nie zaś utrzymywać pańskie szanowne jestestwo w ulubionym ostatnio błogim oszołomieniu. Bez urazy! Potrzebny mi jest trzeźwy detektyw Azimow. I w pełni sił.
Kiedy tajemniczy gospodarz zaczął mówić o jedzeniu, Kola poczuł, jak cały żołądek podchodzi mu do gardła. Obawiał się przez chwilę straszliwych i kompromitujących dorosłego mężczyznę mdłości. Jednak pobieżna obserwacja tego, co w ślad za słowami gospodarza dostrzegł na marmurowym blacie stolika, wywołała prawdziwy ślinotok i przypływ wilczego apetytu. Nieco chwiejnym krokiem zbliżył się do przygotowanych dlań smakowitości. Nie wahając się dłużej, zasiadł na najbliższym krześle i kilkunastoma łykami połknął pachnącą zachęcająco zawartość filiżanki. Po jego organizmie rozlało się zbawcze, kwaskowate ciepło, które istotnie wlało weń nowe siły. Bez namysłu rzucił się na przekąski.
Tymczasem obserwujący go uważnie gospodarz przemawiał dalej.
- I proszę, proszę, jak to nigdy nie wiemy, co cię nam może przydarzyć! Jeszcze wczoraj zarzekał się pan w rozmowie z moją ukochaną babuszką, że nie wybiera się wcale na Krym, a tymczasem siedzimy sobie na tym tarasie jak dwaj starzy przyjaciele.
- Rockefeller Sacharow? - stwierdził raczej niż zapytał Azimow, który nagle zrozumiał bardzo wiele. Zauważył też mimochodem, że jego głos zdążył odzyskać swoje normalne brzmienie.
- Nie inaczej - odparł gospodarz i w jego skrytych za antysolarami oczach zapłonęły na sekundę diaboliczne ogniki. - Wiem, że przeżywa pan szok i pozostaje mi tylko poprosić o wybaczenie z powodu niekonwencjonalnego sposobu sprowadzenia pańskiej osoby do mojej daczy. Uznałem, że teleportacja jest najprostszą i najszybszą metodą bezpośredniego kontaktu. Wiem, co pan chce powiedzieć! - zakrzyknął, dostrzegając grymas na twarzy detektywa. - Uczyniłem to wbrew pańskiej woli, nieprawdaż? Przyznaję, postąpiłem nieco samowładnie, ale też nie spodziewałem się po panu w tym stanie jakichś podchodów i obrony przez atak. Myślałem raczej o krótkiej wymianie zdań na progu. Tymczasem pan po prostu sam wskoczył do mojego świata. Nawiasem mówiąc, portal działa oczywiście w obie strony. W każdej chwili będzie pan mógł wrócić do swojego biura, drogi Nikołaju Iwanowiczu. Sądzę jednak, mam prawo przypuszczać, że po naszej rozmowie pan już tego nie zechce.
Rockefeller zamilkł i nieoczekiwanie zasępił się. Jego spojrzenie straciło typowo tiomniczą przenikliwość, tęczówki przygasły i jakby cofnęły się w głąb czaszki. Zapadła długa cisza. Tylko morze szumiało monotonnie i sennie, a jednak przy tym groźnie i zagadkowo. Kola spałaszował wszystko, co było do spałaszowania i pochłonął spory łyk doskonale lodowatej borżomi. Poczuł, że wróciło dobre samopoczucie fizyczne, a zatruty mózg oczyszcza się powoli. Zdecydował się przerwać milczenie.
- Czy... czy to pana szlafrok, gospodin Sacharow? -zapytał dosyć głupio, aczkolwiek to właśnie pytanie nurtowało go od samego początku owej rozmowy, jak dotąd będącej właściwie monologiem.
- Owszem, pozwoliłem sobie - odrzekł tamten z niejakim zakłopotaniem. - Widzi pan... jest pan dla mnie gościem bardzo specjalnym.
- Czemu więc zawdzięczam owe szczególne względy? - Pytał dalej Kola tonem niespodzianie ostrym.
- Hmm... - mruczał bogacz, wciąż zafrasowany. Wyglądał jak wielki, tłusty kot, który zastanawia się, jak najzręczniej podejść i schrupać małą, lecz smakowitą mysz. - Wkrótce się pan dowie, mój drogi. Chcę panu zlecić pewną delikatną i niebezpieczną misję. Lecz o tym potem. Czy naprawdę nie robi na panu wrażenie piękno, które czule nas otacza? - zmienił raptownie temat, jakby nie się wciąż gotowy do poruszenia zasadniczej kwestii.
Kola wzruszył ramionami.
- Przepraszam, ale nie jestem wielbicielem natury. Sacharow nagle roześmiał się całkiem szczerze.
- No tak, wiem, woli pan zadymione spelunki i wirtualne iluzje, które niektórzy maniacy biorą za rzeczywistość. Ja z kolei nie znoszę Sankt Petersburga. Ta masa posępnych murów i cały rok sztucznej zimy... Brr!
Wstrząsnął się z niekłamanym wstrętem.
- Wie pan - dodał konfidencjonalnie - moi przodkowie długo mieszkali na południu tego, co się kiedyś nazywało Ameryką. I chociaż jestem z ducha klasycznym tiomnikiem, ciało wbrew rozsądkowi tęskni do słońca. A może odwrotnie... Wiem, że taki mam kod genetyczny. Chyba jednak właśnie dlatego rozumiem wszystkich, moich braci tiomników i tych durnych swietlaków, i twoich pośrednich, zanikających szaraczków. Tak, tak... - znowu zawiesił głos i zastygł napuszony.
- To wasza letnia rezydencja - skonstatował detektyw, byle tylko coś powiedzieć.
Rockefeller ponownie się ożywił, jakby gość poruszył niezwykle istotny temat.
- Niezupełnie. Znajdujemy się na terenie eksterytorialnym. Zapewne pan się nie orientuje, iż jestem od paru lat konsulem honorowym na samostijnej Ukrainie. Reprezentuję tutaj interesy Wszechrosyjskiego Imperium. Pożal się Boże! - mruknął znienacka pod nosem. - A także i swoje własne. Znaczna część naszych dóbr, a zwłaszcza bujnych i bardzo dobrze prosperujących plantacji luboru, znalazła się bowiem na żyznych ukraińskich ziemiach, szczęśliwie w swoim czasie rekultywowanych. Jeśli kiedykolwiek w trakcie swojej detektywistycznej kariery miał pan jakieś problemy z tutejszą policją lub, co gorsza, z kozackimi watahami, możesz się nie obawiać, Nikołaju Iwanowiczu. Atamani spod znaku tryzuba nie mają tutaj wstępu. - Nie bawiłem zbyt często nad brzegami Dniepru - oświadczył spokojnie Kola. - Nie zdarzyło mi się zarzygać trotuarów złotobramnego Kijowa. Po stepach też nie hulałem. Przynajmniej nie na trzeźwo i zapewne dlatego nic mi na ten temat nie wiadomo.
- Za to mnie wiadomo - odparł sucho Sacharow, porzucając chwilowo swój przymilnie sarkastyczny ton - że od dawna nikt nie korzystał z pańskich usług, a w dodatku rzuciła pana narzeczona.
- To nie była... - odruchowo zaprzeczył detektyw.
- Tak, tak, źle się wyraziłem.
Głos milionera zdradzał pewne zniecierpliwienie.
- Cwietajewa była po prostu pańską sekretarką i, nazwijmy to, przyjaciółką od łoża i stołu, nieprawdaż? Całe szczęście, że w odróżnieniu od swoich słynnych protoplastek nie płodziła smętnych wierszydeł ani nie grywała w głupiutkich komedyjkach. Odziedziczyła wszakże poetyczną naturę i pewne aktorskie narowy. Nie bawmy się więc w nieistotne szczegóły i nie łapmy za słówka. Poprzestańmy na tym, że odeszła i rzuciła się w ramiona, no, w końcu nie byle kogo, bo samego carewicza Dymitra, którego... o ironio!... uratował pan podczas wojny z wrażych łap Sybirian. Może nie było warto. Nie ma jednak sensu biadać nad rozlanym mlekiem ani tym bardziej nad wypitą wódką. Należy raz jeszcze zadać zasadnicze pytanie. Co pana trzyma w Petersburgu?
Kola przysiągłby, że gospodarz nie stawiał wcześniej tak brzmiącego pytania, ale postanowił nie sprzeczać się na ten temat. Skomplikowany wstęp do zasadniczej rozmowy pachniał bowiem interesującym i na pewno dobrze płatnym zleceniem.
- Sam pan już sobie na to pytanie odpowiedział, gospodin Sacharow. Zadymione spelunki i gry wirtualne.
Bogacz znowu wybuchnął śmiechem, tym razem jednak zabrzmiało to niezbyt przyjemnie. W szkole uczyli Nikołaja, że taki śmiech jest jak zgrzyt noża po szkle.
- Cha, cha, spodziewałem się takiej odpowiedzi. Mógł się pan jednak już chyba nieraz przekonać na własnej skórze, że niepokorni częściej dostają po łbie. O kopniaku w tyłek nawet nie wspomnę. Zazwyczaj mają też mało Pieniędzy. Ja natomiast chcę zaoferować panu...
- Ile?! - Kola strzelił tym pytaniem jak z bicza.
- Jeśli tylko podejmie się pan zlecenia, natychmiast rozkażę przelać na pańskie konto dwadzieścia tysięcy eurosów - poinformował chłodno Sacharow.
Zapadła bardzo długa chwila milczenia, podczas której Azimow trwał w osłupieniu, Rockefeller zaś świdrował całą jego postać chytrymi oczkami.
- Dwadzieścia tysięcy?! - wykrztusił wreszcie detektyw.
- Drugie tyle po wykonaniu zadania - dokończył milioner beznamiętnym tonem. - Całkiem przyjemna sumka, nieprawdaż? - dodał po chwili. - Można zacząć zupełnie nowe życie. Wiadomo wprawdzie, że pieniądze nie dają szczęścia...
Westchnął znacząco.
- I któż jak nie ja może o tym wiedzieć najlepiej. Tym niemniej jest także faktem, że znacznie poprawiają ogólne samopoczucie, a w konsekwencji szczęściu dopomagają. Dają przy tym wolność i niezależność.
- Miałem już w swoim życiu dostęp do nie najgorszych pieniędzy - przerwał mu Kola, nieco rozdrażniony - i zapewniam pana...
- ...że nie umiał pan zrobić z nich właściwego użytku? - wpadł mu w słowo Sacharow z wyrazem politowania. -Tak, tak, to nawet widać.
Kola nie zdobył się na żadną efektowną ripostę.
- Jakie jest moje zadanie? - zapytał.
- Błagam o jeszcze trochę cierpliwości.
Głos Rockefellera stał się znowu filuternie złośliwy.
- Skoro jest pan zainteresowany, to znaczy, że wstępnie przyjmuje moje zaproszenie, a w takim razie mamy przed sobą bardzo dużo czasu. Może kawy Gogol? Znacznie lepsza od tej, którą zwykle pan pija. Zresztą, gdzie tam Turgieniewowi mierzyć się z Gogolem. I chyba zaproponuję jednak bombkę koniaku. Na tarasie panuje omdlewający upał, trzeba więc panu dodać animuszu i wyrównać bilans termiczny.
Kola ani się spostrzegł, kiedy obok stolika wyrósł jak spod ziemi syczący ekspres do kawy na specjalnym trójnogu. Butelka stocka i brzuchaty kieliszek odsłoniły się same. Podmuch wiatru, a może precyzyjnie użyta energia kinetyczna, coś w każdym razie zwiało z nich śnieżnobiałą serwetę.
- Proszę się obsłużyć z łaski swojej - zaproponował dobrotliwie gospodarz.
Mocna, aromatyczna kawa w połączeniu ze złotawym, palącym przełyk lekarstwem istotnie wprowadziły Azimowa w znacznie lepszy nastrój. Rozparł się wygodniej na krzesełku i spojrzał na holo Sacharowa znacznie życzliwiej.
- A gdzie pan się znajduje w tej chwili? - zapytał z ciekawością. - Jeśli to, oczywiście, nie tajemnica, od której zależą losy świata.
- Niestety, póki co, jeszcze nie zależą - odparł bogacz z krzywym uśmiechem. - Z tą miłością do słońca trochę przesadziłem. Chciałem wszelako pogawędzić z panem w warunkach, że się tak wyrażę, relaksowych. Przebywam obecnie w jednym z najbardziej zacienionych i chłodnych wnętrz pałacu. Fakt, że nie stawiłem się na tarasie osobiście, może wyglądać na brak zaufania, ale przedstawiono mi pana jak człowieka impulsywnego, więc pojmuje pan...
Kola mruknął coś niezrozumiale.
- Nieobliczalnym zniszczeniem lustra u babuszki także nie poprawił pan swego wizerunku. Czy wie pan, gdzie się znajdujemy?
- Przecież pan mówił - odparł zdumiony Azimow - że to nasz konsulat.
- No tak, oczywiście, mówiłem. Ale czy słowo Jałta nie kojarzy się panu z czymś jeszcze niż tylko "kurort na Krymie"?
Nim Azimow zdążył odpowiedzieć, zresztą przecząco, spostrzegł, że w wyglądzie holograficznej postaci Sacharowa zaszły istotne przemiany. Chociaż nie zatracił swojej pierwotnej otyłości, jak gdyby zmalał i poszerzył się w barkach. Rysy twarzy, wciąż nieco nalanej, wyostrzyły się i stały bardziej wschodnie. Ormiańskie, może raczej gruzińskie. Cera na policzkach, poorana nieapetycznymi bruzdami i śladami przebytej za młodu choroby skóry, przywodziła na myśl zamierzchłe epoki. Pod nosem wyrósł sumiasty wąs, włosy nad czołem również pociemniały i zgęstniały w zaczesaną do tyłu fryzurę. Antysolary zniknęły. Na Azimowa patrzyły teraz spod krzaczastych brwi
oczy zwykłego człowieka, a jednak w tych wąskich, skośnych źrenicach iskrzyły się pierwotna dzikość, okrucieństwo i równie pierwotny lęk. Nowa wersja postaci Sacharowa odziana była w biały, szamerowany złotem mundur. Prawa dłoń trzymała ćmiącą antyczną fajkę. Dymiła bez-wonnie, gdyż była iluzją jak cała reszta. Osobnik pyknął z niej kilka razy, po czym uśmiechnął się porozumiewawczo do Nikołaja, odsłaniając koszmarnie sczerniałe, popsute zęby.
Detektyw przysiągłby, że widział już kiedyś tę twarz na ekranie komputera, w jakimś podręczniku historii czy multimedialnej encyklopedii. Wytężył pamięć. Tak! Był to dyktator z Mrocznych Lat Komunofaszyszmu. Generalissimus! Kola podziwiał zarówno swoją znakomitą pamięć, jak i niezwykle udaną projekcyjną maskaradę Rockefellera. Nie pojmował jedynie jej celu. Spojrzeniem i wyrazem twarzy zażądał wyjaśnień.
- Kilka stuleci wstecz - oświadczył Józef Wissarionowicz Stalin, głosem luborowego potentata i konsula Wszechrosyjskiego Imperium - w tym właśnie pałacu odbyła się konferencja trójki najpotężniejszych ludzi na świecie. Nie byli oni królami ani cesarzami, a jednak byli bardziej wszechmocni od dzisiejszych marionetek, zwanych monarchami. Jeden z nich, którego w tej chwili przypominam, władał Rosją od portów nadbałtyckich po Kamczatkę, od Sewastopola do Archangielska. A po tej konferencji, kiedy trzej najwięksi władcy podzielili między siebie świat na nowo, otrzymał jeszcze w darze pół Europy, w tym również Polskę, której kulturę wciąż podziwiamy. Do dziś tańczymy na balach mazurki i polonezy. Oczywiście i tak nikt tego nie potrafi zatańczyć jak anielski Niżyński. Pan wie, kto to był, Nikołaju Iwanowiczu? - zapytał nieoczekiwanie trzeźwym tonem i przez sekundę zza maski Stalina błysnęło pucułowate oblicze Sacharowa.
- Owszem, widziałem parę filmów - wyjąkał Azimow, ciągle nie mogąc się otrząsnąć z wrażenia.
- Wtedy, w Jałcie, byliśmy dumnym mocarstwem, zwycięskim po straszliwej wojnie. Po tamtej konferencji mieliśmy prawo zwać się Imperium. A czy dzisiaj mamy do tego prawo?! - zaskrzeczał zmienionym głosem.
- Słyszałem - bąknął wstrząśnięty Kola - że generalissimus, aby osiągnąć ów cel, wymordował miliony poddanych.
- Staliśmy się mocarstwem! - skrzeczał dalej Sacharow, ulegając tymczasem następnej, ciekawej metamorfozie. - Nie ma ceny, jakiej nie warto byłoby zapłacić za taki ogromny triumf. Byliśmy Imperium...
- Niektórzy nazywali je Imperium Zła - wtrącił zaczepnie Azimow.
- Imperium - powtórzył bogacz z uporem. - A czym jesteśmy dzisiaj?
Przemiana dokonała się całkowicie. Teraz Rockefeller był upiornie chudy, a jego profil przypominał zgłodniałego jastrzębia. Pociągła, blada twarz, podobna do kielicha wszelkiej obrzydliwości, twarz zatem co się zowie apokaliptyczna, wynurzała się z długich do ramion, niezmiernie brudnych włosów. Odziany był w coś, co przypominało mniszy habit, z zapadłej piersi zwieszał się ogromny krzyż na łańcuchu. Na ramionach wszakże zarzuconą miał bogato wyszywaną staroruską sobolową szubę. Prawa dłoń jak szpony krogulca wczepiała się w okuty srebrem kostur, zakończony groźnie błyszczącym ostrzem z plamami rdzy, a może raczej krwi? Kola prędko nabrał pewności, że jednak to drugie.
- Co się stało z naszą świętą Rusią? - zawył Iwan Wasiliewicz, znany w swoim czasie jako le Terrible, unosząc gwałtownie kostur i wbijając w słuchacza bystry wzrok drapieżnika. - Nie ma już dawnych carów! Czy po to wrócili Romanowowie? Rządzą skrawkiem dawnej Rosji, nie większym niż Księstwo Moskiewskie. Pokazują się na balkonach Pałacu Zimowego i na murach Kremla chyba tylko po to, by tłum swietlaków miał komu wiwatować. Te ich eskapady, dobroczynne bale, dyplomatyczne rauty i polowania! Nie ma w tym nawet krzty dawnej wielkości. Rubaszny car Aleksy, egzaltowana carowa Natalia i wreszcie ich synalek Dymitr. Ten to dopiero najgorszy. Dostarcza tylko skandalizujących materiałów plotkarskim brukowcom. A tymczasem Sybiria, mimo przegranej wojny, śmieje się z nas. Jest w Azji większą potęgą niż cała zjednoczona Europa razem wzięta. I nie przesłoni tego faktu najszczelniejsza nawet granica na Uralu, strzeżona czujnie przez lotne falkony i potworne niszczarki. Rosji nie ma, stała się prowincjonalnym, przygranicznym państewkiem, teatrzykiem dla znudzonych turystów! Oto czym dzisiaj jesteśmy!
- A oto czym byliśmy - stwierdził Kola, który postanowił, że nie da się zwieść tą szczególną agitacją. - Czy to prawda, że car Iwan Groźny, w którego wcielił się pan tak udatnie, zamordował własnego syna słynnym kosturem, który trzyma pan właśnie w dłoni?
- Być może. To bez znaczenia - zasyczał z lekceważeniem Sacharow, który momentalnie powrócił do swojej pierwotnej postaci. - Ważne jest to, że dzisiaj brakuje Rosji wielkiego ducha, wielkich idei, które wieki całe nadawały sens jej istnieniu. Brakuje wybitnych charakterów, które przywróciłyby jej dawną godność i moc. Nikt już nie myśli o odzyskaniu Sybirii. Czy to nie dowód upadku?
Nikołaj Iwanowicz Azimow chwilę przyglądał się uważnie holograficznemu fantomowi milionera, jakby zobaczył nieznany gatunek insekta.
- I tym wielkim duchem, tym wybitnym charakterem, miałby być właśnie pan?
- Tak, czemu nie? - odparł Rockefeller z widocznym samozadowoleniem. - W końcu moi przodkowie zza oceanu trzęśli w dawnych czasach prawie całą Ameryką. Jeden z nich została nawet wiceprezydentem. A mój prapradziad z linii rosyjskiej skonstruował zmyślną zabawkę, zwaną bombą wodorową. Właściwie ukradł jej pomysł z USA, ale kogo to dzisiaj obchodzi.
- Niech pan nawet o tym nie wspomina - szepnął Kola, nagle przejęty zgrozą.
Sacharow uśmiechnął się pobłażliwie.
- Ta dzisiejsza młodzież. Nie macie pojęcia, czym się dawniej bawili prawdziwi mężczyźni.
- Mam pojęcie - odparł głucho detektyw. - Pamiętam z dzieciństwa. Ulice jak dżungle we dnie i w nocy. Ludzie rozsmakowali się w zabijaniu. Gangi otwierały ogień do każdego, kto się nawinął. Wystarczył grymas lub zbyt uważne spojrzenie. Domy przypominały fortece. Moim zdaniem dobrze się stało, że Rada Europejska wydała zakaz produkcji i sprzedaży broni dawnego typu pod groźbą śmierci.
- I co zyskaliśmy w zamian? - zaśmiał się znów milioner. - Biomechanikę zamiast mechaniki. Żądła i trujące ciernie zamiast karabinów i pistoletów. Opium dla ludu w postaci magii Nowej Ery w miejsce twórczych idei. Monarchie konstytucyjne zamiast...
- Kołchozów i gułagów? Ja osobiście cieszę się z tej zamiany - stwierdził bez wahania Kola.
- Nie twierdzę, że wszystko w naszym świecie jest złe - powiedział pojednawczo gospodarz. - Wielki Podział na pewno miał sens. Pozwolił ludziom żyć zgodnie z tym, do czego ich stworzyła natura. Dwa światy, przepraszam, właściwie trzy, istnieją obok siebie i choć czasem nie obywa się bez pewnych konfliktów...
- Pewnych konfliktów? - spytał Kola takim tonem, jakby upewniał się, czy dobrze słyszy.
- Generalnie trwa całkiem niezła symbioza. Czy swietlaki i szaraki mogliby istnieć bez swoich gier, zabaw, zagadek i teleturniejów, tworzonych dla nich po nocach? A sami w ciągu dnia produkują żywność i różne pożyteczne przedmioty. Zupełnie sensowny podział kompetencji.
- Co nie zmienia faktu, że w istocie wy władacie tym światem - westchnął ciężko detektyw. - Jesteście przecież piekielnie inteligentni i pozbawieni uczuć.
- Nie całkiem, Nikołaju Iwanowiczu, nie całkiem - zaprzeczył żywo milioner. - Wrócimy jeszcze do tego. Co zaś się tyczy wybitnej inteligencji, zgadzam się bez zastrzeżeń. Bez wątpienia największe dzieła i najbardziej odkrywcze pomysły powstawały zawsze nocą. Jest więc rzeczą naturalną, że ci, którzy władają duszami innych, choćby tylko w dziedzinie rozrywki, naprawdę rządzą światem. Kiedy jednak pomyślę o dawnym chaosie i bałaganie... O tych nieszczęsnych tiomnikach, których zmuszano od dziecka aż po kres do pracy w dzień i snu w nocy. Do wstawania przed ósmą rano! Kiedy próbuję sobie wyobrazić cierpienia Ludwika II Bawarskiego albo hrabiego Vlada...
- Draculi, niekwestionowanego patrona tiomników -wtrącił Kola z uśmieszkiem.
- Cały czas przebywać w świecie, który nas nie rozumie i nie akceptuje - ciągnął swój wywód Sacharow, nie zwracając uwagi na słowa detektywa. - Toż to istny horror! A te niedobrane małżeństwa. Weźmy chociażby Henryka z Nawarry i królową Margot. On klasyczny swietlak, lubiący w samo południe zeżreć tłustą kurę, ona typowa tiomniczka, żywiąca się winem, poezją i księżycowym blaskiem. Biedacy! Cóż to były za okropne czasy! Ale największe zło stało się w dwudziestym wieku, kiedy ta obłąkana zbrodniarka Coco Chanel wprowadziła modę na opaleniznę. Ileż tiomniczych ofiar zlikwidowano w bestialskim obrzędzie zwanym plażą!
- Wczoraj byłem świadkiem równie bestialskiego obrzędu - wtrącił znowu Azimow.
- Padały powalone alergią - mówił dalej Sacharow -marły na raka skóry czy inne paskudztwo! Niejaki Nikita Michałkow nakręcił o tym film, dzisiaj zupełnie zapomniany, o jakże znamiennym tytule Spaleni słońcem. Zdaje się, że również pańska młodzieńcza miłość, Nikołaju Iwanowiczu, została spalona słońcem.
Zerknął bystro na twarz detektywa i złowił na jego twarzy bolesny skurcz.
- Proszę... - powiedział Kola przez zęby, lecz bardzo dobitnie. - Chyba nie będziemy teraz mówić o Zinie.
- Ach, nie chciałem poruszać tych smutno brzmiących strun - oświadczył Sacharow, choć wyraz jego twarzy świadczył o czymś wręcz przeciwnym. - A wracając do kwestii dawnego oręża, zdziwi się pan zapewne, że w wielu miejscach ciągle się go produkuje, a nawet używa antycznych egzemplarzy. Chciałem panu dać do zrozumienia, że świat i ludzkość nie zmieniły się aż tak radykalnie, jak to na pozór wygląda i jak się powszechnie sądzi. Najlepszym przykładem są oczywiście klony. Cóż z tego, że odtworzono pod najściślejszą kontrolą Komisji Genetycznej największych geniuszów ludzkości? Czy wnieśli coś ożywczego, czy stworzyli coś oryginalnego w porównaniu do swoich dokonań z prawdziwych egzystencji? Nie. Włóczą się tylko po naszym świecie jak bezsilne upiory, międlą dawne teorie i powracają uporczywie do starych błędów. W najlepszym razie stali się salonową zabawką, ornamentem, podobnie jak odrestaurowana dynastia Romanowów.
- Rozumiem - powiedział powoli detektyw - że ma pan wizję naprawy naszego dekadenckiego świata? Milioner nadął się jak stara purchawka.
- Odpowiedziałem już na to pytanie. Dlaczego by nie?
- A zatem niech się pan dowie - oznajmił twardo Azimow, gwałtownie zrywając się z krzesła - że gdzieś mam pańskie ambicje polityczne. Może pan sobie szykować zamach stanu czy tylko kampanię wyborczą, guzik mnie to obchodzi. Polityka to najpaskudniejsze, najsmrodliwsze bagno tego świata, a politycy to najgorsze skurwysyny, z jakimi zdarzyło mi się w życiu spotkać. Gorsi niż dziennikarze. Więc żeby wszystko było jasne. Jeżeli pragnął mnie pan użyć do swoich celów, intryg, szantaży albo wymuszeń, moja odpowiedź brzmi: nie. I pozostanie bez zmian, choćby zamiast czterdziestu tysięcy eurosów obiecał mi pan żywego Żar-Ptaka gospodin Sacharow.
- Żeby wszystko było jasne - odparł Rockefeller nad podziw układnie i jowialnie - nie mam najmniejszego zamiaru pakować najlepszego w Rosji, choć nieco zapijaczonego detektywa w wielką politykę. To wyłącznie moja rzecz. Wolałem jednak, żeby wiedział pan, kto panu daje zlecenie. Może przyszły prezydent? Albo generalissimus? Zobaczymy. Nie, drogi, poczciwy Nikołaju Iwanowiczu, moje zlecenie jest natury ściśle prywatnej. I takim pozostanie do końca.
- Więc?
- Więc chodzi o moje dziecko.
Względnie spokojne dotychczas oblicze Rockefellera teraz zmieniło się niemal nie do poznania. Kola nie przypuszczał nigdy, że tiomnik może być zdolny do takich uczuć, jakie w tej chwili malowały się na twarzy gospodarza. Nie przerywał już, słuchał uważnie.
- O moją ukochaną córkę Samarę. Wszystkie moje plany bez niej nie mają sensu. Nie mam dla kogo walczyć o wielkość Rosji i swoją własną. Jest dla mnie wszystkim. Od małego krnąbrna i nieposłuszna, ale jak wspaniale tańczyła, jak tańczyła...
Ukrył twarz w dłoniach i zamilkł na chwilę. Potem odsłonił policzki zalane łzami, wymykającymi się spod antysolarów. Machnął dłonią w kierunku otwartego wejścia do pałacu i oto w drzwiach pojawiła się kolejna holograficzna projekcja prześlicznej, lnianowłosej dziewczyny o wielkich błękitnych oczach i niewinnej buzi. Gdyby nie specyficzna cera, trudno byłoby uwierzyć, że jest tiomniczką. Nie mogła mieć więcej niż szesnaście, siedemnaście lat. Wąskie ramiona, małe piersi, smukłą kibić i długie nogi oplatały różnobarwne szarfy i sznury pereł.
Zręczny piruet, potem całe ciało wygięło się jak pozbawione kości. Jej skoki były wprost niesamowite, zdawała się zastygać na parę sekund w powietrzu. Wyfrunęły ponad głowę obie dłonie. Opadła kolejna szarfa.
Projekcja była tak realna, tak wyrazista, że gdy prześliczna tancerka znalazła się blisko nich, Kola uczynił ruch, jakby chciał dotknąć boskiego, coraz bardziej widocznego spod skąpych zasłon ciała. Zasłon tych było siedem, nie mniej ani więcej.
Ojciec Samary machnął ręką, iluzja zniknęła natychmiast. Azimow wydał jęk zawodu.
- To popisowy numer ze szkolnego przedstawienia Taniec Salome - wyjaśnił Sacharow z ojcowską dumą, choć nieco drżącym głosem. - Widzisz teraz, jaka była i jak wielką poniosłem stratę. Oprócz tańca interesowały ją także różne techniki uzdrowicielskie, pragnęła koniecznie studiować w Warszawie. Zachciało jej się wielkiego świata! Byłem temu przeciwny, ale się uparła. Czy miałem więzić w domu ukochane dziecko? Więc zgodziłem się w końcu i niech przeklęty będzie ten dzień! Wyjechała do Warszawy, ale wciąż byliśmy ze sobą w kontakcie internetowym, telefonicznym, telepatycznym i każdym innym do czego są zdolne tylko tiomniki ożywiane uczuciem miłości i tęsknoty. Podczas ferii i wakacji odwiedzała mnie często, była czuła jak dawniej. Dlatego popełniłem drugi błąd. Na jej usilne prośby pozwoliłem, by występowała w lokalu, jak się później dowiedziałem, podejrzanej sławy, zwanym "V-Empire". Twierdziła, że potrzebuje uznania publiczności i chce mieć własne pieniądze. Cóż było robić? Od tej jednak chwili zaczęły się dziać rzeczy początkowo dla mnie niepojęte. Nasz kontakt, dotychczas tak bliski i niczym nie zakłócany, zaczął niezauważalnie się psuć, jakby ingerowała weń jakaś potężna siła, równa mojej, a może nawet większa i bardziej niebezpieczna. Aż pewnego razu...
- Co się stało? - nie wytrzymał detektyw.
- Zniknęła. I zamilkła. Tak po prostu z nocy na noc. Przepadła, jakby nagle przestała istnieć.
- Kiedy to się stało?
- Trzy miesiące temu.
- I nie szukał jej pan do tej pory?
- Przeciwnie. Wykorzystałem wszystkie dostępne mi kanały, wszelkie możliwości. Jawną policję, tajną policję, wywiad i kontrwywiad, służby dyplomatyczne, loże neomasońskie, różnych magików i szarlatanów w rodzaju hrabiego de Fenix. Dałem na mszę w monasterze braci męczenników pod wezwaniem błogosławionego Sołżenicyna.
- I co?
- I nic. Kompletnie nic. Gdyby nie chodziło o moją córkę, rzekłbym, kamień w wodę.
Azimow poczuł tymczasem wiatr w żaglach. Znowu był sobą. Najlepszym, jak stwierdził jego nowy klient, detektywem prywatnym w Rosji. Pytał dalej rzeczowo.
- Czy ma pan jakieś podejrzenia? Czy pańscy ludzie natrafili na jakikolwiek ślad?
- Podobno... Ciężko mi mówić. Interesował się nią jakiś niezwykle przystojny i bogaty tiomnik czy raczej nocnik, jak tam nas nazywają. Został jednak odprawiony i odjechał w rodzinne Karpaty. Ale trudno to uznać za rzetelną informację. Wygląda raczej na knajpianą plotkę. Nic więcej nie udało się ustalić.
- Zobaczymy. W każdym razie coś jest... Kiedy mam jechać do Warszawy?
- Wtedy, gdy będziesz gotowy - rzekł Rockefeller, niemal niezauważalnie przechodząc na "ty".
Azimow przysiadł ciężko na krześle, przygnieciony zdumieniem. Zamrugał oczami, wpatrując się intensywnie w żółtawe ślepia swego przyszłego pracodawcy.
- Gotowy? Do czego?
- Aż będziesz gotowy stać się jednym z nas, Kola.
Detektyw dłuższą chwilę nie był w stanie wydobyć z siebie słowa. To się dopiero nazywa niespodziewany zwrot akcji!
- Ja... chcę pozostać sobą. Wcale nie chcę się zmieniać - wyjąkał w końcu.
- Naprawdę odpowiada ci twój obecny status, Nikołaju? - zapytał milioner, przebierając nerwowo palcami po poręczach fotela i przymrużając chytre oczka. - Taka to przyjemność i satysfakcja być nic nie znaczącym szaraczkiem? Nie uwierzę, że nigdy nie marzyłeś, podobnie jak twoja Marilyn, aby dostać się do wyższej sfery, być wśród prawdziwej elity. A poza tym czy byłeś kiedyś w Polsce?
- Nie.
- No tak, jako lokalny i niezbyt majętny patriota, od dawna nie wyściubiłeś swego szaraczkowatego nosa poza Sankt Petersburg, hę, hę. Musisz jednak wiedzieć, że w Warszawie od dawna nie ma już szaraków. Trzeba być tiomnikiem, aby móc działać pośród nich. To szczególne miasto. Nie wystarczy spryt i wyćwiczone techniki walki. Potrzebne są umiejętności magiczne, nieprzeciętna intuicja, a przy tym mocne pazury i kły. Inaczej zginiesz lub w najlepszym razie niczego nie zdziałasz.
- Obawiam się, że moja osobowość nie pasuje do waszej - zaczął Kola niepewnie, czując, że atrakcyjne zlecenie wymyka mu się z rąk.
- Zabijałeś podczas wojny i potem też, za pieniądze -podkreślił z triumfem Sacharow.
- Nigdy nie byłem płatnym mordercą. A zabijałem tylko wtedy, kiedy musiałem.
- Wiem, wiem. W obronie własnej. A przecież także nosisz w sobie potwora. Nie chcę powtarzać znanego banału, że walcząc z potworami, sami przejmujemy ich cechy. Na tym właśnie polega paradoks walki dobra ze złem. Że już nie wspomnę kolejnego komunału, iż zło jest siłą napędową dla dobra...
- Wątpię, aby Komisja Genetyczna zgodziła się na ponowną transformację. Przynależność do danej kasty ustala się w pierwszych latach życia. Nikt nigdy nie ośmielił się tego zmienić. I pan też tego nie zmieni. Z całym swoim bogactwem, wysokimi stosunkami i wpływami, gospodin Sacharow.
- Wcale nie zamierzam się oglądać na jakąś tam komisję - syknął porozumiewawczo Sacharow. - Zapewniani cię, Kola, że w moim tajnym laboratorium osiągnąłem przy pomocy paru zaprzyjaźnionych naukowców całkiem interesujące rezultaty. Eksperymenty z sokiem Cereus grandifloris, kaktusa o złocistych kwiatach, cudownej rośliny z Haiti, bardziej znanej jako królowa nocy, okazały się bardzo pomyślne. Sam wpadłem na genialny w swojej prostocie pomysł, że skoro coś kwitnie tylko nocą... Nasz świat jest przesiąknięty ziołami i ziołolecznictwem, ale zapomniano o wielu roślinnych właściwościach, które w pewnym natężeniu mogą posłużyć magii. Niektórzy uczeni znają je, oczywiście, ale skrzętnie tę wiedzę ukrywają. Każdą wiedzę można jednak kupić, to kwestia ceny. Udało mi się wydestylować z wielu roślin niesamowitą mieszankę. Już teraz jestem gotów stworzyć tiomnika równego potęgą naczelnym! Posługując się dawnym żargonem, supertiomnika.
- I chce pan eksperymentować na mnie?
- Właśnie tak. Transformacja ma dziewięćdziesiąt procent szans powodzenia.
- Daruje pan - odparł Azimow, ważąc każde słowo - chociaż propozycja wydaje się kusząca, czterdzieści tysięcy eurosów jest zbyt małą ceną za moją tożsamość.
- Spodziewałem się takiej reakcji - wysapał Rockefeller - a zatem podwajam sumę. Co o tym myślisz? To już prawie fortuna!
- Nie o to chodzi. Wbrew temu, co pan sądzi o ludziach i o życiu, gospodin Sacharow, nie każdego i nie wszystko można kupić.
Żółte oczy gospodarza przygasły, pojawił się w nich wyraz niezwyczajnego u tiomnika ogromnego zmęczenia, przemieszanego z bezbrzeżnym smutkiem.
- Kola - szepnął niemal błagalnie. - Znajdź moje dziecko. Widziałeś ją. Nie umiem bez niej żyć!
- Nie mogę. Nie za taką cenę. Będzie chyba lepiej, jeśli pozwoli mi pan wrócić do Petersburga, gospodin...
- Zostań jeszcze jakiś czas - przemawiał nadal prosząco Sacharow. - Przecież nigdzie ci się nie spieszy. Przejdź się po tarasach, może po ogrodzie. Jest tam wspaniała marmurowa sadzawka, w której mógłbyś popływać i odświeżyć się. Chyba że wolisz wypocić się w łaźni.
- Dziękuję - odpowiedział grzecznie Kola. - Może rzeczywiście przejdę się po tym pięknym parku, który skromnie nazywa pan ogrodem.
- A więc miłego spaceru. Potem wrócisz do pałacu i oznajmisz swoją ostateczną decyzję. Obiecaj, że raz jeszcze wszystko przemyślisz - rzekł z naciskiem gospodarz, powoli rozpływając się w rozedrganym gorącem powietrzu.
- Obiecuję.
Dłuższy czas wałęsał się bezmyślnie po parku i rozchełstawszy poły szlafroka chłonął ozdrowieńczy, mokry chłód wionący od kwiatów, krzewów i drzew, przyjmował na odkrytą pierś wilgoć z marmurowych fontann. I była w tym czysta, nie zmącona niczym radość, jakiej dawno nie zaznał. A z pewnością nie miał okazji zaznać w Petersburgu, mieście wiecznej zimy.
Wędrował jakiś czas na chybił trafił sporym zielonym labiryntem, utworzonym z żywopłotu wysokiego na półtora chłopa. I niespodziewanie wyszedł wprost na sadzawkę, o której mówił Sacharow. Wielką marmurową cembrowinę wypełniała krystalicznie czysta woda, przed nadmiernym nagrzaniem chroniły ją okalające ze wszystkich stron olbrzymie cyprysy. W drugim końcu basenu nad samą krawędzią stała trzyosobowa grupa jakby kamiennych faunów. Kola nie widział dobrze. Chociaż był tylko szarakiem, jego także męczyło rozpalone, stojące właśnie w zenicie słońce.
Gdy zbliżył się do sadzawki i zdjął szlafrok, trzy posągi nagle ożyły i ruszyły w jego kierunku zwinnym, kocim krokiem, tłumionym przez trawnik. Kola czekał, aż podejdą bliżej, sam teraz posągowo zastygły i pozornie bezradny. Był ciekaw, kim są i dlaczego chcą mu przeszkodzić w kąpieli. Wyczuwał niezawodnie, że nie mają najlepszych zamiarów. Ucieczka jednak nie miała sensu. Pobłądziłby na pewno w korytarzach zielonego labiryntu.
Tamci byli coraz bliżej, teraz zaledwie o parę kroków. Detektyw nie mógł już nie zauważyć kozackich uniformów, zawadiacko założonych na bakier czap z długimi, kolorowymi, zwieszającymi się do ramion chwostami. I twarzy, których wygląd mógł wzbudzać poważne obawy. Wszyscy trzej trzymali w dłoniach gotowe do natychmiastowego ciosu, na szczęście dość krótkie żądła. Stanęli zaledwie o parę kroków od detektywa, mierząc go bardzo nieprzyjemnymi spojrzeniami. Przed sobą miał trzech zbirów, a za sobą sadzawkę. Nie wiedział, czym zasłużył sobie na takie położenie.
Zadrżał po chwili, gdyż twarz stojącego pośrodku Kozaka wydała mu się dziwnie znajoma. Tylko kiedyś nie przecinała jej paskudna szrama, idąca prawym policzkiem przez nos, lewy oczodół i czoło. Trzeba przy tym przyznać, że tani chirurg najwyraźniej spartolił robotę, skoro sztuczne oko osobnika, chociaż z pewnością widział przez nie niezgorzej, różniło się nieco kolorem i połyskiem od prawego.
- Poznajesz? - zacharczał środkowy zbir, wskazując bliznę. - Pamiętasz Odessę, psie?
Azimow w błysku wspomnienia przywołał bójkę z kilkoma Kozakami swietlakami, która zdarzyła się kilka lat temu w pewnej portowej tawernie, w pobliżu słynnych odeskich schodów, uwiecznionych w paru arcydziełach. Wytłumaczył wówczas podobnym łobuzom, że nie należy poniżać głośno i czynnie innych ras ani narodów. Szczególnie czepiali się Żydów. Nie wiedzieć czemu, przecież ostatni Żydzi dawno wyjechali na Madagaskar. Jednemu ze zbirów, najbardziej tępemu i agresywnemu, pozostawił pamiątkę na twarzy. Nie powiedział o tym Sacharowowi, gdyż zupełnie o sprawie zapomniał. W końcu ten, kto bywa w portowych knajpach, zawsze może się narazić na epizod tego rodzaju. Jego przeciwnicy jednak nie zapomnieli. Spróbował targu o życie.
- To teren konsulatu. Nie macie prawa...
- Słusznie prawisz - zasyczał prowodyr. - Ale pan Sacharow nie powiedział ci, że dzisiaj park jest dla wszystkich. Dzień zwiedzania! Tak my tu przyszli z wizytą.
- Hej, batku atamane - wtrącił się stojący z prawej strony, wyrzucając spod obwisłych wąsów warkliwe słowa w miejscowym języku - ne budem wże dotho howoryty! Rizat proklatoho!
- Na pohybel jomu! - zawtórował drugi, z gębą tak kostropatą, jakby nigdy nie używał balsamu z Gileadu.
- Na pohybel! - wrzasnęli wszyscy trzej i ruszyli do przodu.
Wysupłany błyskawicznie z kieszonki szlafroka cierń pofrunął w powietrzu i trafił zamierzającego się do ciosu wąsacza. Ten kwiknął od paraliżującego ciało bólu, chwycił się za szyję, wyrwał kolec, bluzgając strugą szybko zieleniejącej, zatrutej posoki, ale zaraz zesztywniał i zwalił się ciężko wprost do basenu. Kostropaty szamotał się w narzuconym na głowę szlafroku. Nadział się bokiem na żądło swego atamana. Odskoczył z jękiem, a potem padł na wznak, kopiąc trawnik. Wokół niego rozlała się spora kałuża pociemniałej krwi.
Rozwścieczony człek z blizną zaklął szpetnie. Chwyciwszy piżamę na piersi Azimowa, zamierzał przydusić go do ziemi, aby zgodnie z zapowiedzią zarizat. Unosił zabójcze żądło, gdy stary, przepocony materiał trzasnął mu w dłoni. Nim Kozak zdążył przyjrzeć się ze zdumieniem strzępowi materiału, który został mu w rękach, detektyw był już za nim. Chwycił zbira za osełedec na łysej czaszce i przygniótł jego twarz do krawędzi basenu. Uderzył nią o marmurową płytę raz i drugi. Niemiły chrzęst łamanego nosa, chrupnięcie pękającej szczęki. Ataman chwilę jęczał, plując do basenu zębami, potem drgnął silnie i znieruchomiał. Krystaliczna wcześniej woda w sadzawce stała się tymczasem zupełnie mętna.
Wszystko trwało kilkanaście sekund. Kiedy detektyw wstał z zafarbowanej posoką trawy i otrzepał się, uświadomił sobie z całkowitą jasnością, że bez pomocy Sacharowa nie zdoła się wyplątać ze sprawy zamordowania na terenie konsulatu wolnych kozaków. Tym bardziej, że sam nie poniósł żadnego szwanku. Zdjął zakrwawione spodnie i nagi wrócił do pałacu. Szedł długą amfiladą sal, coraz ciemniejszych i zimniejszych. Ciemność i chłód sprawiały mu osobliwą ulgę. Sacharow miał rację. I on, Nikołaj Iwanowicz Azimow, skrywał w sobie potwora. A teraz zrodził się do nowego życia. Był nagi, mokry i okrwawiony.
- Jestem gotów - powiedział, gdy tylko w mroku gabinetu wypatrzył ogniste ślepia.
Rockefeller Sacharow zbliżył się doń bezszelestnie, objął mocnym uściskiem i starodawnym obyczajem ucałował w oba policzki. Zimny to był pocałunek.
- Witaj, bracie - powiedział milioner szeptem, który zahuczał w stężałej nagle ciszy jak grom.

O, kocham Was wszystkich i żal mi Was, i pogardzam Wami, że żyć musicie, że jesteście tylko nawozem, co użyźnia nową przyszłość, że jesteście środkiem i organem wiecznej chuci, a okłamujecie się obowiązkiem i miłością dla ludzkości.
Stanisław Przybyszewski "Requiem Aeternam"

3. Słoneczniki


Przebudzenia i zaśnięcia Koli Azimowa w ostatnich miesiącach, tygodniach, dniach były coraz dziwniejsze. Dopiero co, zdawałoby się, pił z Sacharowem strzemiennego wódką z Odessy. To, co działo się wcześniej, pamiętał jedynie jako ciąg oderwanych obrazów. Nocne salony krymskiego konsulatu i tajne laboratoria w podziemiach. Kolejne etapy niesamowitego eksperymentu, złowrogiej nauki i poczwarnej transformacji. Potem przyjemności stołu i barwne światy holograficznej złudy. Dreszcze lęku na zmianę z gorączkowymi drgawkami zmysłów. Oczy przekupionych przez Rockefellera uczonych, wpatrzone w obiekt doświadczenia z chłodnym zainteresowaniem i umiarkowaną odrazą. Oczy sprowadzanych z Jałty diewczonek, rozszerzone rozkoszą i przerażeniem. Czy wracały potem żywe do swoich salonów masażu i agencji towarzyskich, Azimow wolał nie wiedzieć. Sacharow zapewniał, że sowicie ich milczenie opłacano. Większość wszczepień i operacji najczęściej odbywała się oczywiście pod głęboką narkozą. Po przebudzeniu bał się spoglądać w lustro. W końcu jednak przemagał się, czynił to. I musiał za każdym razem przyznać, po otrząśnięciu się z początkowego szoku, że postępujące efekty eksperymentu był całkiem interesujące.
Takie były niedawne miesiące, tygodnie, dni. A także noce. Potem była pożegnalna wódka z Odessy, strzemienny z Sacharowem, ostatnie informacje i pouczenia. Kilka godzin później ogromny jasnolot typu Odonata wylądował miękko z łagodnym brzęczeniem na warszawskim Okęciu i zwinął tęczowe skrzydła.
Był ostatni dzień lata. Upał potworny. Sucho, sennie, duszno. Muchy wielkości pięści. W całym organizmie purpurowy stupor, przed oczyma szkarłatne płaty. To było dopiero co, niedawno. A teraz...
A teraz detektyw prywatny Kola Azimow męczył się w klimatyzowanym pokoju hotelowym, nie mogąc zasnąć. Mimo postępujących w jego organizmie przepoczwarzeń wciąż miał kłopoty z przespaniem całego dnia. Dawna szaracza natura nie chciała ciągle się poddać. Choć nastały wczesne godziny popołudniowe, wciąż było dla niego za wcześnie na sen. Podziwiał perfidię milionera, który kazał mu wylecieć do Warszawy w trzeciej części nocy i wylądować na miejscu gorącym świtem. Domyślał się, że chodziło o prawdziwie symboliczne pożegnanie z poprzednim życiem. W istocie, coś się skończyło. Ale też zaczynało i to bardzo niezwykle.
Wiercąc się na uroczo twardych i odpowiednio schłodzonych materacach ogromnego łoża, nadstawiał odruchowo spiczastego ucha. Jego fantastycznie wyostrzony słuch łowił każdy, nawet najlżejszy szmer. Szmer szczurów w warszawskich kanałach brzmiał jak galop młodych słoniątek. Najlepiej jednak słyszał...
W przedsennym letargu majaczyły mu pod zamknięty-mi powiekami wspomnienia czerwonego upału na warszawskim lądowisku. Był ostatni dzień lata. Upał. Sucho, sennie. Muchy wielkości pięści.
Stał w holu samotnie, obchodzony z daleka i z obawą. Poczuł mimowolną, lecz całkiem naturalną odrazę, widząc pękate postaci swietlaków, zwanych tutaj słonecznikami, wysypujące się radośnie na rozżarzoną do oślepiającej białości płytę lotniska. Z wesołym gwarem pakowali się do riksz, dorożek i lepidopterów, nadstawiając błyszczące tłuszczem, pucułowate twarze ku swemu bóstwu, Słońcu. Zgodnie z pradawnym obyczajem pozdrawiali je.
- Słoneczko, ogrzewaj nas i oświecaj! - ryczał gruby i pomarszczony na licu jak wyschłe jabłuszko ojciec rodziny.
- Dzięki, żem cię doczekała i dziś rano wstała! - wtórowała mu żona, równie jak partner głęboko poorana na twarzy od permanentnej opalenizny.
- Deszczyku, nie padaj, słoneczko, świeć! - piszczały antałkowate, brązowawe dzieci, skaczące wokół rikszy.
Kola, czekający samotnie na spóźniający się elegancki bagaż, w jaki go na wyjezdnym zaopatrzył Sacharow, zatrząsł się i otulił szczelniej przeciwtermiczną szubą. Przepełniały go wstręt i pogarda. Zrozumiał w jednym błysku swoją całkowitą odmienność i totalną wyższość nad tym zadowolonym z siebie i kwiczącym w samozadowoleniu motłochem. Był już od nich daleko, bardzo daleko. Skoro tamci zamieszkiwali duchem spalone żarem Kraje Alien, dawną Afrykę, opanowaną przed laty przez Obcych, on przebywał na mroźnej i mrocznej Grenlandii. Zniecierpliwiony, miał właśnie udać się do dyrekcji lotniska i zrobić awanturę o bagaż, gdy nagle...
Najlepiej jednak słyszał rozmowy swietlaków, to jest słoneczników, dobiegające z dachu pobliskiego wieżowca. Wiercił się w męce na twardych, lodowatych materacach i nadstawiał mimowolnie ucha. Ostatni dzień lata, a w dodatku święto narodowe. Słoneczniki płci obojga bawili się dzisiaj do upadłego. Słuchał ich bełkotu dobiegającego poprzez agresywny skwir ptactwa i beztroskie ujadanie psów. Wołali w zrozumiałym tylko dla siebie żargonie.
- Obiad zjedzony, dzień zaliczony!
- Bramka! Bramka!
- Gra w piki daje plemniki.
- Jaka karta?
- Trójka kozyr bije tuza!
- Wyższa!
- Niższa, niższa!
- Łuska, skocz po paliwo.
- Cztery kiery kombinery!
- Co pijesz?
- Bramka! Bramka!
- Zenek, lej utrwalacza!
- Teściu, co z grillem?
- Kurna olek, na pięć liter!
- Zaraz zrobię wam stęka!
- Olejek przez lejek.
- Zięciu robi to z palcem w...
- Nie ucz ojca...
- Gol!
Ryk licznych gardeł zmieszał się z dobiegającą z innego dachu piosenką. Był to prastary hymn słoneczników:

Jak dobrze wstać, skoro świt, 
Jutrzenki blask duszkiem pić...

Studia nad subkulturą polskich swietlaków, poczynione na Krymie, pozwoliły detektywowi uśmiechnąć się ironicznie. Utwór ten napisał bowiem przed wiekami polski nocnik, który nigdy prawdziwego świtu nie widział na oczy. Słonecznikom to zupełnie nie przeszkadzało, jakkolwiek wiedza na ten temat nie była wśród nich nazbyt popularna. Jak zresztą każda wiedza wykraczająca poza schemat. Bywały jednak wyjątki, o czym Kola przekonał się nie dalej jak dziś na Okęciu.
Zniecierpliwiony, miał właśnie udać się do dyrekcji lotniska i zrobić awanturę o zaginiony bagaż, gdy nagle spostrzegł zbliżające się ku niemu dwie postacie. Miny mieli na tyle niewyraźne, iż nietrudno było zgadnąć, jak niepewni są własnych intencji. A jednak świeżo wyostrzony instynkt drapieżnika pozwalał Azimowowi dostrzec w ich energetycznej aurze swego rodzaju determinację.
Chociaż nosili odzież typowych słoneczników, pstre rubaszkotany, zwane tutaj dresami, na milę można było rozpoznać policjantów. Z pewnością miejscowa tajna służba, ochraniająca swoich pobratymców przed krwiożerczymi zapędami tiomników, mówiąc po tutejszemu, nocników. Stanęli o krok. Tajna służba, hę, hę! - zaśmiał się Kola w duchu. Detektyw na wszelki wypadek warknął ostrzegawczo i błysnął świeżo wyhodowanymi kłami. Właściwie były to dopiero kiełki, gdzie mu tam było do tiomników naczelnych. Na to, wedle pouczeń Sacharowa, musiał jeszcze trochę poczekać. Ochronny gest okazał się jednak skuteczny. Stróże prawa cofnęli się nieco, zmieszani. Widać było, że pomimo swego doświadczenia, nie bardzo wiedzą, jak rozpocząć rozmowę albo też, mówiąc słoneczniczym slangiem, gadkę.
- Chciałbym zgłosić zaginięcie mojego bagażu - ułatwił im zadanie Azimow.
Wypowiedział tę krótką frazę najbardziej tiomniczym, suchym i wyniosłym tonem, na jaki go było stać.
- Ależ pański bagaż jest całkowicie bezpieczny - pospieszył ze skwapliwym zapewnieniem starszy i niższy słonecznik. - Znajduje się w dobrych rękach. Pod warunkiem, że to naprawdę pańskie waalizy i że nazywa się pan Mikołaj Azowski.
- Nikomu ich nie ukradłem - oznajmił Kola. - Jestem kniaź Nikołaj Iwanowicz Azowskij, jeśli chcecie wiedzieć.
Fakt, że starszy wiekiem, a pewnie i stopniem policjant poskąpił mu arystokratycznego tytułu, jaki tak hojnie przypisał mu w fałszywych dokumentach Sacharow, nie zdziwił Koli w najmniejszym nawet stopniu. Duch demokratyczny IV Rzeczypospolitej był nadal silny, choć, podobnie jak Rosja, była od dawna monarchią konstytucyjną.
- Więc witamy w Warszawie - szepnął układnie agent i dodał głośnie: - Pozwoli pan, że się przedstawię. Inspektor Mazur Wieczorek, a to mój partner, podinspektor Mroczek Późny.
Wskazał na wyższego i młodszego kolegę, który skłonił z szacunkiem bezbarwne i jakby wiecznie zaspane oblicze. Azimow nie mógł natomiast nie dostrzec zza swoich antysolarów tańczących w małych oczkach tamtego ogników, czy może raczej przebłysków inteligencji, której z pewnością nie należało lekceważyć.
- Pięknie witacie cudzoziemskich gości, nie ma co! - przerwał arogancko tę prezentację. - Zamiast chleba i soli, Mroczek i Wieczorek. Gdzie się podziały słowiańska gościnność i europejska uprzejmość? To wygląda na szykany. Chyba prosto stąd pojadę do naszego konsulatu.
Grał ostro, ale w zasadzie blefował. Wolał nie mieć nic wspólnego z rosyjskimi służbami dyplomatycznymi. Zaczęłyby się zgoła niepotrzebne wypytywania i dociekania. Inspektor Wieczorek rozłożył bezradnie ręce, a jego okrągła twarz przybrała stroskany wyraz.
- Cóż robić, takie otrzymaliśmy polecenia. Mamy dzisiaj święto narodowe, w stolicy gości wiele koronowanych głów, w tym także i wasz monarcha. Gdyby jakiś szaleniec czy sybiriański terrorysta... Strach pomyśleć! Wszech-rosyjski konsulat jest obecnie pusty, szkoda fatygi. Za chwilę rozpoczną się uroczystości na Placu Defilad. Więc może lepiej od razu załatwimy sprawę?
- Jaką? - nie zrozumiał, zbity z tropu Azimow.
- Bagażu, oczywiście - wyjaśnił dobrotliwie inspektor. - Sprawdzi pan i potwierdzi, czy nic nie zginęło.
Detektyw uznał w duchu, że musi lepiej poznać słone-czniczą logikę. Był przy tym mocno zaniepokojony. Sacharow mówił przecież wyraźnie, by wypełnił swoją misję jak najdyskretniej i bez zadrażnień z miejscowymi władzami. A oto już od samego początku zaczai mieć z nimi kłopoty. Może część winy ponosił jednak jego mocodawca? Jeśli chcesz przejść niepostrzeżenie - pouczał - zwróć na siebie uwagę. I proszę, mamy właśnie efekty takiego myślenia. Kola był po prostu wściekły.
- Dobrze, chodźmy - odparł z westchnieniem rezygnacji i delikatnym zgrzytnięciem zębów - ale nic nie rozumiem.
- Zaraz pan zrozumie, panie Azowski - mruknął z przekonaniem Wieczorek.
Poprowadzili go specjalnym przejściem dla ważnych tiomników. W mrocznym, wilgotnym korytarzu detektyw poczuł się zaraz bardziej swojsko i pewnie, natomiast policjanci poczęli lekko drżeć z zimna, musieli też uruchomić podręczne latarki. Widać było jednak, że mieli w tym spore doświadczenie i w niejednym kanale już się taplali.
Dotarli po chwili do niewielkiego saloniku recepcyjnego, ozdobionego ciężkimi, ciemnymi portierami i oświetlonego płomykami nielicznych świec. Na rzeźbionym stoliku stały ustawione w zgrabny stosik książęce walizki i kufry. Obok, w wiaderku z lodem mroził się szampan.
- Czy to pański bagaż? - zapytał uprzejmie inspektor.
- Tak jest - odrzekł Azimow, wprawnym okiem sprawdzając, czy nikt nie próbował otworzyć misternych zamków. Na szczęście nie. - O co więc chodzi?
- Widzi pan - zaczął wyjaśniać Wieczorek - mamy dzisiaj szczególny dzień. Sprawdzamy każdy bagaż. Postanowiliśmy zweryfikować znaki identyfikacyjne na walizkach. Pańskie zwróciły naszą uwagę. Zeskanowaliśmy pański ideogram i okazało się...
Policjant nie porzucał swego pobłażliwego, jakby wiecznie zatroskanego tonu. Kola poczuł natomiast, że gdyby nie był świeżego chowu tiomnikiem, zrobiłoby mu się na pewno gorąco, może nawet spociłby się jak marny złodziejaszek, przyłapany na gorącym uczynku. Mimo wszystko zachował zimną krew.
- I co? - spytał po prostu.
- Pański ideogram ma wprawdzie nową matrycę, lecz w istocie nie należy do pana, tylko do niejakiego Rockefellera Sacharowa. Jak pan to zdoła wyjaśnić?
Kola zaklął w myślach nad wyraz szpetnie. Ten stary drań Rockefeller mógł jednak o tym pomyśleć. Bogaci są zazwyczaj skąpi, może właśnie dlatego tyle posiadają. Sacharow powinien był mu kupić nowe walizki, zamiast odstępować własne. Kola poczuł się, jakby grunt usuwał mu się spod nóg. Taka wpadka na samym początku! Niewiele myśląc Azimow zapadł w ogromny fotel dla specjalnych gości, przekonany, że łatwo go z niego nie ruszą. Gotów był oburzać się, protestować i żądać widzenia z konsulem. Równocześnie rozmyślał intensywnie nad jakimkolwiek kłamstwem, możliwym do przyjęcia dla słoneczników.
- Spokojnie, mamy czas - mruczał inspektor Mazur, - Spokojnie porozmawiamy... Może szampana? Kola odmówił gestem. Jak tu zyskać na czasie?
- Czy to przesłuchanie? - szczeknął rozpaczliwie.
- Ależ skąd. Po prostu pytamy. A pan, miejmy nadzieję, odpowie.
- Niezupełnie pytamy. Pański partner w ogóle się nie odzywa.
- Niestety, tego uczynić nie może. Niemowa od wojny z Sybirią. Nie ma jednak lepszego od niego programisty i oficera operacyjnego. Mamy między sobą specjalny system komunikacji.
- Widzi pan - zaczął Kola zakłopotanym tonem - muszę przyznać, że wstyd mi o tym mówić. Rockefeller Sacharow jest wprawdzie moim wspólnikiem i przyjacielem, ale również pracodawcą. Jestem dyrektorem jego plantacji luboru. A propos, można tutaj zapalić?
Inspektor skinął głową, nie przestając świdrować Azimowa swymi małymi oczkami. Otoczony wonnym luboro-wym dymkiem, skryty za antysolarami, poczuł się Kola znacznie lepiej. Odtąd kłamał już gładko.
- Mój ród jest wprawdzie świetny, bojarski i starożytny, lecz od dawna podupadły. Gdyby nie wsparcie Sacharowa, pewnie byłbym żebrakiem. A ten wspaniały bagaż jest po prostu prezentem szefa dla podwładnego.
- Hmm. Słyszeliśmy tu coś niecoś o pańskim chlebodawcy. Człowiek nieprzytomnie bogaty, mocno zaplątany w politykę. Potężny, inteligentny i niebezpieczny. Muszę zadać więc pytanie. Po co przyjechał pan do Warszawy, kniaziu?
Wreszcie użył tego tytułu. Chcąc się przypodobać indagowanemu czy też kpiąco? Trudno dociec, oblicze słonecznika pozostawało bowiem nieruchome, choć rozświetlone wewnętrznym blaskiem jak wydrążona dynia ze świeczką na Halloween.
- Zobaczyć Warszawę i przeżyć - odrzekł Azimow, wzruszając ramionami. - Bardzo ekscentryczna zachcianka?
Miał poczucie, że zasadnicze niebezpieczeństwo minęło i może już odetchnąć swobodnie.
- No nie, nie ma w tym niczego dziwnego - potwierdził z dziwną skwapliwością Wieczorek. - W końcu Paryż Północy, pod warunkiem, że nie przekroczy się pewnej miary, hm, hmm, w ekscentryczności... Mamy wiele rozrywek i tak dalej. Zwłaszcza: i tak dalej. Więc przyjechał pan do nas zabawić się, kniaziu?
Głos policjanta był słodki jak miód. Kola postanowił jednak nadal się pilnować.
- Tak, dostałem od mego szefa dawno oczekiwany urlop. Odnoszę jednak wrażenie, że nie jestem mile widziany w waszym pięknym mieście.
- Ależ nic podobnego! - zaprzeczył żywo Wieczorek. -Raz jeszcze witamy w Warszawie i mam nadzieję, że nie będziemy musieli się już więcej panu naprzykrzać.
- Ja także - syknął Azimow, wstając sprężyście z fotela.
- A na dowód naszych dobrych intencji proponujemy odwieźć kniazia służbowym lepidopterem. Nie znajdzie pan teraz żadnej taksówki, w dodatku wszystkie ulice śródmieścia są zapchane tłumami, podobnie trasy napowietrzne. Tak będzie lepiej, naprawdę. W którym hotelu ma pan rezerwację?

***

- Sto lat! Sto lat!
Na pobliskim, zalanym palącym słońcem dachu rozbawione słoneczniki ryczały raźnymi głosami. Kola nadal nie mógł się odizolować i nabrać nowych sił po przejściach tego dziwnego dnia. Postępował jednak dość niedorzecznie. Zamiast po prostu zamknąć kapsułę ręcznie, zdał się na żywioł swego niedoskonałego zasypiania. Mogło to jeszcze trochę potrwać, jakkolwiek odgłosy z sąsiedztwa dochodziły doń coraz słabiej, jak przez osłonę z waty. W owym podsłuchiwaniu było coś z perwersyjnej przyjemności, z masochistycznego drażnienia bolącego zęba.
- Niech żyje, żyje nam!
- Szwagier, co pijemy?
- Utrwalacz.
- Wynalazek?
- A jak! Żywiec, wyborowa, cytrynka.
- To chyba dobijacz, nie utrwalacz.
- Utrwalacz dobijacz, cha, cha!
- Niech ci gwiazdka pomyślności...
- Łupu cupu!
- Na zdróweczko, paróweczko.
- Ciotka, chodź, zajaramy.
- Ja już nie w stanie.
- To siedź.
- Bylebyś wypił.
- Jeszcze po kropelce...
- Antek pedał majtki sprzedał
- Gol!
Upał panował straszliwy. W środku czerwony stupor, a przed oczami...
Po drodze do hotelu policyjny lepidopter utknął w monstrualnym korku. Inspektor Wieczorek chciał uruchomić syrenę, lecz Azimow poprosił go, by tego nie czynił.
- Sądziłem, że chce pan jak najszybciej dotrzeć do hotelu - mruknął policjant ze zdziwieniem, uśmiechając się przy tym dość głupio.
- Chcę zobaczyć wasze święto na żywo - oznajmił Kola stanowczo. - Nocna retransmisja to jednak nie to samo.
Policjant nadspodziewanie ochoczo spełnił jego życzenie. Lepidopter uczepił się chwytnymi czułkami ściany jednego z monstrualnych biurowców. Takich nawet w Moskwie nie zobaczysz, zauważył Kola. Mogli teraz obserwować przebieg uroczystości. Wieczorek był najwyraźniej dumny z owej turystycznej atrakcji. W ostrym słońcu wszystko było widać niezwykle dokładnie, a pokładowy terminal za pomocą kamery przybliżał co ciekawsze detale. Aleje Ujazdowskie, Marszałkowską i cały Plac Defilad zapełniały nieprzeliczone tłumy słoneczników. Większość miała zwyczajne przy takich okazjach podkoszulki z reprodukcją starożytnego dzieła niejakiego Van Gogha, przedstawiającego wazon z tak popularnymi wśród ludzi z owej sfery kwiatami. Naturalnie znakomita większość skubała także nasiona prawdziwych słoneczników, popijając je swoim ulubionym ciepłym piwem ulewanym do kufli z ogromnych beczek. Był to prezent łaskawego monarchy dla ludu. On sam zasiadał na specjalnej, udekorowanej pstrokacizną herbów i flag trybunie pod dawnym Pałacem Kultury, w towarzystwie innych pomazańców. Unia personalna między dwiema bałtyckimi potęgami była od dawna faktem. Karol XVIII Gustaw, król Polski i Szwecji, pochylał właśnie swoją rasową twarz Wazów ku najbliższemu sąsiadowi. Był nim car Aleksander, który musiał szeptać swemu koronowanemu kuzynowi coś bardzo zabawnego, albowiem jowialne oblicze Carolusa drgało od ledwie powstrzymywanego śmiechu. A serce Azimowa drgnęło patriotycznie. Zasiadający po prawicy gospodarza cesarze Niemiec i Austrii nadstawiali ciekawie uszu, stroszyli spiczaste wąsy, potrząsali złocistymi epoletami i akselbantami. Dalej można było rozpoznać cierpiącą fizys francuskiego Childeryka z rodu Merowingów. Cierpiącą, gdyż, co było detektywowi wiadome z brukowych pisemek typu "Dworianskije Igry", bezskutecznie próbował nawrócić na swoją mistyczną modłę jak zawsze wesoły i beztrosko rozbawiony Paryż. A do tego miał chorą wątrobę. Oczywiście Childeryk, nie Paryż. W tylnym rzędzie siedzieli pozostali europejscy władcy, między innymi młodziutki długowłosy Artur brytyjski, wytworny książę Monaco, kosmaty król rumuński i brodaty bułgarski car. Małżonki monarchów zajmowały osobną lożę. Ich ogromne kapelusze wyglądały jak stubarwny kwietnik. Czy królowie byli projekcjami holo, czy też swymi własnymi dziennymi kopiami, trudno było z tej odległości dostrzec. Kola zresztą nie był specjalnie zainteresowany owym teatrem wygalonowanych, obwieszonych orderami i rozmaitą biżuterią kukiełek, które istniały głównie ku uciesze słoneczników. Wiadomo było, że prawdziwą władzę sprawuje kto inny. Właściwe pytanie brzmiało jednak: Kto mianowicie? Wiecznie skłócone w pozornych rozgrywkach parlamenty czy może Rada Europejska? A może Komisja Genetyczna? Media tworzone przez tiomników? Albo neomasoni? Osobnicy w rodzaju Sacharowa? Może wreszcie papież, najwyraźniej tu nieobecny? Wszystko rozmywało się w tym monarchistyczno-demokratycznym bajzlu, który jednak trzymał się nadspodziewanie długo i mocno.
Nieobecność papieża byłaby z pewnością mniej obojętna dla kogoś innego wyznania niż Kola, amator cerkiewnych diewczonek i cyberświętego seksu pod ikoną Rasputina.
Pewne wnioski mógł nasuwać świecki, a nawet pogański charakter uroczystości. Dzisiaj wypadała wszakże rocznica tak zwanego Cudu na Uralu, kiedy to kilka polskich dywizji rzuciło się straceńcze na przeważające siły Sybirii i całkowicie odwróciło bieg wojny. Mniejsza, że prawie wszyscy zginęli, grunt, że obronili Europę i włączyli do niej znaczną część Wszechrosyjskiego Imperium. Z sobie tylko wiadomych powodów kościół katolicki kwestionował jednak cudowny charakter wydarzenia. Kola słabo znał polską historię, wiedział jednak, że bez Cudu, idei przedmurza i szaleńczych szarż obejść się w niej nie mogło. I jak zwykle okazało się, że Polska już prawie zginęła, a jednak jeszcze nie.
Właśnie zakończyła się parada wojskowa i Karol Gustaw, lub może tylko jego zjawa, musiał znowu machać dobrotliwie ku wiwatującym tłumom. Potem przed trybuną pojawili się odziani na biało druidzi ze Stonehenge, którzy rozpoczęli dziwaczne prastare obrzędy. Ofiar z ludzi, zdaje się, składać nie zamierzali. Przewodziła im jakaś rudowłosa wiedźma w zielonej sukni, wrzeszcząca czarnoksięskie zaklęcia. Nos miała jak haczyk, kurzą nogę i krogulcze paznokcie. Byłażby to owa słynna w kręgach wielbicieli anglosaskiej fantasy Morgan Le Fay? Otulony w antytermiczną szubę, Kola przyjrzał się jej z odrobiną zainteresowania, jakby podziwiał zza swoich antysolarów nieznany okaz celtyckiej fauny. Był już jednak niezmiernie znużony tym obfitym w wydarzenia przedpołudniem.
Ostatni dzień lata. Duszno, sennie, sucho. I muchy wielkości pięści.
W drodze do hotelu nie odezwali się do siebie z Wieczorkiem ani słowem. Inspektor Mroczek Późny był wręcz przepastnie milczący. Pożegnali się jednak dość sympatycznie, choć Kola nie pamiętał dokładnie, co mówili. Po prostu leciał z nóg. Mimochodem zauważył, że niektóre słoneczniki wyrastają ponad przeciętność, a nawet czasem dają się polubić. Owej niespodziewanej znajomości nie zamierzał jednak kontynuować w żadnej formie. Półprzytomny zameldował się w recepcji i dał się zawieźć do przyjemnie chłodnego apartamentu. Miał zamiar usnąć natychmiast, gdy tymczasem...
Jak dobrze wstać, skoro świt...
Tymczasem zachodnia strona nieba oblała się krwistą purpurą. Sztandarowa pieśń ciągle wibrowała natrętnie w rozedrganym upałem powietrzu, ale zdawała się jakby cichsza. Słoneczniki na sąsiednim dachu bawiły się dalej z uporem, lecz ich energia słabła. Także przycichli i zaczęli mleć ozorem żelazny repertuar kawałów. Dotyczyły one tych, których najbardziej nienawidzili, chociaż im właśnie zawdzięczali swoje prymitywne rozrywki.
- A moja to zawsze zostawia niedomknięte solarium.
- Musi chce, żeby ją latawiec przeleciał!
- A to znacie?
- Cyk myk zawijas w Mańkę Kopijas.
- Zenek, weź tę rękę z mojego ciała!
- Stop, kapela, szwagra leją.
- Krwiopijcy!
- Inteligenty, sturba ich suka nać!
- A to znacie? Budzi się nocnik rano, wychodzi z kapsuły na słoneczko i pyta: "Co tu, kurna, tak spalenizną zajeżdża?"
Reszta dowcipu była powszechnie znana, utonęła bowiem w ogólnym rechocie. I naraz chrapliwe głosy słoneczników zawyły resztkami sił starożytną piosenkę.

Przybyły wampiry pod okienko,
Pukają, wołają: Wpuść, panienko!
O Jezu, a cóż to za wąpierze?
Pazury długaśne jak należy!
O Jezu, a cóż to za upiory?
Puść, dziewko, do siebie głodne zmory...

Ta niepoprawna politycznie piosnka, pełna zabronionych słów i nie pozbawiona buntowniczych podtekstów, ukołysała ostatecznie skołataną duszę Azimowa. Hypnos, czy może Morfeusz, wszystko jedno który, przybrawszy postać uroczego diabełka z "Wirtualnej Cafe" wziął go w swoje objęcia i utulił. W tej samej chwili dźwiękoszczelna i światłochłonna kapsuła zamknęła się nad nim z delikatnym, przyjemnym syknięciem.

Jest piękny jak kurczliwość szponów u drapieżnego ptaka lub jak nieokreśloność ruchów mięśniowych w ranach miękkich części tylnej partii karku albo raczej jak ta wieczna pułapka, za każdym razem od nowa napinana przez złapanego szczura, która w nieskończoność może sama chwytać gryzonie i działa nawet ukryta pod słomą, albo zwłaszcza jak przypadkowe spotkanie na stole prosektoryjnym maszyny do szycia i parasola!
Lautreamont Pieśni Maldorora (przeł. M. Żurowski)

Pełnia dziwnie wygląda dziś wieczorem. Czy nie wygląda dziwnie? Podobna jest do szalejącej kobiety, do kobiety, która szuka wszędzie kochanków. Za bardzo jest obnażona! Jest całkiem obnażona. Obłoki usiłują zasłonić jej nagość, lecz ona tego nie chce. Pokazuje siebie nagą na niebie. Zatacza się poprzez obłoki jak kobieta pijana... Jestem pewien, że wypatruje kochanków.
Oscar Wilde Salome (przeł. L. Choromański)

4. Słońce umarłych


Zbudziło go uczucie bardzo niejasnego jeszcze lęku. Nie było ono spowodowane snem. Kiedy zapadł w mrok kapsuły, organizm i umysł były zbyt zmęczone, aby wyprodukować zwykłe dla podświadomości Koli koszmary typu walki z Sybirianami, lochy Sankt Petersburga czy śmierć Ziny. Sacharow obiecał mu niespożyte siły, a tymczasem podróż jasnolotem, później idiotyczna rozmowa z inspektorem Wieczorkiem i podglądanie zachowań polskich słoneczników prawie go wykończyły. Musiały to być jednak wstępne i chyba przejściowe skutki transformacji, której podlegał, teraz bowiem czuł się znakomicie, oprócz uczucia... No tak. Nigdy nie był szczególnie punktualny i to mu zostało również w nowym wcieleniu. Położył się o nietypowej dla nocników porze, a więc obudził się spóźniony. Czym prędzej wyskoczył z dawno otwartej kapsuły i spojrzał w wielkie panoramiczne okno.
Noc już od paru godzin rozciągała swój czarny złowieszczy płaszcz nad miastem. Tak to sobie wyobraził detektyw i natychmiast zaśmiał się w duchu. Co za banalna metafora! Jako szarak czasem bał się ciemności i wiedział, że swietlaki, które przypadkiem niezbyt szczelnie zamknęły się w swoich solariach, tym bardziej miały wszelkie powody do obaw. To samo z pewnością mogło dotyczyć tutejszych słoneczników. On jednak nie miał się już czego bać. Teraz noc należała do niego, nawet jeśli trochę zaspał, wabiła go i kusiła.
Czekała nań cała mroczna Warszawa. Miasto złoczyńców, aniołów, geniuszów, szaleńców, sybiriańskich i muzułmańskich szpiegów, wilkołaków, wampirów.
Kola nie wierzył wprawdzie w istnienie tych dwóch ostatnich kategorii nocników, ale wśród słoneczników, jak mógł się chociażby dowiedzieć wczoraj, utrzymywała się silna wiara w ich realną egzystencję. Detektyw miał teraz najlepszą okazję, by przekonać się, ile jest prawdy w mitycznych opowieściach. Czym prędzej zamówił chiropter i wklepawszy w policzki umiarkowaną dawkę Balsamu z Gileadu, mimochodem stwierdził, że jego cera stała się nieco bledsza i mocniej poznaczona niebieskawozielonymi żyłkami. Potem oddał mocz do kryształowej konchy, podtrzymywanej przez marmurowego, gryfopodobnego maszkarona. Jego uwagę zwrócił napis na ścianie, namazany dosyć niechlujnie i w wyraźnym pośpiechu. W hotelu takiej klasy było to dosyć zaskakujące. Rodzaj wierszyka, częściowo w eurokodzie, częściowo po polsku.

Heli,
Heli,
Heli!
Papież to cwel.
1, 2, 3,
A Szatan na was...

Miało być chyba patrzy, albo co gorsza szczy, lecz domorosły twórca nie zdążył dopisać wierszyka do końca. Kola próbował sobie wyobrazić osobnika, który w tak szczególny sposób dał upust swojej frustracji. Sam należał do cerkwi prawosławnej zreformowanej i dość słabo orientował się w wewnętrznych problemach krajów, gdzie panował Katolicyzm Nowej Ery. Wiedział oczywiście, że jeszcze przed wojną z Sybirią Jan Paweł VI przeniósł Stolicę Apostolską z Watykanu do Krakowa w hołdzie dla pierwszego papieża Polaka, który ponoć objawił mu się we śnie i nakazał tak właśnie uczynić. Rzymianie nie pogodzili się z owym faktem do dzisiaj i nazwali tę rewolucyjną zmianę krakowską niewolą papieży. Próbowali nawet w swoim czasie wybrać antypapieża, lecz wyperswadowały im to europejskie struktury porządkowe.
Obecny papież, Jan Paweł VIII, rezydował więc na Wawelu. Nie był zresztą Polakiem, tylko Rumunem z Transylwanii, pochodzącym ze starego, sławnego rodu. Jego prawdziwe nazwisko brzmiało bodaj Dracula lonesco czy jakoś podobnie. Siedemnaście lat, raczej młody wiek jak na Ojca Świętego. Najpewniej superinteligentny, wcześnie rozwinięty tiomnik naczelny. Podobno także niezwykle urodziwy. Kola nie wiedział, dlaczego miałby go ktoś nienawidzić. Słoneczniki, którym prezentował swą dzienną postać klona, byli z natury pobożni, podobnie jak ruskie swietlaki, wiarą prostą i niezbyt pogłębioną intelektualnie. Nocnikom zaś sprawy religijne były najpewniej zupełnie obojętne, chyba że skłaniali się ku neomasonerii lub satanizmowi, co w dzisiejszych czasach wychodziło prawie na to samo. To mógł być pewien ślad.
Usiłował odszukać w zakodowanym w śródmózgowiu słowniku archaicznych miejscowych wyrażeń słowo "cwel" i nie znalazł odpowiedniej informacji, poza ogólną, że jest to określenie obraźliwe, używane w Zamierzchłych Epokach przed Wielkim Podziałem. Znaczenie pozostawało zagadką. Po co więc ktoś napisał tak mało zrozumiałą dla dzisiejszych ludzi obelgę? Spojrzał raz jeszcze na rozmazane litery i stwierdził ze zdumieniem, że powoli znikają ze ściany. Musiał je ktoś nabazgrać przesympatycznym inkaustem całkiem niedawno, gdy Kola spał w kapsule. Ulatniający się opar moczu ujawnił ich krótkotrwałe istnienie. Kto to mógł zrobić? Ktoś ze służby hotelowej? Intruz z zewnątrz? Ciałem detektywa wstrząsnął lekki dreszcz. Ktoś buszował w apartamencie, podczas gdy on był praktycznie bezbronny. Może więc ten dziwny napis był jakąś wskazówką, przeznaczoną tylko dla niego? Ostrzeżeniem? Hm, nie zamierzał przecież zajmować się religią. Na dalsze rozmyślania nie było czasu. Za oknem trzepotał błoniastymi skrzydłami i popiskiwał mały, zwinny chiropter. Azimow odsunął szybę, wsiadł do biowehikułu i pofrunął na podbój Warszawy.
Ogromna, trupioblada jak twarz przeciętnego nocnika, tarcza księżyca oświetlała srebrzystym blaskiem dachy wspaniałych budowli, pomysłowo wmontowanych w zabytkowe wieżowce i kamienice. Kola po chwili wahania zdjął noktowizory i stwierdził, że jego wzrok natychmiast przystosował się do panujących ciemności. Noc wyglądała teraz jak dzień odbity w przydymionej lustrzanej tafli. Widział wszystko doskonale: sunące ulicami konne zaprzęgi i powozy na księżycowe baterie, a nawet twarze spacerujących nocników. Po dwóch godzinach obowiązkowej pracy twórczej, czyli głównie programowaniu wirtualnych gier dla słoneczników na następny dzień, królowie nocnej stolicy wędrowali po mieście w poszukiwaniu ulubionych rozrywek. Chiropter Azimowa przefrunął niemal bezszelestnie nad upstrzoną masą różnobarwnych światełek dzielnicą chińską, zamieszkaną przez emigrantów, a raczej uciekinierów z Sybirii. Jękliwe tony egzotycznych instrumentów i woń kadzidełek rozmarzyły przez chwilę detektywa, posłał więc tęskne spojrzenie ku dzielnicy rosyjskiej, mieszczącej się po drugiej stronie Wisły na Pradze. Wydało mu się nawet, że dosłyszał stamtąd dźwięki bałałajki. Czyżby aż do tego stopnia wyostrzył mu się słuch? Na to było chyba trochę za wcześnie. Rockefeller mówił przecież, że transformacja będzie przebiegać stopniowo. Na dowód powolności przemian ciągle dawał mu się we znaki lodowaty chłód nocy.
Mijało go wiele innych ciemnolotów, z których był bezgłośnie pozdrawiany. W pewnej chwili przesunął się nad nimi majestatyczny sterowiec. W dole widział pływające po Wiśle iluminowane gondole. Zręcznie przeleciał nad bulwarami, a potem między dwoma monstrualnymi posągami górującymi nad kolumną Zygmunta, przedstawiającymi dwóch starożytnych mistrzów absurdu, Gombracego i Witkowicza. Kierował się w stronę Starego Rynku, przy którym znajdował się interesujący go lokal. Wylądował na jednym z kryształowych dachów, płosząc spore stado nietoperzy, które otoczyły go przez chwilę przyjaznym kręgiem, a potem zniknęły. Wsiadł do obrośniętej roziskrzonymi pnączami windy i błyskawicznie zjechał wprost na ulicę.
Idąc przez rynek, obserwował wałęsających się ludzi i stwierdził z ulgą, że naprawdę widzi świetnie w ciemnościach. Połyskujące tu i ówdzie, przyklejone do murów i drzew plazmowate nocoświetliki były przecież bardziej ozdobą niż rzeczywistym oświetleniem. Zabłąkany tutaj między dniem a nocą jakiś nieszczęsny słonecznik nie mógłby się sprawnie poruszać bez noktowizorów. Oczywiście nie było nikogo takiego. Domy, w których spoczywały swietlaki, spowijał na zewnątrz gęsty mrok, chociaż od środka żarzyły się pewnie oślepiającym blaskiem solariów.
Na wybiegu było sporo chińskich prostytutek płci obojga, półobnażonych mimo niskiej temperatury. Zapewne klony lub androidy. Rumuni wyróżniali się z tłumu masą kosztowności, noszonych na wszystkich możliwych częściach ciała. Widział najróżniejsze stroje, od powiewnych tunik i przepasek biodrowych po haftowane fraczki i koronkowe krynoliny. Eklektyczne gusta Polaków dopuszczały każdy rodzaj ekstrawagancji. Ulice porastała gęsta, soczysta trawa, domy były całe w bluszczach. Z gałęzi ogromnego drzewa zwisał kilkumetrowy wąż boa. Gdzieś w gęstwinie ulicy Długiej mignęły ślepia i płowa cętkowana sierść jakiegoś dużego kota. Lampart? Oczywiście sztuczne i całkowicie niegroźne maskotki, w pierwszej chwili dosyć trudne do odróżnienia od autentycznych zwierząt. Podobnie jak wielkooki puchacz, zasiadający na szyldzie "V-Empire". Pohukiwanie różnych gatunków sów dawało się zresztą słyszeć cały czas.
Stał przed drzwiami do knajpy, którą mu wskazał Sacharow. Z głębi prowadzącego do wnętrza tunelu wynurzył się upiornie chudy, wysoki osobnik w długiej, czarnej pelerynie ze sterczącym kołnierzem. Wyglądał jak postać ze śmiesznych staromodnych horrorów, które czasem odtwarzał jakiś dwuwymiarowy bioskop. Tak mniej więcej dawni ludzie wyobrażali sobie demony nocy.
- Witaj, nieznajomy - zasyczał odźwierny cichutko, posługując się eurokodem. - Przyszedłeś do nas podziwiać księżyc?
- Księżyc, umarłych słońce - odparł Azimow po polsku, cytując jednego z nadal tu cenionych antycznych poetów.
Na to hasło wampirzy portier uśmiechnął się obiecująco i usuwając się na bok, zaprosił gościa uprzejmym gestem do środka.
Pokonawszy wilgotny, zarosły pajęczynami, omszały tunel Kola znalazł się na wielkim podwójnym dziedzińcu starej kamienicy, pełnej porośniętych bluszczem balkonów i loggii, do których prowadziły liczne schodki z grubych powrozów. Jeden z najwspanialszych lokali nocnej stolicy ucharakteryzowany był na staromodny cmentarz. Pełno w nim było autentycznych bądź odtworzonych grobowców, niekiedy w całości, niekiedy we fragmentach. Podobno przed Wielkim Podziałem knajpa ta nosił nazwę Lapidarium i zawsze była pełna tych kamiennych zabytków, których z czasem przybywało. Część gości rozsiadła się w kryptach, inni woleli bawić się na świeżym powietrzu, wionącym, jak się detektywowi wydało, zimnem grobów, aromatem zeschłych liści, gnijących kwiatów i zaduszkowych zniczy. Tutaj muzyka nocy składała się nie tylko z sowich pohukiwań, ale mieszała się także z okrutnym krakaniem kruków i wron, histerycznym krzykiem pawi, uporczywym wyciem wilków. Bywalcom tego miejsca najwyraźniej bardzo odpowiadała, panował bowiem nastrój ekstatycznego rozbawienia. Twarze poznaczone żyłkami i upiększone przez wizażystów nocnymi makijażami, ciemne w większości stroje i srebrna biżuteria przypominały Koli fatalnie dlań zakończony bal u babuszki Sacharowej. Teraz jednak, dzięki zaaplikowanym mu przez jej syna wywarom ze specjalnych ziół oraz innym magicznym zabiegom, zmieniał się, stawał się jednym z nich. Zyskiwał nową ostrość widzenia i słyszenia rzeczy niedostępnych dla zwykłego śmiertelnika. Szepty nocników i nocnic brzmiały teraz niczym ożywiony gwar, a zaciekawione spojrzenia, które złowił, idąc do sarkofagu pełniącego rolę baru, wybuchały na jego ciele jak zimne ognie. Teraz przynajmniej nie miał wątpliwości, że zamówi swój ulubiony obecnie koktajl, "Świeżego Młodzika".
Upił nieco pobudzającego napoju i poczuł, że przepełnia go żar. Odczuwał wszystko intensywniej, stając się tiomnikiem. Powiódł raz jeszcze wzrokiem po nocnej zgrai, zastanawiając się, czy jego tęczówki są już tak samo żółte jak u większości obecnych. Poszukiwał punktu zaczepienia, osoby, którą mógłby wypytać bez wzbudzenia podejrzeń. Musiał przyznać, że szczęście mu sprzyja. W jednej ze zrujnowanych mogił dostrzegł osobnika, którego twarz wydała mu się porażająco znajoma.
Stanowił wspaniały okaz udanego klona. Odziany był w kostium z czasów, kiedy żył naprawdę. Bogato haftowany i zdobiony szamerunkami taftowy frak oraz pantofle a'la Artois, ze sprzączkami wysadzanymi drogimi kamieniami. Marmurkowe pończochy miały pozłacane podwiązki, kamizelkę z satyny zdobił bajecznie kwiecisty wzór. Kapelusz z piórami okrywał jego kruczoczarne włosy, zaplecione po męsku w przypudrowane i wyperfumowane warkoczyki. Wyglądał jak napuszony kogut lub pajac z petersburskiej maskarady. A jednak jego imponująca sylwetka czyniła imponujące wrażenie. Nad głową jak nad bagniskiem unosił się sinoblady błędny ognik. Znamionował mroczną aurę oraz potężną moc. Wszczepiony w organizm Koli barwinek większy, vinca maior, zwany też fiołkiem czarownika, gdyż był częstym składnikiem napojów miłosnych i odpędzał złe duchy, ostrzegał go już nieznacznym drżeniem całego ciała, że ma do czynienia z wielkim i niebezpiecznym magiem. Azimow mimo to zbliżył się bez wahania. Zgodnie z instrukcją Sacharowa zrobił gest znany jedynie wyżej wtajemniczonym. Tamten odpowiedział podobnym i pochylił się ku przybyszowi z niewymuszoną atencją.
- Piękna noc, hrabio de Fenix - powiedział Kola nieco schrypniętym głosem.
Twarz hrabiego zmieniła się w mgnieniu oka. Pojawił się na niej przez chwilę wyraz zakłopotania i niepewności.
- Piękna, piękna - zaskrzeczał. - Nie mam przyjemności znać pana, ale zwracaj się do mnie moim właściwym imieniem.
- Wybacz i pozdrowiony bądź, Wielki Kofto - poprawił się natychmiast detektyw, skłaniając głowę z szacunkiem.
- Tak już lepiej - pochwalił udobruchany mag. - Po akcencie poznaję, że jesteś poddanym cara Wszechrosji, wybaczam ci zatem twój błąd. Wiedz jednak, że tu, w Warszawie, jestem znany jako Alessandro Cagliostro. Ta powierzchowna zmiana nie dotyczy wszakże mego hrabiowskiego tytułu.
Rozparł się wygodnie na ławeczce i na jego krągłym obliczu znowu zagościł spokój.
- Zasiądź przy mnie i czuj się także pozdrowiony. Rad bym jednak wiedzieć, z kim rozmawiam.
- Nikołaj Iwanowicz Azowskij - przedstawił się Azimow. Oczy hrabiego zabłysły. Znowu nieco się uniósł.
- Ach, czyżby pochodził pan z rodu kniaziów Azowskich? Przecież wymarli oni w zamierzchłych czasach.
- Jestem ich ostatnim potomkiem - oznajmił skromnie detektyw.
- Zaszczyt to dla mnie i honor - stwierdził Wielki Kofta. - Tym milej będzie, kniaziu, spędzić z tobą wieczerzę. Mam nadzieję, iż nie ostatnią, hę, hę - dodał z filuterną iskierką w oku.
Złowił pytające spojrzenie kniazia i pospieszył z wyjaśnieniem.
- Pozwól, że ci przedstawię moje najlepsze medium, a zarazem drogą małżonkę, Lorenzę. Wybacz, że nie będzie z nami prowadzić konwersacji ani też twarzy swej nie pokaże, lecz odkąd zamagnetyzowałem ją w Petersburgu, znajduje się w śnie kataleptycznym, z którego budzi się jedynie po to, by objawić mi słowa Najwyższej Istoty.
Uwagę detektywa już od pewnego czasu przykuwała zagadkowa postać towarzyszki hrabiego. Dama była odziana znacznie skromniej niż jej towarzysz, w robron z surowej krepy bez ozdób. Twarz i dekolt spowijał gęsty woal żałobnego muślinu. Siedziała sztywno i nieruchomo niczym nakręcana lalka, podnosząc tylko czasem mechanicznym gestem kielich do ust. Przez moment wydało się Koli, że rozpoznaje majaczący za woalką profil, lecz było to chyba złudzenie.
- Pan mnie nie poznaje, ale ja widziałem pana w Petersburgu, Wielki Kofto - zaczai ostrożnie Kola.
- Ach, tak? - zainteresował się uprzejmie Cagliostro. - I gdzie to było?
- Ostatnia biała noc w tym roku. Wyspa Kamienna. Podziemia pałacu Sacharowów - informował Azimow. -Obrzęd wprowadzania nowej adeptki do loży.
- Był pan tam wtedy, kniaziu? Proszę mi zatem darować, że sobie nie przypominam.
- Powiedzmy, że obserwowałem cały rytuał z miejsca, gdzie byłem pewien zupełnego incognito - oznajmił detektyw.
- Cóż - mruknął mag z odcieniem niezadowolenia -wielu naszych braci z wyższych sfer woli stać na uboczu i przypatrywać się tylko, nam pozostawiając część praktyczną zadania, że się tak wyrażę. Obserwatorzy, teoretycy, sympatycy, hę, hę! Zapominają, jak potężną bronią filozofa jest doświadczenie.
- Wezmę tę uwagę do serca, drogi hrabio - rzekł Kola z miną skarconego chłopaczka.
- Ależ, kniaziu, to się nie odnosiło do pana! Mag zamachał tłustymi dłońmi, lecz wewnętrznie promieniał i nadymał się jak wielka ropucha.
- Proszę mi zdradzić, Wielki Kofto - rzekł z cicha Kola, starając się opanować drżenie głosu - czy ta dziewczyna, blondynka...
- Spodobała się panu? - wpadł mu w słowo Alessandro z obleśnym uśmiechem zawodowego stręczyciela. -Niestety, obecnie jest całkowicie niedostępna.
Kola z trudem stłumił westchnienie ulgi.
- A więc żyje.
- Oczywiście, że żyje i znajduje się w położeniu znacznie lepszym niż którykolwiek z nas. Za kogóż pan nas ma, kniaziu, za rzeźników? Może i prawda, że carewicz jest w swoich potrzebach nienasycony, a nawet nieobliczalny, ale udaje się od czasu do czasu wyperswadować mu pewne rzeczy.
- Czy Dymitr nadal się nią interesuje?
- Widzę, że przebywa pan już od dłuższego czasu za granicą - odparł hrabia. - Dziwne, prawda? Określenie granica nadal się utrzymuje, chociaż jedyna realna europejska granica pozostała na Uralu. Nasz uroczy Dymitr -ciągnął, nie doczekawszy się odpowiedzi - jest, jak już wspomniałem, nienasycony, a więc niestały w żądzach i uczuciach. Zresztą batiuszka Aleksy nie wybaczyłby mu związku z jakąś tam swietlaczką, choćby i najładniejszą. Im ładniejsza, tym większe zagrożenie dla carskiej dynastii. Obecnie znalazł mu znacznie odpowiedniejszą faworytę w osobie Anetki Kareniny. Cały dwór, cały Petersburg o tym plotkuje, a brukowce mają znów o czym pisać.
Więc może ta biedna, głupiutka Marilyn wróciła jednak do domu - pomyślał Azimow.
Uznał, że pora na zmianę tematu. Nim jednak zdążył to uczynić, przeszkodził mu mężczyzna, który dziarskim krokiem zbliżył się właśnie do krypty. Potężnie zbudowany, wysoki nocnik, czarniawy, z krzaczastymi brwiami nad smolistymi oczyma i obwisłym wąsem wokół zmysłowych, pełnych ust. Odziany był w purpurowy kontusz ze złotymi wyłogami. Mózg Azimowa wyprodukował błyskawicznie informację, że chodzi o tradycyjny strój miejscowej szlachty w dawnych wiekach. Uwagę detektywa zwróciły silne, gęsto owłosione dłonie, których palce zdobiły zakrzywione pazury. Alessandro powitał przybysza najmilszym ze swoich uśmiechów.
- Piękna noc, mości Boruto! - zawołał ze szczerym ukontentowaniem. - Pozwól, kniaziu, że ci przedstawię. Pan Boruta Twardowski, główna podpora naszej warszawskiej loży, a przy tym wielki mistrz polskich neotemplariuszy.
Następnie przedstawił kniazia, ignorując całkiem obecność Lorenzy, która zresztą pozostawała całkiem niewzruszona. Panowie przywitali się grzecznym skinieniem głowy.
- Miło poznać jednego z naszych wschodnich braci - rzekł głębokim, dudniącym głosem Boruta.
Usadowił się bez ceremonii obok Cagliostra na podstawie strzaskanej kolumny. Ich potężne postacie nie zmieściłyby się razem na jednej ławeczce.
- Wybrał pan na dzisiejszą noc niezwykle odpowiednie miejsce.
- O tak, niezwykle odpowiednie! - potwierdził z dziwną skwapliwością hrabia.
- Miałem na myśli, że występowała tutaj przecież z powodzeniem rodaczka kniazia - dokończył Twardowski, wyraźnie niezadowolony, że usiłowano mu przerwać.
Kola musiał uznać w duchu ponad wszelką wątpliwość, że szczęście po raz wtóry uśmiecha się do niego.
- Doprawdy? - znakomicie udał zaskoczenie. - Rosjanka śpiewała tu, w "V-Empire"?
- Nie powiedziałem wcale, że śpiewała - sprecyzował Boruta. - Bajecznie wprost tańczyła. Motyw biblijny i wulgarny zarazem.
- Taniec siedmiu zasłon Salonie - wtrącił znowu Cagliostro. - Któżby nie pamiętaj cudnej Samary! Cóż, kiedy zastąpił ją teraz kto inny.
- Jak to? - zdziwił się Azimow. - Więc zrezygnowała z występu, który przyniósł jej sukces? Dlaczego?
- Pewnej nocy po prostu zniknęła - uciął sucho Twardowski. - Zaginął po niej wszelki ślad. Niby normalna rzecz w wielkim mieście. Miała jednak wielu wielbicieli i niejeden próbował ją odszukać. Może wróciła do waszej ojczyzny? Przyjechała do nas, o ile wiem, na studia z zakresu technik uzdrowicielskich, a tańczyła wyłącznie dla przyjemności. Chociaż chwilami wydawało się, że jest w jej tańcu coś więcej. Jakieś świadome okrucieństwo, rodzaj zemsty na mężczyznach. Nie pozwoliła się nikomu zdobyć. Wielu odeszło zawiedzionych.
- Podobno nawet uderzał do niej wasz prezydent - za-szczebiotał Alessandro, lubieżnie przewracając oczami.
Tym razem Kola zdziwił się naprawdę.. W kwaterze Sacharowa nic nie słyszał o żadnym żyjącym polskim prezydencie.
- Jaki prezydent? - zapytał najniewinniejszym tonem, na jaki go było stać.
Spojrzenie, jakim wielki mistrz neotemplariuszy zmierzył skonfundowanego nagłe hrabiego, świadczyło, że strzelił on jakąś gafę. Atmosfera w krypcie stężała. Dwaj rozmówcy Azimowa jakby się usztywnili wewnętrznie.
- Ten, o którym mówimy, nie musi nikogo o nic prosić - wycedził w końcu Boruta po dłuższej chwili niezręcznego milczenia. - A może pan, kniaziu, nie wie, że Polska nie zawsze była konstytucyjną monarchią.
- Ależ ostatni prezydent Rzeczypospolitej przestał nim być przed wiekami - popisał się erudycją Kola, nadal zdumiony.
- I o tym prezydencie właśnie mówimy - oświadczył z całą powagą Twardowski. - Może będziesz miał, kniaziu, okazję zobaczyć go, chociaż nie dla wszystkich spotkania z nim kończą się przyjemnie.
- Mamy wszak wspaniałą pełnię księżyca! - pisnął znowu Cagliostro, odzyskując pewność siebie. - Przyznasz jednak, mości Boruto, że nowa Salonie nie ustępuje w niczym poprzedniej.
Najwyraźniej w żywiole plotek i intryg ten Italo-Francuz czuł się najlepiej. Czego nie można chyba było powiedzieć o zwalistym Polaku, ten bowiem skrzywił się z niesmakiem i zamamrotał coś niezrozumiale do pnącza, które biegło między jego lewym uchem a kącikiem warg.
- W taką noc zawsze mamy pełne ręce roboty - zwrócił się potem do Azimowa, jak gdyby się tłumacząc. - Moje biesy latają po całym mieście, furkoczą nietoperzymi skrzydłami i krzeszą skry spod kopyt, usiłując utrzymać jaki taki porządek. Najtrudniej, jak zwykłe, upilnować wilkołaki.
- Wilkołaki naprawdę istnieją? - spytał z powątpiewaniem Kola.
- Czyżby w Petersburgu nikt nie znajdował rozszarpanych i wyssanych słoneczników, którzy mieli nieszczęście nie dość szybko znaleźć się w swoich solariach? - odpowiedział Boruta pytaniem.
- Owszem - przytaknął detektyw. - Ale u nas przypisuje się takie rzeczy zwykłym złoczyńcom. Zetknąłem się z różnymi przejawami demonicznego zła, lecz nigdy nie spotkałem prawdziwego wilkołaka.
- Ani strzygi, ani inkuba? - pytał dalej neotemplariusz. - To typowa dla Rosjan taktyka udawać, że czegoś nie ma. Ktoś stwierdził ponoć przed wiekami, że u was nieszczęść nie bywa. My, Polacy, nauczeni smutnym doświadczeniem, wolimy mówić całą prawdę sobie i innym. Ty zaś, mości książę, młodym jesteś nocnikiem...
Nie wiesz nawet, jak młodym - zaśmiał się w myślach Kola.
- I niewiele jeszcze widziałeś - kontynuował Twardowski. - Nie zbadałeś prawdziwych głębin nocy. Gdybyś pozostał dłużej w Polsce i chciał przestudiować owe zagadnienia, zapraszam do mego zamczyska w Łęczycy albo do pracowni na krakowskich Krzemionkach.
- Jego Świątobliwość zezwala ci na owe piekielne i bluźniercze doświadczenia? - zapytał słodziutko Cagliostro.
Poważny dotychczas Boruta zarechotał niespodziewanie, bijąc się włochatą i pazurzastą łapą po udzie.
- A cóżby zrobiła Stolica Apostolska bez moich śląskich kopalń? Bez mojego złota i srebra? W tym jednym przynajmniej kościół katolicki nie zmienił się do dziś. Zatem, kniaziu, zapraszam w moje skromne progi, jeśli wola.
- Dziękuję - odparł Kola układnie. - Nie omieszkam skorzystać. Przy okazji: chciałbym dowiedzieć się, czy to prawda, że tutejsze określenie tiomników oznaczało dawniej dosyć śmieszne nocne naczynie?
Polak skrzywił się po raz drugi.
- Istotnie, tak było przed Wielkim Podziałem - przyznał z niechęcią. - Dzisiaj jednak mało kto o tym pamięta, chyba że ma pan na myśli głupkowate kawały słoneczników.
Grymas ust Boruty przerodził się w dziwny uśmiech. Lorenza nagle poruszyła się tak gwałtownie, że upuściła kielich, który stoczył się z brzękiem na kamienną posadzkę krypty. Boruta i Cagliostro jak na komendę odwrócili głowy w stronę zawieszonego u wylotu tunelu wielkiego
zwierciadła, pokazującego przybywających nowych gości Ich nozdrza rozdęły się i wydłużyły, zaczęli węszyć. Podobnie uczynili niemal wszyscy w lokalu.
- Lorenza odbiera silne pole fluidów - stwierdził hrabia. - Czyżby przybywał? - spytał nie wiadomo kogo. -Pora jest odpowiednia, godzina wiedźm i upiorów. Zaraz rozpocznie się...
- To on, bez wątpienia - przerwał Boruta. - Jednak go zobaczymy. Ty zaś, kniaziu rosyjski, patrz w to magiczne zierkało, a ujrzysz coś ciekawego. Swoje przeznaczenie, być może.
Węch Koli nic mu jeszcze nie zdradzał, chyba tylko bardziej intensywny zapach luboru, większość bowiem obecnych prędko zapaliła stymulujące i uspokajające zarazem papierosy. Pobudzona intuicja zapowiadała nadejście czegoś lub kogoś naprawdę wyjątkowego. Za radą polskiego magnata wpatrzył się w zwierciadło.
Przed wejście do "V-Empire" zajechał ogromny czarny karawan, ciągniony przez czwórkę prawdziwych karych koni z pióropuszami na łbach. Rumaki zatrzymały się precyzyjnie i równocześnie, chociaż nikt nie wydał im komendy ani nie ściągał cugli. Nikt bowiem tym pojazdem nie powoził. Karawan zachwycał bogactwem ozdób i kościotrupimi figurami na rogach, dzierżącymi latarnie. Dach wieńczyła wspaniała plątanina wykonanych ze srebra chryzantem, kalii i asfodeli, tworząc jakby koronę. W taflach kryształowych szyb zdawały się odbijać wszystkie nocne szaleństwa stolicy. Wewnątrz zwieszały się grube zasłony z bogato wyszywanej krepy. Rozsunęły się właśnie, poruszone czyjąś siłą woli, odsłaniając trzy trumny, ozdobione również czaszkami i żałobnymi girlandami. Środkowa i największa z nich, spoczywająca na czymś w rodzaju katafalku, otworzyła się powoli i oczom wszystkich ukazał się spoczywający w niej szczupły mężczyzna we fraku. Uniósł się sztywno z purpurowego atłasowego posłania i rozejrzał dokoła, jakby dopiero teraz zbudzony ze snu. Odskoczyły wieka dwóch pozostałych trumien. Spoczywały w nich kobiety w balowych sukniach. Obie również zbudziły się i uniosły, a wówczas mężczyzna podał im dłonie w białych rękawiczkach i cała trójka wysiadła z karawanu, tak jak każde eleganckie towarzystwo wysiadające z karety bądź chiroptera. Gdy weszli do tunelu, obraz zwierciadlany zamazał się i Kola nie zobaczył, co się stało z tym szczególnym pojazdem, odjechał czy pozostał w pobliżu.
Wszyscy goście oraz kelnerzy "V-Empire" wpatrywali się z napięciem w wylot tunelu. W knajpie zapadła cisza absolutna i na pewno jakiś powieściopisarz wspomniałby w tym momencie coś o bzykaniu komara. Niestety, nie słychać było nawet tego maleńkiego krwiopijcy. Po, jak się zdawało, nieskończenie długiej chwili trójka nowo przybyłych pojawiła się na dziedzińcu. Trzymany przez obie damy pod ramiona mężczyzna przystanął i powiódł wzrokiem po zebranych, z których niejeden wstrzymał oddech. Kola miał okazję przyjrzeć mu się teraz nieco dokładniej.
Mężczyzna nie imponował posturą, był raczej niewysoki. Miał pociągłą i niezwykle piękną twarz bez śladów makijażu. Skóra wprawdzie blada, lecz idealnie gładka jak z alabastru. Wspaniałe, ogromne, głęboko osadzone ciemne oczy, których tęczówki przybierały chwilami odcień czerwonawy, mogły zniewolić każdego. Usta nie były sine, lecz karminowe, jakby napęczniałe krwią, i na pewno nie była to zasługa szminki. Kruczoczarne, wijące się w pierścieniach włosy spięte były na karku brylantową broszą i zebrane w gruby warkocz. W prawej dłoni przybysz trzymał wachlarzyk z pawich piór. Była to raczej zabawka niż cokolwiek innego, przecież panowała niemal polarna noc. Nie było wątpliwości, że Kola miał właśnie okazję ujrzeć jednego z legendarnych, rzadko spotykanych okazów tiomników naczelnych. W jego sercu i mózgu zamigotało na chwilę nieczęsto tam goszczące uczucie strachu.
Towarzyszące strzygoniowi damy były bliźniaczo do siebie podobne i w tym samym młodym, lecz trudnym do określenia wieku. Nie były ostrzyżone jak większość noc-nic, nosiły po męsku długie włosy, podobne do loków ich pana, tyle że rozpuszczone, opadające swobodnie na ramiona i do połowy nagich pleców. Oczy, podkreślone sinymi cieniami, migotały jak półksiężycowe sierpy. Usta lśniły jak wielkie zielone topazy. Chłodna uroda sióstr przywodziła na myśl martwy urok pradawnych posągów. Zapewne dla odróżnienia jedna z nich założyła suknię srebrną, druga poprzestała na popularnej czerni.
- Były dwie siostry, Noc i Śmierć... - szepnął nagle Boruta, cytując fragment jakiegoś wiersza.
W tym momencie strzygoń odezwał się przyjemnym w brzmieniu, lecz przenikającym do samych trzewi głosem:
- Piękna noc wszystkim.
- Piękna, piękna - zaszemrano czołobitnie wokół.
Przybyły zdecydował się właśnie, kogo tej nocy zaszczyci swym towarzystwem. Dostrzegając kłaniających mu się z uprzedzającą grzecznością Cagliostra i Twardowskiego, ruszył prosto w stronę krypty, uwalniając się z objęć przyjaciółek i wachlując się po drodze namiętnie. Gdy stanął u wejścia, siedzący poderwali się z miejsc wszyscy, z wyjątkiem Lorenzy.
- Witajcie w imię ciemności - rzekł strzygoń. - Spostrzegłem tutaj potężne duchy, które, jak ufam, nie odmówią mi swego towarzystwa.
- A któż by śmiał odmówić - mruknął pod nosem Twardowski.
Spiczaste ucho strzygonia oczywiście wychwyciło tę uwagę, lecz on najwyraźniej nic sobie z niej nie robił, zwrócił się bowiem z czarującym, choć nieco złowrogim uśmiechem do magnata.
- Zawsze się dobrze rozumieliśmy, mości Boruto. Wciąż ta sama szlachecka rogata dusza! Wciąż jeszcze latasz na kogucie po Krakowie i rozrzucasz złoto durnym słonecznikom, niepokojąc Jego Transylwańską Świątobliwość i całe Święte Oficjum? Wiem, to było dawno. Czy mógłbyś przedstawić mnie temu interesującymi młodzieńcowi?
Chodziło o Kolę, który struchlał, chociaż usiłował tego nie okazywać. Mógł się przy tej okazji przekonać, że zmiany fizyczne znacznie wyprzedzają w tym wypadku transformację psychiczną.
- Z diabelną przyjemnością - odparł dwornie Boruta. - Panie prezydencie, pozwól, że przedstawię kniazia...
- Adam Jarowit - przerwał niecierpliwie strzygoń.
Zdjąwszy rękawiczkę wyciągnął cienkopalczastą dłoń w stronę Azimowa. Długie paznokcie połyskiwały, jakby były wykonane z opalizującego szkła. Kiedy detektyw ujął tę wytworną kończynę, owionął go chłód od czubka głowy do pięt.
- To zaś moje dwie przyjaciółki, Selene i Hekate - dodał prezydent, wskazując niedbale swoje towarzyszki.
Dziewczyny wykonały równocześnie głęboki dyg jak na dworskim raucie. Nie zdradzały ochoty, aby całowano ich dłonie w długich po łokieć rękawiczkach. Kola zastanawiał się, czy mają równie ładne paznokcie jak ich przyjaciel. Tymczasem kelnerzy przynieśli dodatkową ławeczkę, pokrytą purpurowym kobiercem, na której cała trójca usiadła. Azimow odnotował z pewnego rodzaju satysfakcją, że prezydent także preferował "Świeżego Młodzika". Selene i Hekate zadowoliły się "Krwawą Marą".
- Kniazia?... - spytał Adam po chwili milczenia i trzepotania wachlarzykiem, zwracając czerwone oczy po kolei ku obecnym w krypcie mężczyznom.
- To kniaź Nikołaj Iwanowicz Azowskij - pospieszył z wyjaśnieniem Cagliostro.
- Azowskij - powtórzył Jarowit, przypatrując się Koli uporczywie. - Wieki temu znałem jednego z kniaziów Azowskich. Może ojciec albo dziadek pański. Jasnowłosy i niebieskooki jak ty, mój książę. Ten lazur wciąż przebija przez żółty filtr, więc masz tęczówki zielonkawe jak fale Morza Azowskiego. Kiedyś, za młodu, mogłem oglądać je w dzień bez antysolarów. Młodość... Ile pan ma lat?
- Trzydzieści jeden - oznajmił Azimow.
- Jaki młody! - zawołał prezydent. - Chociaż za moich czasów był to męski wiek. Dzisiaj jednak nawet w porównaniu z większością najstarszych nocników jestem duchowo zgrzybiałym starcem.
- Czego nie widać - zaryzykował Kola.
Jarowit strzepnął znów wachlarzykiem i roześmiał się chyba szczerze, ukazując nieporównanej białości zęby, a szczególnie długie, ostre kły.
- Dziękuję za komplement, kniaziu. Skutek odpowiednie diety, którą stosuję od lat. Wiedziałem od samego początku, że jest pan miłym, dobrze ułożonym młodzieńcem.
- A jednak jest w nim jakiś fałsz - odezwała się niespodziewanie dźwięcznym głosem Selene, wpijając w Kolę magnetyczne spojrzenie wiedźmy.
Wśród zebranych nastąpiło pewne poruszenie. Na czoło Koli wystąpił zimny pot. Wytrzymaj! - tłukło się w mózgu ostrzeżenie. - To tylko próba sił.
- Co pani ma na myśli? - spytał prędko Cagliostro, zaintrygowany w najwyższym stopniu.
- Nie potrafię tego określić - odparła dziewczyna. -Coś w świadomości kniazia sprzeciwia się mojej woli i nie pozwala jej przeniknąć do końca. Jakby lęk... Czy pan się nas boi? - zwróciła się do najbardziej zainteresowanego.
- Nie boję się nikogo ani niczego - powiedział Kola, starając się wypaść wiarygodnie. - Czy rzeczywiście to właśnie pani wyczuwa?
- Może się mylę - mówiła z namysłem Selene. - Może nie strach, tylko nie dokończony jeszcze proces duchowego dojrzewania. Jest jak dziki owies. Wciąż sieje i trwoni energię na prawo i lewo. Czuję, że jeszcze do niedawna byłeś kimś innym, dlatego wciąż do nas nie pasujesz. Idziesz własną drogą, pragniesz robić coś niezwykłego, niewyobrażalnego nawet dla nas. Nie zawsze jednak trzeba postępować niezwykle - ciągnęła w dziwnym natchnieniu. - Nawet mniej ważne działanie stanowi cząstkę postępu...
- Naszą wróżkę porywa wieszczy szał - skonstatował nieco zaskoczony prezydent. - A może miłosny?
Azimow poczuł, że znalazł się pod urokiem tej dziwnej dziewczyny. Zrozumiał, że nie jest mu wroga. Wyczuwał w niej coś bliskiego, dobrze znanego, czego jeszcze nie potrafił określić. Obawa przed demaskacją zniknęła, intuicja podpowiadała, że trzeba wróżce zaufać i dalej prowadzić grę.
- Kim jesteś, Selene? - zapytał, patrząc jej śmiało w oczy. - I dlaczego mówisz mi takie rzeczy?
- Może jestem tą, której szukasz - odpowiedziała. -
Ale będziesz mnie jeszcze musiał długo szukać. Tymczasem pamiętaj, że uleczy cię z twoich niepokojów dziki owies.
- Oto fachowa lekarska porada! - wtrącił Jarowit, najwyraźniej pragnący obrócić całe zajście w żart. - Trzeba ci wiedzieć, kniaziu, że Selene czuwa nad moim zdrowiem, a zwłaszcza spokojem wewnętrznym. Miał pan okazję wypróbować jej zdolności, jakkolwiek rzadko się nimi chwali przed obcymi. Widocznie wyczuła w tobie bratnią duszę.
- Och, kniaź z pewnością jest kimś wyjątkowym - za-syczał Cagliostro, niezadowolony, że już od dłuższego czasu nikt mu nie poświęca uwagi.
- A właśnie, kochany Alessandro - zauważył go wreszcie prezydent, chociaż w jego głosie przebijała kpina - czy nadal mamisz naiwnych ludzi swymi oszukańczymi trikami?
- Wybaczam ci, panie, ignorancję - odparł mag urażonym tonem. - W tych sprawach masz w porównaniu ze mną wiedzę małego dziecka.
- Czyżby? - zaśmiał się strzygoń, co przypominało zgrzytnięcie noża po szkle. - Może się w tym względzie zmierzymy?
- Gdybym tylko zechciał - oświadczył wyniośle Alessandro - mógłbym wprawić cię w drżenie.
- Jak? Sprowadzając na mnie gorączkę?
- Czymże gorączka dla Cagliostra, który włada duchami?
- Czymże są twoje głupie magiczne sztuczki dla kogoś, kto przekroczył już dawno granice fizyki i chemii?
- Chemia jest dziecinadą dla wtajemniczonego w sztukę alchemii, ta zaś jest niczym dla władającego duchami - upierał się hardo hrabia. - Ja powierzam swój los mocy, która pozwala mi panować nad możniejszymi ode mnie.
Na takie dictum strzygoń zaczął się śmiać na całego, ale nie był to śmiech wesoły. Kola stwierdził, że czaiło się w nim coś niesamowicie groźnego. Śmiech ten udzielił się jednak prawie wszystkim słuchaczom.
- Nic sobie nie robię z twojej niewiary, bo nie jesteś pierwszym krnąbrnym duchem, którego zdołałem poskromić. Proponuję eksperyment medyczny, a sędzią będzie Selene. Połkniesz dwie dawki dekoktu, ja posmakuję twojej trucizny. Ten, kto umrze, zostanie uznany za wieprza, a nie za maga - zaproponował Cagliostro.
- Uważaj, aby Hekate nie zamieniła cię w jednego ze swoich psów - odparł Jarowit, nie porzucając drwiącego tonu.
Alessandro nagle stropił się, jak gdyby uznał, że ta zabawa idzie za daleko i pora złożyć broń.
- Pani się nie śmieje, mademoiselle? - zwrócił się do Hekate znacznie pokorniejszym tonem.
Istotnie, oprócz Koli nie śmiała się tylko ona. Siedziała zamyślona i smutna, wpatrzona w nieokreśloną przestrzeń. Jej odpowiedź świadczyła jednak, że cały czas przysłuchiwała się uważnie rozmowie.
- A pan by się śmiał, gdyby przyszło panu w tej tragifarsie, zwanej życiem, odgrywać tak niewdzięczną rolę?
Hrabia nie znalazł widocznie odpowiedzi, bo tylko chrząknął i uśmiechnął się nieco bezradnie.
- No, dosyć żartów - zakończył polemikę strzygoń. -Szkoda nocy, tak niewiele jej już zostało.
- Nasza jest noc i oprócz niej nie mamy nic... - zanucił Twardowski jedną z prehistorycznych, nieśmiertelnych piosenek.
W krypcie zapanował nastrój odprężenia. Nawet pokonany Cagliostro rozpogodził się. Kola był zresztą pewien, widząc, jak łatwo zakończyła się sprzeczka, że magowie przekomarzali się w ten sposób dosyć często, pozostając w najlepszej przyjaźni. O ile przyjaźń między tiomnikami była w ogóle możliwa.
Nagle wokół kręgu znajdującego się pośrodku dziedzińca wystrzeliły spod ziemi płomienie i rozległy się, nie wiedzieć skąd, dźwięki upiornej muzyki, przypominającej nieco Taniec szkieletów Saint-Saensa.
- Nareszcie! - syknął strzygoń. - Długo dziś kazano nam czekać. Niech się zjawi Salonie!
Wpatrzył się z natężeniem krwistoczerwonymi źrenicami w płomienny krąg. Wszyscy poszli za jego przykładem. Kola poczuł w chłodnym powietrzu nocy, do którego już zdążył przywyknąć, płynącą przez V-Empire falę gorączki. Ognie nieco przygasły i wtedy ujrzał wśród nich nagą postać, osnutą w różnobarwne szarfy i sznury pereł.
Salome rozpoczęła taniec od zerwania pierwszej zasłony, okrywającej twarz. Wtedy Azimow zamarł. Nigdy jeszcze nie widział równie pięknej istoty. Nikt, kogo spotkał w życiu, nawet Adam czy Selene wraz ze swoją bliźniaczą siostrą, nie mogli się z nim równać. Z nim, gdyż był to młodziutki chłopiec. Sądząc po kolczykach w uszach, prawdopodobnie Rumun. Jego bujne, sięgające pośladków włosy zostały przepigmentowane w ten sposób, że co drugi pobłyskiwał złotem, jak żyłki kruszcu w węglowej skale. Nieco skośne oczy miały barwę brązu i przypominały niezgłębioną, zdradliwą toń. Usta stworzone do całowania, a ciało do pieszczot. Na pewno ideał kochanka. Piękno doskonałe, niebezpieczne, a nawet przerażające. Miało się wrażenie, że ożył jeden z antycznych bogów.
- Blond Valentino - szepnął Jarowit, wymieniając zapewne artystyczny pseudonim tancerza.
Kola spojrzał na niego. Gładkie oblicze strzygonia stężało, alabastrowa skóra napięła się, jakby miała zaraz pęknąć. Oczy wyszły nieomal z orbit. Wysunął spomiędzy karminowych warg długi język i oblizał łakomie usta. Kły stały się jeszcze dłuższe, jak u tygrysa polującego na jakieś miłe, delikatne zwierzątko. Ze wszystkimi w lokalu działo się coś podobnego.
To, co wydarzyło się później, Kola pamiętał już tylko przez mgłę. Często śniła mu się owa historia i wtedy budził się z krzykiem.
Valentino tańczył, zrzucając kolejne zasłony, siejąc wokół perłami, przypominającymi jakby zastygłe łzy albo spermatocyty. Umysłem Koli zawładnęło upojenie, oszołomienie i było mu z tym bardzo dobrze. Spoglądając na kolejne skoki i obroty tancerza, na jego podniecające gesty, zrozumiał, że pragnie go posiąść, stać się z nim jednością. Czyżby znalazł zagubioną gdzieś miłość? Od dawna nikogo nie kochał, nigdy też nie miał uświadomionych skłonności do chłopców, przez co w szkole i w armii uchodził nawet za dziwaka. Ogarnęła go chęć wtopienia się w gorące, spocone ciało, całowania wilgotnych warg... Kiedy Blond zerwał ostatnią przepaskę, triumfalnie odsłaniając pokaźnych rozmiarów męskość, całym jestestwem Koli zatargał ból, niby wspomnienie najwyższej rozkoszy.
Płomienie zgasły i nagi chłopak znikł równie nagle, jak się zjawił. Kola rozejrzał się wokół nieprzytomnie, uświadamiając sobie z trudem, że w krypcie nie ma już ani Bo-ruty, ani Jarowita z przyjaciółkami. Cagliostro mówił coś, nie wiadomo co. Dopiero po chwili dotarło do niego, że proponował mu udział w znacznie ciekawszym widowisku.
- Niech tam słoneczniki bawią się w swoje prymitywne gry wirtualne - prawił jak zza grubej szyby. - Nic nie zastąpi prawdziwej, żywej istoty. Więc jedźmy i pijmy!
Tak właśnie powiedział: "Jedźmy i pijmy". Nim Kola zdążył się zastanowić nad znaczeniem owych słów, wrota krypty zatrzasnęły się i zjechali na dół jak w windzie. Potem szli długo niskimi, mrocznymi lochami, w których czasem wyznaczał drogę jakiś nocoświetlik. O ich stopy przyjaźnie ocierały się szczury. Dotarli wreszcie do sporej sali, której sklepienia ginęły w ciemnościach.
- Jesteśmy pod Zamkiem Królewskim w dawnej świątyni masonów - informował go szeptem Cagliostro. - I pomyśleć, że ileś tam metrów nad nami Jego Szwedzka Mość, Carolus Gustavus, nie ma bladego pojęcia o tym, co się tutaj dzieje!
Półświadomego Kolę niezbyt poruszyła ta informacja. Wokół stała ciżba ludzi w czarnych pelerynach, niektórzy zamaskowani albo kryjący twarze w kapturach. Wyposażenie loży było podobne jak w Sankt Petersburgu. I tutaj salę wypełniały czarne sztandary, cyrkle, kielnie, czaszki, kości piszczelowe, talizmany. Tutaj jednak kamienny ołtarz podtrzymywały figury czarnych kozłów. Hierofant kierujący obrzędem nosił także rogatą maskę, trochę śmieszną, trochę przerażającą. Gdy się odezwał, Kola rozpoznał głos Boruty Twardowskiego.
- Na chwałę ciemności i tego, który został strącony w otchłań, aby stamtąd królować nad nami, rozpocznijmy ten obrzęd. Gloria in profundis Satani! Laus Satani!
- Laus Satani! - powtórzyli zebrani.
Zapalono czarne świece i kadzielnice, w których zaczęły się tlić, wydając upajającą woń, ruta, rozchodnik i bieluń, jak podpowiedział Koli wyostrzony węch.
- Przyprowadźcie adepta - rozkazał Boruta.
Przez tłum przebiegł orgiastyczny dreszcz, taki sam jak przed chwilą, a może godziną, Kola nie był pewien, ile czasu upłynęło tam na w górze podczas tańca Salome. Wśród rozstępującego się tłumu Selene i Hekate przyprowadziły ofiarę. Był nim Blond Valentino. Sprawiał wrażenie, że jest pod wpływem środków odurzających, może szaleju. Na pytania hierofanta odpowiadał jednak sensownie, zgodnie z oczekiwaniami. Jego nagie ciało, natarte połyskliwą maścią, wyglądało jeszcze bardziej kusząco. Był w sposób widoczny fizycznie podniecony tym, co go czeka.
Ceremoniał odpowiadał z grubsza temu, który detektyw poznał już u Sacharowów. Mimo utrzymującego się odurzenia, Kola nie mógł się oprzeć wrażeniu, że cała ta parodia mszy jest po prostu nudna i wszyscy otaczający go nocnicy są też odrażająco nudni, nudni, nudni... Zamknięci wciąż w tym samym jałowym kręgu przemocy i lubieżności. Jego ludzka natura szaraka widocznie całkiem w nim jeszcze nie umarła.
Kiedy kapłan skaleczył szyję i pierś chłopca, wśród uczestników obrzędu rozległy się tęskne westchnienia i zdawało się, że za chwilę wszyscy rzucą się na ofiarę. Tymczasem Boruta ułożył młodzika na ołtarzu twarzą ku ziemi i w chwili, gdy pochylił się nad nim, aby rozpocząć rytualny akt sodomii, powstrzymał go uścisk żelaznej dłoni na ramieniu. Nie była to jednak dłoń Azimowa.
Obok ołtarza wyrósł nagle Jarowit. Jego czerwone ślepia gorzały gniewem, zdawało się, że sypią skry.
- Jak śmiesz go dotykać! - zawył, potrząsając Boruta jak kukłą. - A wy...
Potoczył wściekłym wzrokiem po cofających się z przerażeniem nocnikach.
- Sądziliście, że będzie należał do was?! Nic z tego! On jest mój! I tylko mój!
- Ty nigdy nikogo nie kochałeś! - krzyknął w odpowiedzi Twardowski i wczepił się pazurzastymi łapami w gardło strzygo nią.
Zwarli się i poczęli miotać wokół ołtarza niczym dwa demony. Wywołało to kompletny zamęt wśród zgromadzonych. Niektórzy chcieli rozdzielić walczących, inni ich powstrzymywali.
Azimow działał teraz szybciej niż myśl. Przewrócił ogromny świecznik na okrywającą ścianę kotarę, która w jednej chwili zajęła się ogniem. W próbujących go zatrzymać nocników cisnął kadzielnicą, wywołując wrzaski bólu i przerażenia. Potem zręcznie ominął głównych zapaśników i wskoczywszy na stopnie ołtarza pochwycił bezwładne ciało Valentina, który chyba zemdlał. Trzymając chłopca w ramionach, kilkoma skokami przedarł się przez szalejący tłum i już po chwili biegł, ile sił w nogach, podziemnym korytarzem. Nie był pewien, czy pędzi we właściwym kierunku, ale zdał się na łut szczęścia i intuicję. Musiał dostać się do chiroptera, zanim Boruta, spostrzegłszy, że mu wydarto ofiarę, wezwie swoje biesy. I zanim na rozkaz Jarowita bogini nocy Hekate spuści ze smyczy wilczury.
Słyszał za plecami tupot i chrapliwe wrzaski pogoni. Spostrzegł jakieś schody i wbiegł na nie bez namysłu, modląc się w duchu do zapamiętanej z dzieciństwa złotej ikony, aby u wylotu znalazł otwarty właz. To była naprawdę dobra noc. Jednym szarpnięciem otworzył drzwiczki i znalazł się znowu na pustoszejącym już dziedzińcu "V-Empire". Przemknął niczym widmo przed oczami zdumionych kelnerów i nielicznych gości. Kilka minut później był już przy windzie. Niestety, właśnie odjechała, niknąc na wysokościach gmachu. Kola przerzucił ciało chłopaka przez lewe ramię. Czepiając się bluszczu i lian, począł piąć się do góry z piętra na piętro niczym goryl ze zdobyczą lub Tarzan ze swoją Jane. Wypożyczył raz holograficzną wersję tej starej bujdy.
Spodziewał się, że lecące przez ręce ciało tancerza będzie mu ciążyło, lecz ze zdumieniem stwierdził, iż dla niego jest lekkie jak piórko. Z godziny na godzinę przybywa mi nadludzkich mocy - skonstatował. Toteż bez specjalnego wysiłku i krzty zmęczenia dotarł w końcu na dach. Tutaj czekała nań niemiła niespodzianka. Jego chiropter płonął, rozlatując się na zwęglone strzępy, które porywał wiatr. Zanim zdołał zrozumieć, co się stało, drogę zastąpił mu Alessandro Cagliostro, alias hrabia de Fenix. Z płonącą żagwią w jednej dłoni i błyszczącą klingą w drugiej.

Czuję lubieżne drgania tworzenia, czuję bełkoczące szepty miłosne Ziemi - hermafrodyty świętej, samczej dziewicy, otulonej w ślubne zwoje nocy. A jak bogato obsiana złotymi plemnikami. Jak ciemna jest i głęboka!
Stanisław Przybyszewski Requiem Aeternam

5. Świeży młodzik


- Witam ponownie, drogi kniaziu - zasyczał hrabia de Fenix z diaboliczną uciechą. - Nie możemy się jakoś tej nocy od siebie uwolnić. Z podziemi zamkowych umknął pan tak szybko... Bałem się, że pana nie dopadnę. Na szczęście Lorenza jest rzeczywiście wspaniałym medium.
Kola podążył za jego spojrzeniem i dostrzegł w okolicach wieżyczki zdobiącej zwieńczenie budowli postać, którą wziął w pierwszej chwili za posąg. Kobieta w czarnej krynolinie stała nieruchomo jak zjawa. Niewiele myśląc Azimow złożył nagie, bezwładne ciało chłopca na kryształowym dachu, potem błyskawicznie wydobył żądło z pochwy. Ostrze odbiło się złotym refleksem w żółtych źrenicach hrabiego.
- Dlaczego zniszczyłeś mój pojazd? - warknął detektyw, ruszając w stronę intruza.
- Bo mnie o to proszono - odparł nie speszony Alessandro. - Twardowski kazał zatrzymać cię za wszelką cenę. Jego biesy zaraz tu będą. Muszą zdążyć przed psami Hekate. Wplątałeś się, kniaziu, całkiem niepotrzebnie w rozgrywkę dwóch potęg znacznie silniejszych od siebie. Boruta i Jarowit od dawna rywalizują o tego chłopca. Proponuję ci honorowy odwrót. Oddaj Blond Valentina w moje ręce, a sam zmykaj i nie wtrącaj się w nie swoje sprawy. Zapewniam, że ujdziesz cało.
- Czy nie przyszło wam do głowy zapytać, czego chce Valentino? - nie ustępował Azimow. Hrabia wzruszył ramionami.
- A kogo obchodzi, czego chce takie nic... Warszawska dziwka pragnie każdego, kto potężny i dużo płaci.
- Jak śmiesz! - wrzasnął detektyw.
- Ach, więc nie tylko odruch współczucia, ale wzruszająca historia miłosna - zaśmiał się złośliwie Cagliostro. - No cóż, miłość jest ślepa.
Kola zaatakował z furią. Kiedy ich żądła się zderzyły, sypnęły gęstymi skrami. Hrabia zręcznie parował ciosy, ciągle chichocząc.
- Brawo, kniaziu, brawo. Twój nauczyciel fechtunku nie jadł darmo chleba. Pchnięcie godne mistrza! A co powiesz na...
Azimow cudem uniknął efektownej parady nie lada szermierza. Ich siły były niemal wyrównane. Detektyw czuł jednak, że przeciwnik go lekceważy, i postanowił to wykorzystać. Hrabiemu najwyraźniej zdawało się, że do czasu przybycia posiłków pobawi się z niedowarzonym chłystkiem niczym kot z myszą.
- Nie dbam o rychłą śmierć - plótł dalej Alessandro, czyniąc aluzję do krótkiego żywota klonów. - W końcu życie to hazard... Teraz uwaga!
Ciął straszliwie, niespodziewanie, na odlew. Równocześnie zaatakował pochodnią, lecz tylko lekko osmalił Azimowowi rzęsy i brwi. Kola wytrącił mu łuczywo szybkim ruchem klingi z półobrotu. Dzięki temu manewrowi ostrze hrabiego ledwie drasnęło skórę na gardle. Z rozciętej skóry spłynęła jednak krew, zalewając strumykiem sztywny kołnierzyk i biały gors koszuli.
Azimow skupił część sił swego organizmu na rekonstrukcji naruszonego fragmentu ciała. Wiedział, że za chwilę barwinek większy i rdest wężownik zatamują krwawienie i połączą na powrót odtworzone naczyńka krwionośne, a przyspieszonego wielokrotnie gojenia dopełni fenkuł zwyczajny. Dlatego też rana, która na pewno osłabiłaby przeciętnego tiomnika, dla niego nie znaczyła więcej niż drobne skaleczenie.
Walka trwała dalej. Hrabia ze zdumieniem i rosnącym strachem obserwował kątem oka następującą w ciągu sekund rekonstrukcję rozpłatanej skóry. Pojął wreszcie, że ma do czynienia z przeciwnikiem daleko bardziej niezwykłym i niebezpiecznym, niż przypuszczał. Miotające nim uczucia sprawiły, że zaczął ustępować pola Nikołajowi. Bronił się wszakże dzielnie, ufny w nadciągającą pomoc.
Nagle od strony wieżyczki rozległ się przeraźliwy kobiecy krzyk. Obaj walczący spojrzeli równocześnie i zobaczyli okropny widok.
Pochodnia, wytrącona hrabiemu przez Kolę, potoczyła się, pchana wiatrem, w stronę Lorenzy. Od płomienia zajął się kraj jej sukni. W tej chwili ogień ogarnął całą postać. Gęsty tiulowy welon rozwiał się niczym pajęczyna i odsłonił twarz. Wykrzywioną śmiertelnym skurczem twarz słodkiej blondynki, Marilyn Monroe Cwietajewej. Zrobiła krok w stronę szermierzy, jakby błagając o ratunek. Sekundę później rzuciła się ku krawędzi dachu i machając gwałtownie płonącymi ramionami, niczym konający Żar-Ptak uleciała w wąwóz ulicy. Gdzieś w dole zamilkł jej straszny krzyk.
Hrabia zareagował chwilkę wolniej niż Kola. Detektyw precyzyjnym sztychem przeszył jego prawe ramię. Cagliostro krzyknął z bólu. Upuścił żądło. Rękaw pięknie wyszywanego fraka prędko nasiąkł krwią. Koronki mankietu wyglądały jak kłąb zlepionych brudną farbą szmat. Hrabia przysiadł, bezmyślnie patrząc przed siebie. Klinga detektywa natarta była trującym wywarem dyptama jesionolistnego, wywołującego parogodzinny stupor i utratę przytomności. Mag osunął się bezwładnie.
Tymczasem Azimow przypadł do niewysokiej barierki
okalającej dach. Pchana cierpieniem Marilyn musiała przesadzić ją jednym skokiem. Gdzieś w dole wokół ciała jego dawnej dziewczyny gromadził się już niewielki tłumek. Detektyw usłyszał za sobą niepokojący zgrzyt, więc poderwał się gwałtownie, ściskając kurczowo żądło, gotów bronić siebie i chłopca aż do niewiadomego końca.
Na dachu lądował policyjny ciemnolot. Wyskoczył z niego inspektor Wieczorek w potężnych noktowizorach na nosie, zasłaniających pół pucołowatego oblicza. Mimo to detektyw rozpoznał go od razu.
- Gratuluję wspaniałego pchnięcia, kniaziu - zawołał przyjaźnie. - Iście książęcy pojedynek! Ale teraz muszę pana zabrać wraz z przyjacielem. Radzę nie stawiać oporu.
Słoneczni policjanci, kierowani bezgłośnie przez podinspektora Mroczka, porwali wciąż nieprzytomnego tancerza i zanieśli do wnętrza chiroptera. Azimow schował żądło i pozwolił się zaprowadzić do wehikułu. Zrozumiał, że bez pomocy pękatego stróża porządku nie da sobie rady.
W wejściu jednak zatrzymał się.
- Co z tamtym? - zapytał. Inspektor machnął ręką.
- Za chwilę będą tu biesy Twardowskiego. Z pewnością udzielą pomocy druhowi wielkiego mistrza. My zaś musimy się spieszyć. Wprawdzie na ich kły i pazury mamy osinowe kołki i srebrne kosy, ale... lepiej nie prowokować konfrontacji.
Kola wolał nie zadawać więcej pytań. Policyjny chiropter zafurkotał skrzydłami. Przed nimi ogromniała coraz bardziej trupia twarz zachodzącego powoli księżyca.
- Ma pan szczęście, że akurat byliśmy w pobliżu - mówił dalej Wieczorek. - Biesy przeczesują okolicę, a w ślad za nimi węszą wilczury Hekate. Dzięki Bogu, świt niedaleko.
Azimow milczał. Po tylu wyczynach mijającej nocy ogarnęło go nagłe znużenie. Najchętniej zagrzebałby się w jakiejś ciemnej norze, tuląc do piersi swoją niezwykłą zdobycz.
- Od początku nos doświadczonego psa mówił mi, że będą z panem kłopoty - kontynuował monolog policjant, przyglądając się Mikołajowi spod noktowizora. - Oczywiście, o ile nos może mówić. I proszę, już pierwszej nocy wlazł pan w sam środek niezłej kabały. Co pana podkusiło, żeby wyrywać ze szponów rywali ledwie wypierzone pacholę?
Współczującym, ale i nieco drwiącym spojrzeniem ogarnął skulone w kącie kabiny ciało tancerza. Blond Valentino musiał zostać wcześniej odurzony silniejszym niż kokaineta narkotykiem, skoro nie odzyskał przytomności.
Kola postanowił odeprzeć jawną zaczepkę.
- Chyba odpowiedział pan sobie sam, inspektorze. Odwieczny odruch, który każe ludziom wyrywać niewinne istoty z łap potworów.
Inspektor Mazur uśmiechnął się z niekłamaną sympatią.
- Wzrusza mnie pan, kniaziu. W tym wieku jeszcze wierzyć w bajki... Naprawdę, nie zdarza się zbyt często. Więc uważa pan chłopaka za niewinną istotę, a siebie za szlachetnego rycerza? No, no. Pięknie. Czy jednak ów szlachetny odruch był zupełnie bezinteresowny? A nawet, powiedzmy wprost, czy pańskie uczucie różni się w sposób zasadniczy od tego, jakim obdarzyli młodzika Jarowit i Boruta?
- Nie wiem - odparł szczerze Azimow. - Nie miałem czasu się zastanowić.
- Na razie mniejsza o to. Chcę jednak powiedzieć, że Rockefeller Sacharow przysłał bardzo dziwnego agenta. Zamiast poszukiwać jego córki, zaraz na wstępie wdał się w podejrzany romans...
Azimow zmartwiał na mgnienie oka.
- Wiecie, po co tu przyjechałem?
- Na Boga - jęknął komicznie Wieczorek. - Wiem, że nocnicy mają nas za skończonych głupków, ale kochane słonko nie wypaliło nam jeszcze mózgów. Czyżbyś pan sądził, że zakrojone na tak szeroką skalę poszukiwania Rockefellera uszły naszej uwagi? I że nie odgadniemy prawdziwego celu twojej wizyty, skoro dowiedzieliśmy się, kto jest twoim mocodawcą? Co więcej, ponieważ czasem współpracujemy z waszą tajną policją, wiemy o tobie więcej niż sądzisz, Nikołaju Iwanowiczu Azimow.
Kola był wściekły. Zbyt szybko został zdemaskowany. Mógł mieć jednak o to pretensje głównie do samego siebie, toteż w duchu przeklinał nieopanowane emocje i nieostrożne działania. Uznał, że bezpieczniej będzie milczeć.
- Uważamy jednak, że i nam może pan oddać pewne usługi - ciągnął policjant. - Mieliśmy okazję obserwować pańską wspaniałą walkę, a także niezwykłe możliwości organizmu.
Przelotnym spojrzeniem musnął zabliźniającą się ranę i plamę szkarłatu na koszuli.
- Sami chcielibyśmy wyjaśnić do końca sprawę pięknej Samary. Bądź co bądź zaginęła obywatelka zaprzyjaźnionego państwa, a przy tym dość mamy ciągłej infiltracji naszych służb specjalnych przez ludzi Sacharowa. Podejrzewamy, że w jakiś niejasny sposób jej zniknięcie łączy się z osobą Adama Jarowita. Najprostszą zaś w tej chwili drogą do eksprezydenta jest...
- Co? - nie wytrzymał detektyw.
- Oddanie mu chłopca, którego tak dzielnie obroniłeś przed zakusami Boruty - wyjaśnił beznamiętnie policjant.
- Podłość! - krzyknął Kola.
- Albo konieczność - oznajmił Wieczorek. - Nie masz przecież pewności, czy Valentino zechce być z tobą. Czy na pewno będzie ci wdzięczny. Wdzięczność zresztą jest trudnym uczuciem. Sam się przekonasz, gdy chłopak odzyska przytomność.
Azimow nagle zrozumiał, w co zabrnął. Spojrzał na inspektora jak bezradne dziecko.
- Więc?
- Musimy was na razie ukryć - odparł policjant. - Jesteście wspaniałą przynętą, ale wystawimy was w odpowiedniej chwili. W każdym razie nie możecie wrócić do hotelu, bo wywleczono by was stamtąd w ciągu kilku minut. Polecimy tam, gdzie będziecie względnie bezpieczni.
Chiropter od dłuższego czasu kołował nad miastem, teraz jednak na znak dany przez inspektora pilot skierował go w stronę rzeki.
- Dokąd?
- Na Pragę. W dzielnicy rosyjskiej Jarowit i jego diaboliczny koleżka mają najmniejsze wpływy, ale pan, panie Azimow, powinien się czuć tam jak ryba w wodzie. Dyrektor teatru Bieriozka Show wiele mi zawdzięcza. Tam was ukryjemy. Czy kryjówka spodoba się pańskiemu młodziutkiemu ulubieńcowi, to zupełnie inna sprawa - dodał z dwuznacznym uśmiechem.
Na wschodzie różowiła się już zorza świtu. Azimow sięgnął do kieszeni po antysolary i czym prędzej dopasował je do swoich oczu. Niemal jednocześnie słoneczni policjanci zdjęli noktowizory. Jeden z nich, nim Kola zdążył o tym pomyśleć, wyciągnął skądś antytermiczną szubę i okrył nią troskliwie delikatne ciało tancerza.

***

Kola spodziewał się po Valentinie reakcji w rodzaju: "Gdzie jestem? Jak się tu znalazłem?", lub nawet bardziej bezpośredniej: "Kim, u diabła, jesteś i czego ode mnie chcesz?!" Blond idol oprzytomniał, otworzył niezwykle piękne orzechowe oczy i niespiesznie rozejrzał się wokół, ignorując obecność Azimowa. Potem skrzywił się z odrazą i jęknął:
- Co za ohydna nora!
Przeciągnął się, prostując ramiona, aż jego młode kości chrupnęły w stawach. W chińskim szlafroku, należącym do jednego z tancerzy Bieriozki, wyglądał bardzo pociągająco. Zauważył wreszcie detektywa i spojrzał pytająco w jego kierunku.
Znajdowali się w tak zwanym pokoiku gościnnym na tyłach gabinetu dyrektora teatru, który, jak można się było domyślać, służył różnym celom, zwłaszcza erotycznym. Oprócz zdezelowanego tapczanu z czynną na szczęście kapsułą, odrapanej gotowalni z tremem, umywalki i starego telewideoholografu nie było w nim niczego więcej. Jeszcze tylko parę podniszczonych plakatów na ścianach. Dzięki Bogu, żadnego okna. A jednak przez jakieś nieszczelności w drzwiach sączyły się do wnętrza zamazane dźwięki wystawianej właśnie w Bieriozka Show opery buffo Wampuka, niewiesta afrikanskaja Erenberga, jednego z Oberiutów. W partii baletowej, jak poinformował Azimowa z dumą dyrektor, miały wystąpić sprowadzone z Paryża i z Moskwy dużym nakładem kosztów bardzo udane klony Ser-ge'a Lifara i Tamary Karsawiny. Co pewien czas dobiegał zza murów śmiech publiczności. Kola właśnie wyobraził sobie, że zadebiutował w jakiejś tragifarsie, do której nie wiadomo kto napisał tekst i rozdał role, a teraz pewnie reżyseruje rzecz całą z ukrycia.
Postanowił odpowiedzieć na nieme pytanie chłopca.
- Jesteśmy w dzielnicy rosyjskiej. Poprzedniej nocy...
- Musiałem się mocno nawalić - przerwał niecierpliwie tancerz - skoro nie pamiętam naszego spotkania. Jakim sposobem dałem się zawlec aż tutaj?
- Naprawdę nie wiesz?
Valentino zastanawiał się chwilę i naraz w jego wilgotnych transylwańskich oczach zamigotał niepokój.
- Cholera, pamiętam... Miałem się stać adeptem neotemplariuszy czy neomasonów. Sam diabeł nie rozezna się w tajnych bractwach. Ich tajność polega głównie na tym, że należy do nich połowa warszawskiej socjety. Miałem wreszcie zaspokoić pożądanie Twardowskiego, ale wiedziałem, czułem to, że mój wielki pan przybędzie. Jarowit wyrwał mnie z włochatych, niezdarnych łap Boruty. Zaczęli się szarpać. A potem... Już nic. W głowie kompletna pustka. Czy ty wypełniłeś tę pustkę?
- Można tak powiedzieć.
- Kim jesteś?
- Kniaź Nikołąj Iwanowicz Azowskij.
- Rosjanin?
- Z Petersburga.
- Dlatego przywiozłeś mnie na Pragę? Byliśmy ze sobą?
- Słucham?
- Miałeś mnie?
- Nie.
Urocze, a nawet uroczne oczy rozszerzyło zdumienie. Wilgotne wargi rozwarły się, jakby zapraszając wijący się język.
- Nie? Ależ... Po co, w takim razie, przywiozłeś mnie tutaj?
- Ba, gdybym sam wiedział - odparł Kola, ciężko wzdychając.
Valentino roześmiał się bardzo ładnie.
- Miło spotkać staromodnego dżentelmena, który nie wykorzystuje śpiącego chłopca. Ale wiesz, ,jestem po to, by kochać mnie", jak śpiewała pewna przedpotopowa Niemka z Berlina. Tak przynajmniej mówił mi Adam Jarowit.
- Może wolałbyś być teraz w jego towarzystwie? - zapytał z lekką irytacją Kola.
- Czemu nie? To imponująca osobowość, rasowy strzygoń, wyrafinowany arystokrata. Boruta jest przy nim prostakiem. Trochę mi przykro, bo ostatecznie mną wzgardził.
- Nie rozumiem.
- Odstąpił mnie tobie, kniaziu. Mam jednak nadzieję, że jesteś choć trochę do niego podobny.
- Tak ci spieszno stać się pokarmem wytwornego upiora? - zauważył, nieco urażony, Azimow. - Jarowit walczył o ciebie do końca. Chyba będzie walczył nadal. Jest jednak takie polskie przysłowie: Gdzie dwóch się bije...
Chłopiec zaczął się śmiać na całego, ale równocześnie spojrzał na Kolę z podziwem.
- I ty właśnie jesteś tym trzecim? Dałeś im radę? Przepraszam, widzę, że cię nie doceniłem. Ale teraz...
Zerwał się z tapczanu i począł miotać się nerwowo po pokoju.
- Wybacz, to wszystko bardzo ciekawe, szanowny kniaziu, ale noc już późna, więc muszę lecieć do "V-Empire" na występ. Gdzie, do cholery, moje ubranie?
- Nigdzie nie polecisz - oznajmił spokojnie detektyw.
- O! A dlaczego?
Azimow wyjaśnił pokrótce sytuację. W miarę jego opowieści świeżutka twarz młodzika stawała się coraz bardziej blada i posępna. Jakby zszarzała i postarzała się w kilka chwil. Chłopak usiadł ciężko na tapczanie.
- No, naprawdę cudownie. Straciłem nie tylko pracę, ale także wpływowego protektora. A wszystko stało się za jednym zamachem przez twoją fanaberię.
- To nie kaprys.
- Więc co?!
- Nowe dla mnie uczucie.
- Uczucie? Jakie uczucie?!
- Takie, które rodzi się w sercu.
Chłopak nie odpowiedział, tylko zadumał się i zagapił w zaciek na ścianie pod sufitem, a może była to pajęczyna. Zza ściany dobiegały znowu gromkie wybuchy śmiechu, które w rozbudzonej wyobraźni Nikołaja wydały się szydercze i cyniczne. Zdenerwowany, niemal odruchowo sięgnął po pilota i uruchomił telewideoholograf. W kącie pokoju zaczęły wykwitać metr nad podłogą niezbyt wyraźne projekcje przestrzenne, sprzęt nie był bowiem najwyższego sortu. Na lokalnym rosyjskim kanale nadawano akurat nowości.
- "W Pradze czeskiej - informował dyskretny, dobrze wymodulowany głos spikera - Franz Kafka otworzył dzisiejszej nocy zjazd znerwicowanych seksistów i seksuologów. W prezydium zasiedli Woody Allen i Zygmunt Freud..."
- Walczyłeś o mnie - wycedził w końcu Valentino, jakby z trudem dobierając słowa. - Walczyłeś i zwyciężyłeś. Przynajmniej chwilowo. Masz mnie w ręku i nie wiem, do czego pragniesz użyć.
- Czy znałeś swoją poprzedniczkę w "V-Empire"? - spytał detektyw.
- "Z czwartej planety od Słońca powrócił sławny marsjanista, zdobywca kilku najwyższych szczytów..."
Młodzik znowu się zaśmiał, tym razem jakoś smutno.
- Słynną Samarę? Co za obłęd, wszyscy jej szukają. Nie. Nigdy jej nie spotkałem. Zostałem zaangażowany już po jej zniknięciu. Ponieważ ciągle się o niej mówi, mam wrażenie, że jej widmo mnie prześladuje. Właściciel życzył sobie, abym przejął numer z tańcem Salome, a ja, no wiesz, jestem profesjonalistą. Co starsi bywalcy wciąż mnie z nią porównują. Nierzadko na korzyść.
- "Zoltar, Wielki Chan Sybirii, tytułowany przez poddanych Największym Mędrcem i Opiekunem Prostych Ludzi, obchodził dzisiaj w Irkucku setne urodziny. Każdy obywatel dostał miarkę ryżu, wiadro ziemniaków i butelkę wódki. Dokonano także publicznego wbicia na pal piętnastu zdrajców, inteligentów na usługach Europy. Główną atrakcją była, jak zwykle, parada wojskowa..."
- Więc ty także jej szukasz?
Nieco zmieszany detektyw obserwował maszerujące metr nad podłogą pokoiku szeregi skośnookich Sybirian w czerwono-szarych uniformach, potwierdził jednak skinieniem głowy.
- I dlatego zainteresowałeś się mną?
- Nie - wydusił przez zęby odpowiedź. - Nie tylko.
Nagle zamarł. Kolejna emisja holo przyniosła informację, która wywołała w jego umyśle całkowity i niespodziewany przewrót.
- "Papież Jan Paweł VIII z okien Wawelu błogosławił dziś miastu i światu. Liczne rzesze wiernych..."
Kamera powoli panoramowała wawelskie wzgórze, obsypane ludźmi, aby zbliżyć się wreszcie do zamkowego okna i wychwycić szczupłą, spowitą białą szatą sylwetkę młodziutkiego transylwańskiego papieża. Krakowski patriarcha wykonał gest błogosławieństwa ponad setkami, a może tysiącami falujących głów, uśmiechając się przy tym ujmująco. Wtedy telewizyjny operator dokonał gwałtownego zbliżenia na twarz i przez kilka sekund w powie trzu zmaterializowało się trójwymiarowo powiększone nadnaturalnie oblicze Ojca Świętego. Te ogromne orzechowe oczy, bujne włosy, usta głoszące miłość... To był drugi Blond Valentino, który siedział obok na tapczanie i śmiał się chichotem demona ze snu w "Wirtualnej Cafe".
- Więc jesteś... - wykrztusił Kola po dłuższej chwili, gdy otrząsnął się z szoku.
- Bratem papieża - oświadczył młodzik z odcieniem dumy. - Myślałem, że wiesz. To tajemnica poliszynela, iż ma złego brata bliźniaka. Zresztą, gdyby mnie nie było na świecie, może nie mógłby tak stanowczo opowiadać się po stronie dobra. Pouczał wielekroć: światłość nie może istnieć bez ciemności i odwrotnie. Nazywał mnie swoim kontrapunktem. Jesteśmy podobno dwoma brzegami tej samej rzeki i tak dalej. W końcu znudziło mi się być jego kontrapunktem, drugim brzegiem... Jak tam jeszcze? "Nutą przeciw nucie". Chciałem być wolnym człowiekiem w wolnym kraju.
- A naprawdę nazywasz się... - wybełkotał wstrząśnięty Azimow.
- Eliade lonesco, do usług. Blond Valentino to mój sceniczny pseudonim. Nie chciałem przynosić wstydu mojemu świątobliwemu braciszkowi, który i beze mnie ma dosyć kłopotów. Bo na pewno chluby mu nie przynoszę. Dałem nogę z papieskiego Krakowa, żeby prowadzić rozwiązłe życie w Warszawie.
Uśmiechnął się znowu bardzo ładnie, kusząco. "Prowadzić rozwiązłe życie w Warszawie". Brzmiało to jak z taniej łotrzykowskiej powieści, ale w umyśle detektywa te słowa wydały się pełne ciekawych zapowiedzi i nęcących obietnic. Nagle zrozumiał dwuznaczność ohydnego wierszyka, nabazgranego na ścianie hotelowej toalety. Wszystkie dotychczas przypadkowe wątki zbiegły się w jednym punkcie.
- Jarowit mówił mi - szczebiotał Eliade, układając się wygodniej na tapczanie - że to, jak się nazywam, najlepiej określa moją osobowość. Imię emanuje mistycznym erotyzmem, demonizmem i marzeniem o androgynii. Nazwisko określa groteskowość i absurdalność tych rojeń. Jestem uosobieniem tej pozornej sprzeczności, syntezą przeciwieństw, czyli tak zwaną prajednią bytu. Tym wszystkim, czego ludzie najbardziej pragną i do czego najbardziej boją się przyznać.
Z Azimowem działo się coś, czego sam do końca nie rozumiał. Jak daleko znalazł się od nieskomplikowanych słoneczników, od prostego świata szaraczków! Niby słuchał wywodów chłopca, ale równocześnie ogarniała go dzika, brutalna żądza, podszyta równie nieokiełznanym pierwotnym lękiem. Było to uczucie podobne do głodu, ale nie osłabiało, lecz przepełniało mocą i nieposkromioną wolą. Wiedział, że gdyby świeży młodzik stawił opór, zniszczyłby go bez chwili wahania. O jakiejkolwiek obronie nie było jednak mowy.
- Dlaczego ciągle mówimy o Jarowicie? - szepnął, biorąc chłopca w ramiona.
- Twój oddech jest tak samo gorący jak jego - odparł Eliade z bezwstydnym chłodem. - Dlatego pewnie przeżyjemy tej nocy przygodę, może nawet zostaniemy przyjaciółmi. Ale i tak należę do...
- Nie mów o nim - syknął Kola.
Wiedziony mrocznym instynktem ominął wilgotne, rozchylone jak płatki tropikalnego kwiatu wargi i poszukał blizn na długiej delikatnej szyi. Bez trudu znalazł najnowsze ślady ukąszeń. Ranka na bladej, poznaczonej niebieskimi żyłkami skórze wzmogła podniecenie. Kiedy jego uformowane już kły zagłębiły się w ciepłym, pulsującym ciele, począł pić wspaniały, orzeźwiający kordiał. Po prostu krew z mlekiem. Eliade jęknął z bólu, ale w jego orzechowych oczach zjawił się wyraz błogiego zadowolenia.
- Czy w takiej chwili - powiedział później w dziwnym natchnieniu - można uwierzyć w Boga, któremu służy mój brat?
Nikołaj Iwanowicz Azimow uniósł znad szyi chłopca okrwawione usta. Złote ślepia rozjarzyły się szaleńczo w mroku zamykającej się wokół nich kapsuły.
- Nie wiem - odparł drżącym głosem. - Wiem jednak, że ten świat jest przerażająco logiczny.

Natura ma przemyślność diabła: soliter sto milionów jaj wydaje, pchły dżumne wytępiają całe narody. Nikczemne, marne mikroby wyżerają płuca i mózgi geniuszów!... Tworzysz, naturo, istoty żądne nieśmiertelności, aby się niszczyły wzajemnie - a ty boleść ginących odczuwasz, boś ty w nich, a one w tobie. Naturo, czy za tobą nie kryje się zwariowany diabeł?
Tadeusz Miciński Panteista

6. Zywiołaki


Nad królewskimi ogrodami w Łazienkach wystrzelały w górę ogniste race, tworząc na niebie wspaniałe wachlarze i pióropusze, rozjarzone barwami jak pawie ogony. Górował nad nimi polski biały orzeł, dźwigający na piersi niebieską tarczę z trzema koronami Szwecji, obwiedzioną wieńcem roziskrzonych klejnotów. Sztuczne ognie odbijały się w wodzie jak w zimno płonącym zwierciadle. Wśród zgromadzonych wywoływały gwar pełen podziwu.
- Vivat Carolus Gustavus Rex! - dobiegały zewsząd okrzyki.
Sam król znajdował się na sztucznej wyspie, pływającej po całym stawie. Można było dostrzec z dala w pianie fraków, krynolin, wymyślnych kapeluszy jego złocisty strój i biało pudrowaną perukę. Wiele osób, które nie dostąpiły zaszczytu ucztowania na tratwie monarchów, która w najmniejszym nawet stopniu nie przypominała tratwy rozbitków, lornetkowało z brzegów i mostów każdy gest, a nawet grymas arystokratycznego towarzystwa zebranego pod śnieżnosrebrnym baldachimem zwieńczonym ogromną koroną. Od nich można się było dowiedzieć, iż pito właśnie za pomyślność gospodarza albo za przyszłość zjednoczonej Europy. Królewską wyspę popychała w różnych kierunkach spora grupa syren, nereid i trytonów, odzianych tylko w błyszczącą łuskę. Niekiedy część z nich wpełzała na pokład, budząc zrozumiały popłoch wśród wyelegantowanych, starannie umalowanych i ufryzowanych gości, a wówczas tym chętniej burzyli wodę potężnymi ogonami, wznosząc chmury wodnego pyłu, tym radośniej dęli w muszle. Wszystko to wywoływało kaskady śmiechu, zwłaszcza wśród obserwatorów stojących na suchym brzegu. Jednak oni też nie byli całkowicie bezpieczni, na lądzie bowiem kręciła się czereda rozigranych faunów z nimfami, równie skąpo odzianych jak ich wodni bracia i siostry. Ci także figlowali niezgorzej, toteż nikt nie był pewny jednej spokojnej chwili.
Oba zespoły, specjalizujące się w balecie wodnym i klasycznym, oczywiście w stylu starożytnej Grecji, a nie Teatru Bolszoj, przysłał najłaskawiej panującemu Polsce i Szwecji monarsze grecki gwiazdor rockowy, młodzieżowy idol, mający miliony fanów w całym cywilizowanym świecie, promienny Apollo Phoebus, syn miliardera Zewsopulosa i jego palestyńskiej konkubiny Latony. Symboliczne połączenie Południa z Północą, kultury śródziemnomorskiej z nordycką.
Oblana księżycowym światłem królewska wyspa przesuwała się właśnie przed oczyma Koli i Eliadego niczym wędrująca góra lodowa. Widowisko piękne i groźne zarazem. Groźne majestatem potęgi, piękne zaś do granic kiczu, bo przy bliższym wejrzeniu cała ta masa koronek, falbanek, loczków i innych fintifluszków wyglądała jak ślicznie ugarnirowany, biało-różowy tort.
Myśli Azimowa były wszakże zajęte czym innym.
Tego wieczora zjawił się w ich kryjówce inspektor Wieczorek z jedzeniem oraz propozycją. Detektyw i jego młody przyjaciel nie tknęli ofiarowanego im typowo słoneczniczego pożywienia, to jest kupionych gdzieś po drodze przez poczciwego policjanta hamburgerów. Świeża krew młodzika ciepło pulsowała w żyłach Nikołaja. Chłopak także pił jego krew. Wzajemna transfuzja nasyciła i wzmocniła ich na tyle, że zlikwidowała na razie uczucie głodu. Z ciekawością wysłuchali propozycji, która oznaczała wyrwanie się z ciasnej nory sekretnej komnatki dyrektora Bieriozki.
- Jego królewska mość wydaje dzisiejszej nocy pożegnalny raut dla europejskich monarchów - oznajmił inspektor. - Właściwie kostiumowe garden party w Łazienkach. Kostiumy znajdziecie łatwo w magazynach teatralnych, a my dysponujemy dwuosobowym zaproszeniem.
- Bal maskowy! Ekstra! - zawył uradowany Eliade.
- Musimy tam lecieć? Dlaczego? - spytał niecierpliwie detektyw.
- Ponieważ na przyjęciu, które się właśnie rozpoczęło, zjawił się ktoś niezwykle podobny do osoby, której szukamy - wyjaśnił policjant.
Wyjął z wewnętrznej kieszonki bluzy fotografię polaroidową, odebraną zapewne jakiemuś początkującemu paparazzo. Azimow spojrzał z zainteresowaniem. Na tle półotwartej bramy parkowej i napierającego z zewnątrz tłumu ciekawskich widniała postać delikatnej, jasnowłosej, zjawiskowo pięknej dziewczyny. Choć uchwycona w ruchu i nieco rozmazana, sylwetka i zarys twarzy wydawały się podobne. Rzeczywiście mogła to być Samara Sacharowa.
- Jeżeli stwierdzi pan, że to naprawdę ona - powiedział z cicha Mazur - wszystko zależy od delikatnych, lecz stanowczych działań. Proszę się starać porozumieć z nią możliwie dyskretnie. Czy pan nakłoni ją, by wróciła do ojca, czy nie, to już nie nasza sprawa. Istotne jest jedynie stwierdzenie tożsamości.
- Kiedy jedziemy? - wtrącił podochocony lonesco.
- Natychmiast, gdy będziecie gotowi - odparł inspektor, spoglądając na młodzieńca pobłażliwie. - Chiropter czeka.
- "Zamaskowany będzie bal, jak nasze właśnie czasy" - podśpiewywał bez sensu chłopak, kiedy się myli i stroili.
Teatr był tej nocy nieczynny, toteż mogli bez przeszkód buszować po magazynach i garderobach. Eliade wyszukał sobie strój kozaczka. Wyglądał w nim prześlicznie, jak lalka w gabinecie sklepiku z pamiątkami. Czarno-złote włosy splótł w gruby warkocz. Nie chciał jednak pozbyć się masy kolczyków i innych ozdób, a zwłaszcza srebrnego krucyfiksu, zwieszającego się na piersiach "głową" w dół na sataniczną modłę.
- My, dzieci Transylwanii, mamy swoją dumę - oświadczył czupurnie.
Azimow powstrzymał się od dalszych nalegań. Pobieżnie przejrzawszy teatralną garderobę, zdecydował się poprzestać na zwykłym fraku. Głowę postanowił ozdobić pierzastą maską jakiegoś drapieżnego ptaka, która, jak sądził, pasowała do jego nowej natury. Wcześniej jednak przyjrzał się sobie w lustrze. To, co zobaczył, mocno go zdumiało.
Zmieniał się. Był wszakże nowo narodzonym tiomnikiem o wciąż niewygasłych, tlących się na dnie serca uczuciach szaraczka. Wypiękniał i odmłodniał. Rysy twarzy wygładziły się, upiornie wyszlachetniały. Skóra stała się alabastrowa, poznaczona niebieskimi żyłkami. Usta były bardziej pełne, karminowe, a zęby wydłużyły się i połyskiwały perłowo. Oczy, dotychczas siwobłękitne, świeciły teraz w mroku złotawą, wilczą dzikością pierwotnych potęg natury. Między łukami brwi zobaczył niewielką szkarłatną plamkę, podobną do tej, jaka zdobiła czoło Sacharowa. Kiedy dotknął jej czubkiem palca, poczuł lekkie pieczenie, a potem ukłucie bólu. Skonstatował przy okazji, że po ranie na szyi nie pozostał najmniejszy nawet ślad. Przyjrzał się swoim dłoniom. Wysubtelnione i wydłużone palce zrobiły się mocniejsze, bardziej chwytne. Zdobiły je przepiękne pazury, wykonane jakby z opalizującego, mocnego szkła, aczkolwiek czuł, że jego przeistoczone ciało wytworzyło nieznaną organiczną masę. Nie zamierzał przycinać bestialskiej ozdoby, która mogła się okazać bardzo przydatna.
Z drżeniem lęku i podniecenia pojął, że upodabnia się... nie do Rockefellera Sacharowa ani nawet carewicza Dymitra. Jego oblicze promieniowało tym samym groźnym pięknem, jakim emanował Adam Jarowit. Azimow czuł, że zewnętrznej metamorfozie musi towarzyszyć przemiana wewnętrzna.
Krwawe, mroczne pocałunki poprzedniej nocy napełniły go poczuciem dumy z przekroczenia granic dostępnych zwykłemu człowiekowi. Czuł się wyjątkowy, wywyższony ponad tłumy przeciętnych szaraków i słoneczników, a nawet większości tiomników. Wkroczył przebojem w nieliczne szeregi naczelnych. Ale jednocześnie prawdziwy strach dławił gardło, wypełniał pierś, sięgając aż do trzewi. Domyślał się, że sprzeczne uczucia muszą towarzyszyć komuś, kto dotknął spraw ostatecznych, co gorsza, nieodwracalnych. W swojej wyniosłej dumie i niewytłumaczalnie rozbudzonym instynkcie zagrożenia był bardzo samotny. Zupełnie go nie obchodziło, czy niedawno pożądany świeży młodzik podziela ten niepokój.
Zmienił się bowiem także jego stosunek do Eliadego. Łatwa, zbyt łatwa zdobycz sprawiła, że czuł się wprawdzie nasycony, ale równocześnie dziwnie znużony. Chwilowa fascynacja ulotniła się równie nagle, jak się pojawiła, ustępując miejsca nudzie i zniechęceniu. Nawet perwersyjna przyjemność uwiedzenia rodzonego brata otoczonej nimbem świętości persony nie miała teraz dla niego żadnej wartości. Wspomnienia odległej śmierci Ziny i niedawnego przerażającego odejścia Cwietajewej wywoływały jedynie cyniczny uśmieszek i wzruszenie ramion, obojętną konstatację, że nie miał szczęścia do kobiet. Obie spłonęły w ogniu jak Semele przed obliczem Zeusa. Czy jednak aby na pewno Nikołaj Iwanowicz Azimow, petersburski detektyw prywatny, stał się już bogiem?
Pragnął czegoś większego, wzniosłego i bardziej jeszcze niesamowitego, ale wiedział, że na tej drodze nic więcej dokonać już nie potrafi, jak tylko wgryzać się w kolejną, białą lub śniadą, chłopięcą czy dziewczęcą szyję. Stąd irytacja i zniecierpliwienie.
Kola zrozumiał wreszcie istotę własnej transformacji. Stawał się piękniejszy na pozór, lecz pod wygładzoną powłoką już teraz niewiele różnił się od szkaradnej bestii.
Jeśli istnieje piękno tygrysa, wilka, boa dusiciela czy drapieżnego jaszczura, on właśnie je uosabiał. I nie był wcale pewien w głębi trwożliwie kołaczącej się w nim duszyczki szaraka, czy aby na pewno jest mu z tym dobrze. Wspomnienie obecnego antagonisty, a zarazem najprawdopodobniej brata w nieszczęściu, wytwornego Jarowita, przywołało niespokojny sen, który go dręczył podczas dziennego spoczynku, gdy w teatralnej dyrektorskiej kapsule przyciskał do siebie ciało śpiącego młodzika.
Szedł nieznanym korytarzem wśród strzelistych kolumn i gotyckich łuków okien. Spoza zniszczonych częściowo witraży, przedstawiających widmowe postaci dawnych rycerzy i królów, przeświecała co pewien czas ogromna błyskawica, zrodzona z nawisłych, ciemnogranatowych chmur. Zalewała na parę sekund wnętrze fosforyzującym blaskiem, a po chwili rozlegał się straszliwy grzmot, który sprawiał, że cały zamek trząsł się w posadach. Czające się w korytarzu ciemności były samoistną substancją, oplatającą Azimowa potężnymi mackami. Podłoga pod nim chwiała się i trzeszczała złowieszczo. Mrok dosięgał krtani i dusił chłodną, widmową dłonią. Kola nie wiedział, dokąd ani po co idzie, miał jednak wrażenie, że potężna wola usiłuje go powstrzymać. Zdawało mu się, że słyszy zewsząd szydercze i groźne szepty, chichoty. Że przygląda mu się chmara niewidzialnych, złośliwych istot, gotowych zaatakować. Brnął dalej. Jedna z desek złamała się pod nim i buchnęły blade, sinofioletowe płomienie, które parzyły przenikliwym zimnem. Pokonał i tę przeszkodę. Na końcu korytarza, zamiast spodziewanych drzwi, znalazł wielkie lustro. Zdumiony począł macać jak ślepiec szklaną powierzchnię i bogato zdobioną ramę. Nagle tafla ugięła się, a on sam runął w lodowatą otchłań...
Gdy otrząsnął się ze wspomnienia sennego koszmaru, stał znów przed lustrem teatralnej garderoby.
- Lepiej nie patrzeć za długo w swoje odbicie, bo się diabeł pokaże - zauważył dobrodusznie Wieczorek.
Kilkanaście minut potem Azimow znalazł się wraz z młodzikiem na scenie Teatru na Wodzie, gdzie czekały zastawione stoły. Nie odczuwali ludzkiego głodu, więc spoglądali ze wzgardą na bandę zwykłej nocniczej hołoty, ochoczo napełniającej brzuchy. Obaj odmówili stanowczo przymocowania pary dodatkowych rąk, rzeczywiście przydatnych i szalenie modnych ostatnio na wszelkich "stojących" przyjęciach, które to akcesoria roznosiła służba i wytrwale proponowała wszystkim gościom. Eliade pozwolił sobie tylko na "Krwawą Marę", którą sączył drobnymi łykami. Tymczasem Azimow penetrował rojący się wszędzie tłum doskonałym wzrokiem i węchem drapieżnika. Na odjezdnym Wieczorek zapewnił ich obu, że są całkowicie bezpieczni, w parku Łazienkowskim bowiem ma czuwać nad nimi przynajmniej tuzin agentów.
Kola zauważył niemal z czułością paru zaspanych przedstawicieli słoneczniczej elity warszawskiej, jak zbici w ciasną grupkę rozprawiali o czymś zaciekle na stopniach amfiteatru po drugiej stronie fosy, wciąż poprawiając nieodłączne noktowizory. Nigdzie jednak nie mógł dostrzec ani śladu osoby przypominającej córkę Sacharowa.
Biała królewska wyspa zawróciła i popłynęła majestatycznie w stronę pałacu. Wśród sztucznych ruin grecka kapela rżnęła od ucha jakąś skoczną ludową nutę. Trupa faunów fikała w sprośnym tańcu, będącym adoracją fallusa, ale mało kto zwracał na nich uwagę. lonesco rozpoczął poufałą rozmowę z jakimś osobnikiem w udanym kostiumie wilkołaka, lecz detektyw nie dbał o to. I nagle...
I nagle zobaczył Samarę Sacharowa. Jak żywą. W pewnym oddaleniu, blisko jednego z mostków przerzuconych nad kanałem przebiegającym z lewej strony pałacu, płynęła powoli biała łódź, a w niej samotna, smukła postać dziewczęca. Jej jasne, po męsku długie włosy rozwiewał łagodny wrześniowy wiatr. Choć stała zwrócona trois quart, Kola z łatwością rozpoznał charakterystyczną sylwetkę i pełen subtelnego uroku półprofil.
Poruszana niewidzialną siłą łódka odpływała coraz dalej, zniknęła już poza kręgiem świateł. Zapominając o swoim młodym przyjacielu, a także względach bezpieczeństwa, Azimow popędził co tchu wspaniale wystrzyżonym trawnikiem, omijając zręcznie roześmiane grupki i przechadzające się pary, które odprowadzały go zdumionym spojrzeniem. Gdzieś po drodze wyrzucił zawadzającą mu pierzastą maskę. Omal nie wpadł na jednego z królewskich gwardzistów, rosłego wikinga w polskiej rogatywce. W ciągu zaledwie kilku minut znalazł się nad kanałem na tyłach pałacu. Chociaż było tu znacznie ciemniej, zauważył łódkę łagodnie kołyszącą się przy brzegu.
Rozejrzał się wokół z rozpaczą. Zanim całkowicie utracił nadzieję, jego świetnie funkcjonujący wzrok zarejestrował nikłą sylwetkę wśród gęstych drzew okalających Biały Domek.
W oknach pawilonu lśniły blado nocoświetliki. Jasnowłosa, odziana w biel dziewczyna stała przed drzwiami. Sięgała właśnie wąską dłonią do srebrnej klamki, błyszczącej w świetle księżyca.
- Samaro Rockefellerowno! - wrzasnął Kola. - Proszę chwilę zaczekać!
Wykrzyczał to w najczystszej petersburskiej rusczyźnie i oczekiwał odpowiedniej reakcji. Postać rzuciła mu wprawdzie przelotne zerknięcie, jakby się zawahała przez moment, ale nie cofnęła dłoni. Zdecydowanym ruchem otworzyła drzwi i weszła do pawilonu, nim detektyw zdążył do niej podbiec. Tutaj czekało go największe zaskoczenie i rozczarowanie.
Jak zgaszona silniejszym podmuchem świeca, nocoświetliki zgasły w jednej chwili, pogrążając Biały Domek w ciemnościach. Najdziwniejszy był jednak fakt, że przy bliższych oględzinach drzwi pawilonu okazały się zamknięte od zewnątrz na kłódkę z potężną sztabą.
Wchodziły w grę trzy możliwości. Albo Nikołaj Iwanowicz Azimow doświadczył czegoś na kształt życzeniowej halucynacji, albo nastąpiło nieoczekiwane i zgoła nadprogramowe spotkanie z Białą Damą Białego Domku, czego nie można wykluczyć, chociaż Kola nie miał pojęcia o legendach Łazienkowskiego parku. I wreszcie, ktoś zabawił się kosztem detektywa, aranżując z rozmachem kosztowną holograficzną projekcję, by z niego zakpić, a zarazem odwrócić uwagę od...
Od strony pałacu znowu buchnęły kiście fajerwerków.
Majestatycznie uniósł się w górę ogromny, biało-złoty balon z uczepioną doń łabędziego kształtu gondolą. Można było jeszcze dojrzeć postacie Karola Gustawa i jego małżonki, pozdrawiające zostawionych w dole poddanych. Królewska para w ten efektowny sposób żegnała swoich gości.
Wyostrzone zmysły, szczególnie węch, wiodły Azimowa w kierunku Pomarańczami. Przedzierając się na skróty przez krzaki, omijając widmowe posągi, detektyw parł naprzód, próbując skupić myśli, a także ofiarowane mu przez nową naturę potęgę i wolę, na odszukaniu Eliadego. Dopiero teraz zdał sobie sprawę z czyhającego w ciemnościach prawdziwego niebezpieczeństwa. Rzekomy maskaradowy kostium mógł kryć w sobie autentycznego likantropa. Nie czuł lęku, tylko złowrogą ciekawość. Parę lat temu bezskutecznie tropił legendarnego litewskiego lokisa na stokach góry Gedymina, wówczas jednak zabrakło mu wytrwałości i wiary. Wiedział już, że w starych baśniach zawsze jest ziarno prawdy. I z prawdą, jakże banalną, a zapewne dlatego prawdziwą, pragnął się zmierzyć.
Przy jednym z wystawionych na tarasie Pomarańczarni stolików zasiadali lonesco i włochaty osobnik, pogrążeni w kordialnej rozmowie. Widać było z daleka, że ogromnie są sobą zainteresowani. Chłopak musiał przed chwilą usłyszeć komplement, bo zdawał się rozanielony. Z uśmiechem i uwagą wsłuchiwał się w słowa wilczego osobnika. Kola podkradł się bliżej pod osłoną gęstych krzewów i nadstawił spiczastego ucha. Domyślał się, że o wilku mowa.
- Powiedzieliśmy rodzicom, że pokąsał nas bezpański pies - opowiadał wilkołak. - Nie mogliśmy przecież wyznać, że byliśmy nocą na starym cmentarzu niemieckim i nagle wstał z grobu SS-Mann Herbst pod postacią wilkołaka. Istny wehrwolf! Oczywiście nikt by nam nie uwierzył. To nie były jeszcze czasy, kiedy zło hulało swobodnie po ulicach jak dzisiaj. Przeszliśmy, naturalnie, osławioną "serię bolesnych zastrzyków", wynalazek doktora Pasteura. Potem życie toczyło się zwykłym trybem, mnie i Bartosza po prostu pilnowano bardziej surowo. Nauka, podwórkowe zabawy, telewizyjne seriale. Obaj jednak czuliśmy, że tamta przygoda pozostawiła w nas ślady. W miarę jak dorastaliśmy, mogliśmy stwierdzić, iż nie grozi nam wodowstręt, a niechęć do światła i ognia jest tylko minimalna. Stawaliśmy się z roku na rok silniejsi, skoczni i bardziej sprawni, co nie miało wiele wspólnego z lekcjami wychowania fizycznego. Trzymaliśmy się zawsze razem i demonstrowaliśmy reszcie kolegów dzikość naszej natury. Dlatego bano się nas, pokątnie wyśmiewano i niezbyt przez to lubiano. Charakter lektur, jakie dobieraliśmy sobie w szkolnej bibliotece, był również szczególny. Bartosz przyniósł Księgę dżungli, ja zrewanżowałem się Białym kłem. Potem wspólnie pochłonęliśmy dzieło Bań, syn szarej wilczycy, wzruszając się i podniecając przygodami naszego pobratymca. Kulminacja przyjaźni nastąpiła podczas pewnej wiosennej nocy przy pełni księżyca. Obaj skończyliśmy niedawno szesnaście lat. Czytaliśmy wspólnie Zew krwi, wyrywając sobie książkę i odgrywając na poczekaniu poszczególne fragmenty. Nagle zza okna od pobliskiego parku dobiegło wpierw odległe, potem znacznie głośniejsze wycie. Spojrzeliśmy sobie z Bartoszem w oczy, a potem niewiele myśląc, rzuciliśmy się ku oknu i zawyliśmy w odpowiedzi. Moi rodzice nie reagowali od dawna na nasze nieszkodliwe w ich pojęciu, chłopięce dziwactwa. Zrzuciliśmy ubrania i wyskoczyliśmy do ogrodu, węsząc i penetrując okolicę. Niestety, nie udało nam się odszukać tego czy może tej, kto obudził w nas prawdziwy zew krwi. Długo hasaliśmy po ogrodach sąsiadów i pustym parku, wznosząc ku srebrnej tarczy księżyca triumfalną pieśń. Rezultatem naszych pierwszych w życiu łowów był jednak tylko, wstyd powiedzieć, chromy parkowy gołąb, którego rozerwaliśmy na strzępy. Była to, mimo wszystko, najpiękniejsza noc w moim życiu.
Wilkołak zamilkł na chwilę, głęboko wzruszony. Kola przysiągłby nawet, że dostrzegł w lewym ślepiu błysk maleńkiej łezki. Zasłuchany Eliade przynaglił towarzysza gestem, by mówił dalej.
- Niestety, nasze szczęście trwało zaledwie parę lat - podjął nieco drżącym głosem. - Każdej księżycowej nocy próbowaliśmy wytropić tego, który nas przemienił, ale zbyt dobrze się ukrywał. Nie spotkaliśmy go w miejscu "zakażenia", czyli w grobowej kaplicy Scheiblerów. Zapewne starannie ją omijał, wyczuwając naszą obecność nieomylnym węchem. Staliśmy się z czasem dorosłymi, choć jeszcze nie całkiem dojrzałymi, dorodnymi samcami. Wtedy Herbst, ów hitlerowski mag w wilczej skórze, postanowił się z nami zmierzyć i pokazać, kto tu rządzi. Typowa walka o dominację w stadzie. Nadeszła straszliwa pełnia", kiedy księżyc zdawał się nosić ślad wilczej łapy... Znowu zamilkł i chwilę dyszał ciężko. Widać było, że się mocuje z samym sobą. Kola wzmógł czujność. Coś mówiło mu, że rozmowa nie zakończy się dobrze. Co znaczy: dobrze? - pomyślał natychmiast. Żałował, że nie ma przy sobie żądła ani trującego ciernia. Broń została w rękach królewskich gwardzistów, strzegących bramy do Łazienkowskiego parku. W wilkołaku narastała, być może pod wpływem wspomnień, agresja, która musiała przecież znaleźć ujście.
- Słyszałeś o wzgórzu Wilcza Łapa? - spytał niespodziewanie.
Nieco zdziwiony lonesco potrząsnął głową jak zbudzony ze snu.
- Moi rodzice wychowali się w Wilnie u stóp owej góry. Dziwny zbieg okoliczności? Przeznaczenie? Mniejsza. Nie chcę opowiadać ci szczegółów straszliwej walki, która rozegrała się w cmentarnej kaplicy. Herbst zginął, a raczej jego czarny, zły duch uleciał dopiero wtedy, kiedy rozwaliłem wilczy łeb srebrnym świecznikiem. Wcześniej jednak zdążył rozszarpać Bartosza.
Znów dłuższa chwila milczenia. Azimow niemal fizycznie wyczuwał każde drgnienie napiętych nerwów tamtego.
- Napisali potem w gazetach, że była to bójka hien cmentarnych. Świetny żart, ale mnie nie było do śmiechu. By ukoić ból, włóczyłem się po "czadowych", jak się wtedy mówiło, pubach na Piotrkowskiej, szukając wśród oszałamiających się na różne sposoby szaleńców istot podobnych sobie. Nic z tego nie wyszło. Po śmierci Bartosza czułem się dojmująco samotny, okrutnie wyróżniony z grona innych, obarczony pętami mej podwójnej natury. W nienasyconej żądzy poszukiwań wybrałem się pewnej nocy do Warszawy. Na popularnym wśród wszelakich odmieńców lądowisku chiropterów, gdzieś między Wilczą a Kruczą, spotkałem niby przypadkiem kobietę. Przynajmniej z jej strony nie był to przypadek, od dawna bowiem, jak wyznała później, na mnie polowała. Dołączyłem do sfory, stałem się jednym z jej wilczurów. Nieważne, w jaki sposób...
Opowieść zaczęła się dziwnie rwać, a przez ciało opowiadającego przebiegł silny dreszcz. Przechylił do przodu swój potężny, jakby złamany kark i oblizał się bezwstydnie monstrualnie wielkim, czerwonym jęzorem. Coraz bardziej zdawał się zatracać ludzkie cechy.
Chłopiec nie mógł nie dostrzec tego wszystkiego. I on zadrżał, ale prawdopodobnie ze strachu. Ostrożnie podniósł się z krzesełka i rozejrzał niespokojnie. Kola rozchylił gałęzie i sprężył się do skoku.
- A... ta kobieta... - wyjąkał brat papieża - nazywa się...
- Odpowiem anegdotą - odparł chrapliwie wilkołak -albo lepiej wierszykiem.
Ku zdumieniu Eliadego i ukrytego w krzakach detektywa, wyrecytował, a właściwie wywarczał, marszcząc pysk:

Powiem ci w słowach kilku, 
Co myślę o tym wilku: 
Gdyby nie był na obrazku, 
Zaraz by cię zjadł, głuptasku.

- Różnica polega tylko na tym - dodał, bardzo już niewyraźnie - że ja na obrazku nie jestem. A ona nazywa się... HEKATE!!!
Imię przyjaciółki Jarowita było najwyraźniej umówionym hasłem, bo ze wszystkich stron rozległo się bratnie wycie. Stolik runął na ziemię wraz z zawartością. Wilkołak przesadził go jednym susem i już przyciskał do ziemi szamoczącego się chłopca. Kłapnął nad jego twarzą zębami, by uciszyć jęk przerażenia. Chwilę potem przydusił potężną łapą gardło ofiary. Parę sekund później siedział mu już na grzbiecie Azimow. Wziąwszy wilczy tułów w kleszcze nóg, jak prawdziwy strzygoń wpił się pazurami w potężny kark stwora, równocześnie próbując kłami rozerwać mu gardło. Zwierz pod nim miotał się jednak straszliwie, nie wypuszczając chłopaka. Kelner, który niebacznie znalazł się w pobliżu, otrzymał w pierś straszliwy cios wilczej łapy i odleciał kilka metrów do tyłu.
Wokół wybuchła wrzawa, przenikliwe gwizdki policjantów mieszały się z wściekłym wyciem wilkołaków.
Zwierz nagle zwiotczał, przycichł i zastygł nieruchomo. Tylko pazury wciąż kurczowo drapały ziemię w ostatnim spazmie. Zdumiony Kola natrafił na bystre spojrzenie młodego przyjaciela spod kłębu burego futra. W ciemnych oczach migotał wyraz ironicznego triumfu. Podczas szamotaniny lonesco w odpowiedniej chwili wydobył z wiszącego na szyi krucyfiksu sztylet o srebrnym ostrzu. Aż po nasadę tkwiło teraz w sercu wilkołaka. Chłopak był cały zlany dymiącą, czarną posoką. Detektyw pomógł mu wstać.
- My, dzieci Transylwanii, mamy swoją dumę - usłyszał po raz drugi tej nocy.
Wciąż nie byli bezpieczni. Wokół trwała zażarta walka ludzi z potworami. Osinowe kołki i srebrne kosy przeciw pazurom i kłom. Azimow chwycił chłopca za rękę i pobiegł z nim w stronę lądowiska ciemnolotów. Chwilę później dotarli bez przeszkód do chiroptera Wieczorka. Nie było sensu czekać na inspektora.
Lecieli ku Pradze. Ciężkie, napięte milczenie. Prowadzący pojazd Nikołaj wpatrywał się uporczywie w przybliżające się ku nim dachy prawobrzeżnej Warszawy, jakby mógł dostrzec tam wytłumaczenie sensu wszystkiego, w co się ostatnio wplątał.
- Niezbyt miło skończyło się królewskie garden party - przerwał w końcu ciszę Eliade. - I jak zwykle wszystko przeze mnie. Muszę chyba okropnie wyglądać.
- Rzeczywiście - potwierdził z irytacją detektyw - wyglądasz jak psu z gardła wyjęty.
- Ty też nie jesteś miły - skonstatował chłopiec z urazą.
- Czego się spodziewałeś? - warknął Azimow, wcale nie milej niż wilczy kompan Bartosza.
- O co ci chodzi?
- Jesteś jak perfumy z wiciokrzewu. Ładnie pachniesz, lecz duże dawki wywołują wymioty.
lonesco przestał się odzywać. Detektyw tym bardziej nie chciał kontynuować rozmowy. Coś między nim a tym młodzikiem zgasło, zanim jeszcze zapłonęło na dobre. Może raczej na złe. Przysiągł sobie, że kiedy tylko dotrą do Bieriozki, odejdzie natychmiast, choćby stanęła mu na drodze cała policja świata. Rozważał nawet możliwość zawiadomienia Sacharowa o klęsce poszukiwań. Tymczasem przyglądał się ogromniejącym przed ich oczami dwujęzycznym neonom i billboardom. Z uśmiechem zauważył reklamę rewii, którą widział w zeszłym sezonie w Petersburgu, Ruskije zombiaki mieszajut w riestoranie. Przypomniał sobie krążący wówczas po stolicy dowcip, jak łatwo przemienić rosyjskiego swietlaka w zombie. Wystarczy wlać w niego pół litra czystego spirytusu. Kiedy wysiedli na dziedzińcu pustej, mrocznej Bieriozki, doszły ich z portierni łagodne melodyjne dźwięki. Zwiastowały jakby wytchnienie, ukojenie. Raźnym krokiem ruszyli do teatru.
Stary portier przywitał ich załzawionym spojrzeniem. Kiwał się miarowo za kontuarem i brzdąkał na bałałajce. Nie trzeba było wielkiej spostrzegawczości, by stwierdzić, iż jest kompletnie pijany. Automatycznym gestem sięgnął pod ladę i położył na niej klucze do apartamentów dyrektora, wydając przy tym nieartykułowane pomruki. Kola wziął do ręki potężny pęk żelastwa i zważył go w dłoni. To było z pewnością coś staromodnego, ale konkretnego. Karty magnetyczne nie wszędzie na szczęście zastąpiły wielowiekową tradycję i przyjemny chrobot klucza obracanego w zamku.
- Muszę się umyć - oznajmił Eliade.
Azimow skinął ze zrozumieniem głową. Chłopak wyglądał rzeczywiście okropnie, od stóp do głów zlany czarną posoką wilkołaka.
Siwobrody portier niespodziewanie się ożywił. Nadludzkim wysiłkiem wychylił się zza kontuaru i wyciągnął dłoń w stronę zejścia do podziemi.
- Tam... bania... - wybełkotał z wyraźnym moskiewskim akcentem.
lonesco pojął go doskonale. Pochylił głowę, aż pozlepia-na krwią grzywa spadła mu na twarz, po czym odwrócił się i zaczął wolno schodzić do piwnicy. Gdy zniknął z pola widzenia, gdzieś w dole zabłysło mdłe, czerwonawe światełko. Kola pozostał pośrodku holu z kluczami w dłoniach, niepewny, co powinien teraz zrobić. Nie miał szczególnej ochoty na wspólną kąpiel, pamiętał jednak, że zobowiązał się chronić młodzika.
Mam jeszcze jedno wyjście. Drzwiami. Wyjdę i nigdy nie wrócę - przemknęło mu przez głowę.
Nim zdołał podjąć jakąkolwiek decyzję, odpowiedzią ma jego wątpliwości był dochodzący z podziemi krzyk przerażenia, potem tupot wielu nóg. A może i nie nóg. Raczej kopyt.
Detektyw rzucił się w stronę schodów. Wtedy zza kolumn, kandelabrów i ze wszystkich możliwych ciemnych zakamarków teatralnego westybulu poczęły wyłaniać się dziwne postacie, jakich Kola w życiu nie widział, chyba na ilustracjach ze starej skazki. Rogate, kosmate, kopytne, a mimo to dwunożne i, co gorsza, raczej inteligentne. W każdym razie ich rubinowe ślepia jarzyły się dosyć rozumnie. Może z tuzin bestii zastąpiło mu drogę.
- Witaj, sssłodziutki - zasyczał największy, wywalając z paszczy ogromny jęzor. - Pozzznaj moc nassszego pana, Twardowssskiego...
Najniespodziewaniej dla samego siebie Kola parsknął śmiechem. Nie ma to jak wpaść z deszczu pod rynnę. Był przerażony i nadal praktycznie bezbronny, jeśli nie brać pod uwagę nowo nabytych cielesnych możliwości.
- Więc Boruta tak was zaimplantował? - zadrwił z szaleńczą brawurą. - Biedne chłopaki!
- Uważszaj - odparł prowodyr - twój przessśliczny chłopiec juszżż jesst w nassszych ssszponach.
Jakby na potwierdzenie tych słów, trzy biesy wywlekły z podziemia szarpiącego się tancerza. Kola poczuł, że pot oblewa mu kark. Sytuacja nie była wcale zabawna.
Wykorzystał moment nieuwagi rosłego biesa, który spoglądał właśnie z satysfakcją na malowniczą grupę wyłaniającą się z mroku schodów. Dobrze wymierzony i obciążony pękiem kluczy cios sprawił, że przywódca przekoziołkował w powietrzu i wylądował na najbliższym kandelabrze, rozpryskując wokoło masę kryształowych okruchów i kropli diabelskiej krwi. Widok był zaiste tak wspaniały, że nieszczęsny portier, wciąż niepewny, czy to delirium, czy rzeczywiste zdarzenie, zamarł z rozdziawioną gębą i wybałuszonymi oczyma, kompletnie zapominając, iż ma w zasięgu ręki przycisk alarmowy. Bałałajka wysunęła mu się z bezsilnych dłoni i spadła z brzękiem na podłogę. Pijanemu brodaczowi było to jednak w tej chwili całkiem obojętne.
Biesy wydały straszliwy ryk i hurmem rzuciły się na Azimowa. Detektyw był przekonany, że mają polecenie zlikwidować go, więc bronił się z odwagą kogoś, kto nie ma nic do stracenia. Z radością odnotował przelotne zdumienie jednego z demonów, kiedy pazury nie uczyniły na ramieniu detektywa większej szkody, niż gdyby krajały budyń. Rany zasklepiały się momentalnie. Wciąż czuł w sobie ogromną moc, wiedział jednak, że będzie musiał ulec przeważającej sile, a wówczas znajdą już sposób, aby wykończyć młodego strzygonia. Wytężał mózg, szukając ocalenia. I nagle przypomniał sobie zaklęcie ze starej skazki, niby podszepnięte drżącym głosem petersburskiej babuszki.
- A kysz! - wrzasnął na całe gardło.
Biesy odskoczyły, jakby je sparzył lodowaty podmuch. Nawet tym obłąkanym światem rządziły pewne prawa. Kola zerwał się i spostrzegł, że Eliade biegnie w jego kierunku. Ogarnął go lewym ramieniem, a prawą dłoń uniósł nad cofającymi się bestiami gestem władczym i groźnym.
- Odejdźcie! - rzekł. - Rozkazuję wam!
- Ne tak czipko mój pane - zagulgotał gruby, czarniawy bies, ssący zranioną łapę. - Jedno stare za...
- Zaklęcie jest dobre, ale działa dłużej w kościele - poinformował zjadliwie drugi, rudy i tykowaty. - No i trzeba mieć tę cholerną wodę święconą. Tutaj daje ci tylko minutę przewagi.
Biesy, odzyskując pewność siebie, poczęły znowu się
zbliżać, sycząc i porykując. Kola cofał się ku ścianie wraz z rozdygotanym chłopcem. Zdawało się, że nie ma już dla nich ratunku. Na odsiecz Wieczorka, zajętego najprawdopodobniej burdą w Łazienkach, chyba nie mógł liczyć. Mógł więc ich uratować tylko cud.
I jak to z cudami bywa, stał się. W najmniej oczekiwanym momencie.
Zamiast natrafić plecami na ścianę, Azimow wyczuł za sobą pustą przestrzeń. Spojrzał w górę i ujrzał roziskrzony teleportal. Obejrzał się. Zobaczył Selene, w jednej sekundzie, choć w sposób niewytłumaczalny pewien, że to nie Hekate. Stała w jaskrawo oświetlonym korytarzu.
- Szybko! - zawołała. - Portal zaraz się zamknie!
Nie kazał sobie dwa razy powtarzać. On i lonesco cofnęli się o krok. Azimow zdołał jeszcze dostrzec jak w stop-klatce ogłupiałe pyski demonów. Zanikający w oddali przenikliwy dźwięk dzwonka świadczył, że palec nieszczęsnego portiera teatru Bieriozka Show odnalazł wreszcie drogę do zbawczego guzika.

Łańcuch szkieletów zapada w mrok nicości; hałaśliwa maskarada na bezmiernym cmentarzu. Maski - pod nimi uśmiecha się szatan. Swobody nie ma - prawa odwieczne, nieuniknione, wszechpotężne.
Tadeusz Miciński Panteista

7. Kocia muzyka


- Miau, miau, mrrauuu... Mrrau, mrrau, miauuu!
Na ogromnym ekranie jaśniała promienna twarz Apolla Phoebusa. Jego mocno zarysowane, okryte złotym puchem szczęki poruszały się w rytmie najnowszego przeboju młodzieżowego idola. Niestety, mimo najszczerszych chęci Kola nie był w stanie dosłyszeć słów ani muzyki. Piosenkę zagłuszał skutecznie dziki wrzask kilkuset młodych kotów, kocic oraz ich sympatyków.
Najbardziej gorliwi byli całkowicie przetransformowani i przypominali skaczące na tylnych łapach pantery, obdarzone wszelako ludzkim rozumem i mową. Inni poprzestali na implantach spiczastych uszu, oczu z pionową źrenicą, pyszczka, ogona i miękkich pazurzastych łap. Podobnie jak to się działo często z biesami, sporo chłopców i dziewcząt wyszumiawszy się za młodu, wolało wrócić do ludzkiej postaci, gdy osiągnęli wiek dojrzały. Inaczej, jak wiadomo, rzecz się miała z wilkołakami, były bowiem produktem nieodgadnionych sił natury i tworzyły się drogą dziedziczenia cech lub poprzez zakażenie krwi. Oprócz genów działał wszakże jakiś inny, tajemniczy i być może nadprzyrodzony czynnik, podobnie jak u tiomników naczelnych. Dopiero Azimow stanowił pojedynczy egzemplarz nowego gatunku "stworzonych, a nie zrodzonych". Sacharow z pewnością miał rację zamieniając go w strzygonia, skoro tiomniki naczelne wyróżniały się przenikliwą inteligencją i władały wilczym plemieniem. W każdym razie nawet Komisji Genetycznej nie udało się dotychczas wyhodować sztucznego wilkołaka. Nikt zresztą nie miał takiego zamiaru. Dość było kłopotów z tymi, które powstawały w sposób naturalny.
Z kotami i biesami, czyli agresywnymi czarnymi pół kozłami, pół ludźmi, była zupełnie inna sprawa i w obecnej dekadzie przedzierzganie się w owe stwory stanowiło dominujący trend młodzieżowej mody. Uleganie mu dawało wysoki prestiż, albowiem zabiegi nie były tanie. Warto dodać, że obie grupy, kotów i półkoziców, trzymały się w miarę możliwości oddzielnie i nie przepadały za sobą.
Detektyw wciąż jeszcze obejmował ramieniem trzęsącego się ze strachu chłopaka. Obok nich stała Selene we wspaniałej, czarnej, iskrzącej się złotym pyłem sukni. Cała trójka pokonała przed chwilą tęczowo rozjarzony setkami mądrych pnączy korytarz i znajdowała się na progu wielkiej podziemnej sali, w której szalała kocia dyskoteka.
- Oszczędzę wam zbędnych pytań - oznajmiła dziewczyna przenikliwym, wibrującym głosem, który z łatwością przebił się przez niesamowity wrzask. - Znajdujemy się w Karpatach, w podziemiach zamku Nieśmiertelnik. Właścicielem jest, jak zapewne się domyślacie, Adam Jarowit. Skorzystaliście przed chwila z jego prywatnego teleportalu. Uciekliście bardzo daleko od waszych prześladowców. Gospodarz życzy sobie, abyście czuli się tutaj swobodnie i bezpiecznie...
- Bezpiecznie? - podjął z przekąsem detektyw. - A gdzie podziała się pani bliźniacza siostra?
- Hekate zbiera niedobitki wilczej sfory. Warszawska policja nieźle ich przetrzebiła. Cóż, pierwsze koty za płoty - dodała śmiejąc się nadspodziewanie wesoło.
- Pan prezydent nie ma nam za złe tamtej historii w Łazienkach? - wtrącił drżącym głosem Eliade.
- Co było, to było. Pragnie was raczej przeprosić, że tak brutalnie wzięto się do sprawy. No cóż, wilkołaki nie grzeszą subtelnością.
- Fakt - potwierdził chłopak. - Pan Jarowit przyjdzie po nas?
W pytaniu brzmiały ciekawość i naiwna pewność siebie.
- O nie, tutaj jest za gorąco - zaprzeczyła żywo Selene. - Wiecie przecież, że koty są ciepłolubne, a strzygo-nie, jak zresztą wszyscy nocnicy, znacznie mniej. Gdy już ochłoniecie po ostatnich przygodach, przeniesiemy się na górę do właściwych apartamentów.
- Jeśli będziemy chcieli - zauważył zgryźliwie Azimow.
Zbyt wiele i zbyt nagle się ostatnio wydarzyło. W nim samym i wokół niego. Miał wrażenie nierealności nowej sytuacji. Jakby wrócił do petersburskiej "Wirtualnej Cafe" i grał w ulubioną grę. Zamiast Konika Garbuska przeniósł ich wprawdzie teleportal, ale poza tym wszystko się zgadzało. Oto rozmawia z Księżycową Córką o Złym Carze. Zakończenie baśni, miłe lub okropne, pozostawało wciąż niewiadome.
Dziewczyna spojrzała na niego uważnie, z prawdziwym zainteresowaniem. Jej odpowiedź była stanowcza i jednoznaczna.
- Na waszym miejscu nie opierałabym się temu, co nieuniknione. Wolność wyboru jest prawie zawsze iluzoryczna. Nie myślcie teraz o tym. Jarowit nakazał specjalnie przenieść was do podziemia, abyście mieli czas odetchnąć i przyzwyczaić się do nowych warunków.
Wskazała im drogę do miękko wysłanej niszy na uboczu, której strzegły dwie kamienne kocie boginie, Bastet i Sachmet. Nad wejściem widniały świetliste napisy w egipskich hieroglifach i eurokodzie: "Oto wielkie koty, mściciele bogów". Kiedy tylko umościli się na rozkosznie wygodnych kanapach i poduszkach, zbliżył się do nich pręgowany tygrysio, wąsaty kelner, skradający się szybko i z wdziękiem.
- Dobry wieczór państwu - zamruczał przyjaźnie. - Jestem kot Fritz i będę obsługiwał wasz stolik. Jakie są państwa życzenia?
Nie czekając na odpowiedź, recytował dalej.
- Kokaineta? Luborowe papierosy? Odjazdowe drinki?
- Dla mnie to co zawsze - odparła chłodno Selene.
- A więc "Krwawa Mara" - zanotował z rozlewającym się na pyszczku zadowoleniem Fritz.
- A dla pana, Niki - zwróciła się dziewczyna do detektywa - najlepszy chyba będzie, jak zawsze, "Świeży Młodzik"?
- Nie gustuję już w świeżych młodzikach - oświadczył Kola nieco stłumionym głosem. - I wolę, jak mówi się do mnie Kola.
Zdecydowanie nie lubił tamtego zdrobnienia. Uważał, że przynosi pecha. Najlepszym dowodem był los Mikołaja II Romanowa, zwanego przez niemiecką żonę Niki, a w wyniku nieudolnych rządów zamordowanego przez bolszewików. Straszne to były czasy, na szczęście bardzo dawne. Jedyną pozostałością były ikony i cerkwie pod wezwaniem świętego Rasputina męczennika.
Zerknął, czy Eliade usłyszał kategoryczne wyznanie, dotyczące nie tylko drinków. Chłopak chłonął pełnym zachwytu wzrokiem migającą miriadami światełek salę i wziął właśnie od Fritza sporą dawkę kokainety.
- W takim razie... - zastanowiła się chwilę Selene.
- Może "Dama Pikowa"? - proponował usłużnie koci kelner.
- Oznacza zawsze skrytą nieżyczliwość - zwróciła uwagę dziewczyna. - Ponieważ "Dziewiczy Sok" jest zbyt kwaśny, sugerowałabym "Oczy Czarne".
Azimow potwierdził wybór skinieniem głowy. Spostrzegł, że jego młody towarzysz wypiękniał pod wpływem popularnego stymulatora. Policzki zaróżowiły się, oczy zabłysły.
- Oto, co się zowie prawdziwa młodość! - stwierdziła sentencjonalnie Selene. - Nie potrzeba balsamu z Gileadu ani ambrozji Zewsopulosa.
Miała na myśli eliksir młodości, produkowany przez ojca Apolla Phoebusa, greckiego multimiliardera. Większość ludzi było stać na tańszą odmianę napoju bogów, czyli nektar. Oba trunki miały zresztą pewną wadę. Działały tylko w krajach śródziemnomorskich. Na północy Europy traciły całkowicie moc i smak.
- Biegnij i zabaw się - głos dziewczyny zawibrował i stał się prawdziwie władczy. - Widzę, że nogi unoszą cię do tańca...
Chłopak nie kazał sobie dwa razy powtarzać. Nim Kola zdążył zaprotestować, zresztą bez przekonania, młodzik zanurkował i niemal natychmiast zatonął w rozhasanej kociej ciżbie.
Zostali we dwoje. Zapadła chwila niezręcznego milczenia. Detektyw zajął się tropieniem i wyławianiem z koktajlu dwóch czarnych oliwek.
- A więc obaj dobiliście do portu i wasza podróż skończyła się - powiedziała w końcu dziewczyna ze smutkiem.
Kola chciał coś odpowiedzieć, ale w tej chwili zaświergotał jego komunikator, prezent od Sacharowa. Trzeba przyznać, że ofiarodawca wykazał dotąd ogromną cierpliwość, zadowalając się kilkuzdaniowym ledwie raportem, jaki detektyw przesłał mu zaraz po przybyciu do Warszawy.
"Kola! Gdzie moje dziecko?" - zjawiło się na miniaturowym ekraniku pytanie z Krymu.
"Zszedłem po nią do piekła" - wystukał w odpowiedzi Azimow i przerwał połączenie.
Zleceniodawca, stwórca i pryncypał w jednej osobie, słowem jego car i Boh, niecierpliwił się. Należało działać, ale Kola nie miał pojęcia, co dalej robić. Zauważył, że Selene doskonale udaje brak zainteresowania dla prowadzonej przez niego korespondencji. Koty tymczasem bawiły się w najlepsze.
- Szaleją jak w marcu - zauważył, byle coś powiedzieć - a przecież mamy jesień.
- Tutaj zawsze jest marzec - wyjaśniła Selene - dlatego lubią do nas przyjeżdżać.
- Szukam pewnej dziewczyny - zaczął ostrożnie. -Może kryje się gdzieś tutaj pod kocią maską. Pomożesz mi ją odnaleźć?
Selene zatopiła w jego źrenicach ogromne, szafirowe oczy. Zadrżał i osłabł pod tym spojrzeniem. Równocześnie poczuł gdzieś w okolicach splotu słonecznego delikatne łaskotanie głodu, jakby ktoś zabawiał się, drażniąc jego wnętrzności małym piórkiem.
- Chodzi o rosyjską tancerkę? Wypytywałeś o nią w "V-Empire". Samarę, córkę Rockefellera?
- Jej ojciec bardzo się martwi - wyjaśnił Kola.
- Nie wątpię - odparła uśmiechając się z przymusem. - Jestem pewna, że bardzo do niej tęskni.
- Co ty o tym wiesz? - zadał Azimow celne, jak mu się zdawało, pytanie.
- Spotkasz ją, ale jeszcze nie teraz.
- Dlaczego?
Milczała chwilę, zadumana. Jej spojrzenie błądziło po sali.
- Nie jesteś jeszcze gotowy.
- Na co?
- Na spotkanie, oczywiście. Pamiętasz, o czym mówiłam w Warszawie?
- Ta metafora z dzikim owsem?
- Niekoniecznie metafora. To prawda, zmieniłeś się od tamtej chwili, nawet bardzo. Dziwne, spotkaliśmy się zaledwie dwie noce temu. Wydajesz się zupełnie inny.
- Może podobny do twego pana, Jarowita?
- Nie jest moim panem. Czasami nie jest nawet panem samego siebie. Jarowit, jak każdy nocnik, podlega żądzom, zwłaszcza uczuciu niepohamowanego głodu. Chyba rozumiesz?
- Powiedzmy. Ponieważ lubisz stosować roślinne porównania, droga lekarko, jakie ziółko przypominam teraz?
- Ilex aquifolium, oczywiście.
- Co to takiego?
- Krzew, który ma wiecznie zielone, lśniące liście i czerwone jagody. Symbolizuje narodziny, ale i śmierć Chrystusa. W Anglii uważany za świętą roślinę. Wiesz, te ich wianuszki na drzwiach w dzień Bożego Narodzenia.
- Chodzi ci o... ostrokrzew?
- Owszem. Właśnie taki się stałeś. Piękny, sztywny, najeżony i niedostępny. Skrywający głębokie cierpienie. Tęskniący i poszukujący miłości. Miłości, która płynie z głębi duszy. Jej brak może cię zniszczyć. Chyba że...
- Że...
- Otworzysz serce. Ale na to jeszcze za wcześnie. Musisz najpierw rozwiązać zagadkę swojej obecnej transformacji. Mam przeczucie, że jej wyjaśnienie tkwi tutaj.
Wyciągnęła dłoń i leciutko dotknęła czubkiem wskazującego palca jego czoła w miejscu, gdzie zbiegają się brwi. Poczuł pieczenie, a nawet lekki ból. Rozejrzał się, lecz w pobliżu nie było luster. Dostrzegł tylko jedno blisko baru, ogromne, w bogatej złoconej ramie.
- Kot Fritz chyba nas zaniedbuje, bo szklanki puste -zauważył pozornie beztroskim tonem. - Pozwól, że zastąpię kelnera.
Selene uśmiechnęła się i skinęła głową. Nie mógł się oprzeć wrażeniu, iż doskonale wiedziała, dlaczego tak mu pilno do baru.
Raz jeszcze miał okazję przekonać się, jak wiele bzdurnych bajek opowiadali sobie w długie słoneczne popołudnia swietlaki i szaraczki o tiomnikach naczelnych. Choć stał się już prawdopodobnie stuprocentowym strzygoniem, nadal doskonale, wbrew legendom, odbijał się w lustrze. Brak odbicia byłby zresztą diabelną niewygodą, a wiadomo przecież, że nocniki i nocnice przywiązywały do elegancji wielką wagę. Chwilę kontemplował swoją alabastrową, poznaczoną delikatnymi żyłkami twarz, intensywne spojrzenie żółtawych oczu, stworzoną do fraka wysmukłą sylwetkę. I dziwną, karminową plamę na czole, która powiększała się coraz bardziej, przypominając teraz ślad po oparzeniu hostią. Ach, te stare transylwańskie legendy! Dotknął jej pazurem wskazującego palca i znów syknął z bólu. Coś się tam wykluwało pod skórą. Uznał, że na razie lepiej nie wiedzieć co.
Podczas gdy podziwiał swoją postać, mimochodem spostrzegł, że oplecione mądrymi pnączami, wbudowane w ścianę lustro ma w prawej ramie niemal niewidoczną, pomysłowo ukrytą wśród secesyjnych gałązek klawiaturę z cyfrowymi i literowymi symbolami. Zapewne były to więc drzwi wiodące do...
- Miauuu! Fantastyczny gość!
Obok podziwu Kola wyczuł także nieprzyjazną ironię. Zobaczył w lustrze stojącego za nim potężnego czarnego zwierzaka, prężącego z wyraźną dumą masywny grzbiet i pokaźny, z pewnością w razie czego groźny ogon. Pysk marszczył nieprzyjemnie, wąs stroszył zajadle.
- Nazywasz się...? - spytał bezceremonialnie kocur.
- A ty? - zrewanżował się równie bezpośrednio Azimow.
- To właśnie główna zagadka wieczoru, mój książę - napuszył się tamten. - Słyszałem, że jesteś księciem.
Detektyw zarejestrował kątem oka tańczącego w pobliżu Eliadego. Chłopak rzucił poplamioną i podartą rubaszkę. Skakał półnagi, chwilami unoszony w górę dziesiątkami puszystych grzbietów i łap. Ocierało się o niego mnóstwo futrzastych stworzeń płci obojga. Eliade był rozgrzany, upojony, jednym słowem szczęśliwy. I piękny. Prawdziwy Blond Valentino.
- Na dodatek rosyjskim - syczał natrętny kot. - Więc jak mnie nazwiesz?
- Oczywiście Behemot - odparł Kola na odczepnego.
- Słuuusznie! - miauknął tamten przeciągle. - Rodak wielkiego Bułhakowa nie mógł odpowiedzieć inaczej. Niestety, odpowiedź jest błędna. Przegrał pan, drogi książę! -zakończył z triumfem.
- Chyba jednak poznam właściwą odpowiedź? - podjął Azimow z niejakim rozbawieniem, dając się wciągnąć w grę. - Proszę mi dać ostatnią szansę.
- Niestety, pierwsza odpowiedź się liczy - napuszył się znowu kot. - Poza konkursem powiem ci, że mojego imienia trzeba szukać na drugim krańcu Europy, jakby mnie nazwał... Nieważne, kto. Oto nagroda pocieszenia dla naszego gracza! - obwieścił z triumfem. - Najwspanialszy kot zamku Nieśmiertelnik nazywa się Miaugion!
- Rzeczywiście, imię prześliczne - przytaknął Azimow. - I znajome. Gdzieś już czytałem o tobie.
- A gdybyś miał lepszą pamięć - syknął złowieszczo tamten - wiedziałbyś, że od Miaugiona lepiej się trzymać z daleka. I od tajnych przejść.
- Więc jednak - zawołał Kola - to lustro prowadzi do...
- Poznania prawdy. Ale mam rozkaz strzec jej, zwłaszcza przed tobą. Książę rozumie?
Głos Miaugiona nabrał cech groźnego pomruku. Najeżony grzbiet i stwardniały jak pałka ogon dopełniały marsowego wyglądu.
- Rozumiem. Pamiętaj jednak, że nawet kot w butach przechytrzył księcia tylko jeden raz.
- Uważaj! - mruczał tamten, podchodząc coraz bliżej. - Mam dziewięć żywotów!
- A ja chyba jestem nieśmiertelny jak twój pan. Nigdy jeszcze nie piłem kociej krwi.
- I nigdy się nie napijesz - wrzasnął Miaugion, wysuwając spomiędzy imponujących, ostrych jak igły kłów różowy języczek i błyskając wściekle prześlicznymi zielonkawymi ślepiami. Spomiędzy poduszeczek przednich łap wysunęły się kocie pazurki.
- Nigdy? A psik! - warknął Kola, prezentując w odpowiedzi własne uzębienie.
Zaskoczony kocur zatrzymał się mimo woli. Wiele kocic i ich partnerów otoczyło przeciwników kręgiem, wyczuwając, że zapowiada się niezła zadyma. Od strony baru nadbiegł zaniepokojony Fritz.
- Wszystko w porządku? - spytał, łypiąc trwożnie i zarazem karcąco na kolegę.
- Niezupełnie - odparł chłodno Kola. - Ten słodki kociak jest bardzo agresywny.
- Chciał tam wejść! - prychnął wściekle Miaugion, wskazując lustro.
- I jaki podejrzliwy! Przeglądałem się tylko. A w ogóle przyszedłem po drinki.
Złożył zamówienie u Fritza i nie poświęcając więcej uwagi kocim problemom, wrócił do loży Selene.
Nie była sama. U jej stóp zasiadała para, składająca się z szaroburej psotnicy i jej rudawego kompana. Oboje z rozkoszą pozwalali się gładzić pod włos i drapać między spiczastymi uszkami.
- Mleko i świeże ryby, owszem! - miauczał młody. -Ale zaraz potem, a lepiej od razu...
- Pieszczoty, pieszczoty! - mruczała wesoło kocica.
- Przedstawiam ci moich przyjaciół, Nocka i Kocyndę - poinformowała poważnie Selene.
Gdy Kola zasiadł na sofie, zwierzaki natychmiast poczęły ocierać się o niego, wydając przyjazne pomruki.
- Przykro nam, że miał pan nieprzyjemne zajście ze strażnikiem - zaczął Nocek, leniwie przeciągając samogłoski.
- Chodzi o Miaugiona? - upewnił się Azimow. Kocynda, niezadowolona, a może po prostu zazdrosna, fuknęła na rudawego i sama udzieliła odpowiedzi.
- Naprawdę nazywa się swojsko Mruczuś. Ma z tego powodu kompleksy, więc przybrał baśniowy pseudonim. Mało kto go traktuje poważnie.
- Ani koty, ani inne potwory! - pisnął Nocek, jakby mu ktoś ogon przydepnął.
Kocynda fuknęła ponownie i nastroszyła białe wąsy, po czym niespodziewanie zmieniła temat.
- Czy wiecie, że w starożytnym Egipcie pobożni ludzie trzymali w domu przynajmniej kilka świętych kotów? A gdy zdarzyło się, że pożar dom ogarnął, ratowali najpierw koty, później dobytek...
- Wszystko na tym świecie ma swoje znaczenie - powiedziała Selene w zadumie. - Nawet głupi wierszyk na ścianie.
Kola szybko przestał słuchać monotonnego mruczenia, które chyba miało odwrócić jego uwagę. W końcu to normalne, że słoneczniki rozmawiają głównie o sjestach na plaży i olejkach do opalania, nocniki o świeżych, sycących sokach przy księżycu, biesy o torturach i rozbojach, koty zaś... naturalnie o kotach. Kocia agresja i kocie pieszczoty poczęły wzmagać uczucie nieposkromionego głodu, który Potęgował się z minuty na minutę. Nie banalną czczość, skręcającą żołądek i mdlącą w dołku normalnego człowieka, ale taką, której nie mogły uśmierzyć najbardziej wyszukane potrawy i napoje. Opanowało go dygoczące w całym ciele, tętniące gwałtowną żądzą, gorączkowe łaknienie. Z głębokim westchnieniem obnażył rosnące kły. Dłonie zakrzywiły się w szpony. Obawiał się, że oszaleje, jeśli natychmiast nie zaspokoi nieznośnego pragnienia.
- Zmykajcie - szepnęła Selene do kotów. - Ja się tym zajmę.
Kocynda i Nocek zniknęli, jakby ich nigdy nie było. Dziewczyna odchyliła głowę do tyłu, odsłaniając piękną, pulsującą szyję.
- Pij - powiedziała spokojnie. - Wiem, czego ci trzeba. Dam ukojenie - dodała, widząc jego wahanie. - Nieraz już leczyłam tak Jarowita. Moja krew jest niezwykle energetyczna. Przekonasz się, nie gorsza niż u niejednego świeżego młodzika.
Kola zagłębił kły w prześlicznej, gładkiej skórze. Zapach modnych cezarowych perfum był mu przyjemnie znajomy. Selene jęknęła cicho i przymknęła oczy. Jej twarz wyrażała błogie zadowolenie przemieszane z bólem. Ssał doskonały likwor, czując, jak wlewa się w niego i rozpływa po całym ciele, a wraz z nim siła, zręczność, energia. Śmieszny Miaugion Mruczuś ze swoimi dziewięcioma żywotami kota! Azimow był pewien, że dzięki krwi dziewczyny ma w sobie teraz tysiąc żywotów. Wyssałby może z niej ostatnią iskrę życia, gdyby nie odepchnęła go nadspodziewanie mocno.
- Dosyć, wystarczy - syknęła rozkazująco.
Kola powiódł wyostrzonym wzrokiem po sali. Doskonale funkcjonował teraz także słuch i inne zmysły. W jednej chwili omiótł spojrzeniem wszystkich obecnych i natychmiast zdał sobie sprawę z przerażającego faktu. Wśród dokazujących kotów nie było Eliadego!
- Gdzie on jest? - zachrypiał, przełykając resztki życiodajnego nektaru. - Coście z nim zrobili?!
Pobladła twarz Selene zastygła w obcą, martwą maskę. Szafirowe oczy stały się zimne i złe. Wyglądała teraz zupełnie jak jej bliźniacza siostra, Hekate.
- Jest tam, gdzie pragnął znaleźć się od dawna - odparła. - I byłby, gdyby nie ty.
Kola miał wrażenie, że piwniczna posadzka usunęła mu się spod nóg. Zrozumiał, że wyprowadzono go w pole.
Na dodatek stracił ostatni punkt zaczepienia. Obawiał się, że gdzieś w górnych komnatach zamku dzieje się coś strasznego, czemu powinien przeszkodzić. I dlaczego wiedźma wspomniała o głupim wierszyku na ścianie?
- Muszę tam iść! - wydusił.
- Lepiej, żebyś tego nie widział - odrzekła dziewczyna, zachowując kamienny spokój.
Kola nie chciał słuchać dalej. Mózg pracował intensywnie nad rozszyfrowaniem komunikatu, kryjącego się w jej słowach. Czyżby chodziło o hasło otwierającego wejście do komnat Jarowita? Nagle doznał olśnienia. Uczepił się pewnej absurdalnej z pozoru szansy. Postawił wszystko na jedną kartę.
Odzyskał jasność zmysłów, a także zdolności fizyczne. Sprężył się i pofrunął nad głowami rozbawionych kotów. Selene nie próbowała go zatrzymać. Większość zwierzaków nawet nie zauważyła, gdy w kilku susach dopadł strzeżonego lustra. Wystukał na klawiaturze trzy razy "H" (Heli, heli, heli), potem słowo "papież" w eurokodzie. Minęła przeraźliwie długa sekunda, po czym drzwi zgrzytnęły i uchyliły się nieco, otwierając czeluść ziejącą mrokiem i mrozem.
Ktoś wczepił się pazurami w jego kark. Usłyszał nad uchem wściekłe syczenie, policzek musnęły szorstkie wąsy. Miaugion, oczywiście. Kola strząsnął napastnika z pleców nawet się zbytnio nie wysilając. Jęczący przeraźliwie strażnik przekoziołkował do tyłu i spadł na inne skradające się koty. Kola w ostatniej chwili przemknął przez szczelinę zatrzaskujących się właśnie drzwi.
Znalazł się w zupełnych ciemnościach, lecz jego wzrok błyskawicznie przystosował się do nowej sytuacji. Stał na pierwszym stopniu stromych kamiennych schodów, na których szczycie majaczyło dziwne blade światełko, jak zapomniany nocoświetlik w odległym zaułku. Po wizycie w rozgrzanej kociej piwnicy tutaj paraliżował ruchy niesamowity chłód bijący od murów. Azimow otrząsnął się jednak szybko z termicznego szoku. Krew Selene słodko pulsowała mu w żyłach i dodawała sił.
Ruszył schodami w górę z dziwnym uczuciem deja vu.
Na pewno kiedyś już szedł po tych stopniach, choćby we śnie. Nie miał jednak czasu zastanawiać się, kiedy to było. Najważniejsze dotrzeć do celu, chociażby nawet sam cel przerażał. Czego właściwie szukał w mrocznych komnatach przeklętego zamczyska? Odpowiedź nasuwała się tylko jedna. Penetrował właśnie mroczne zakamarki własnego umysłu. Szukał prawdy o sobie samym. I w tym sensie biedny Mruczuś z pewnością miał rację. Lustro prowadziło do poznania prawdy.
Gdy bez szczególnego wysiłku wstąpił na najwyższy stopień, przekonał się, że tajemniczy błędny ognik, który go dotychczas prowadził, to odblask częstych błyskawic. Rozjarzały się co chwila w zniszczonych witrażach, ożywiając widmowe postacie dawnych rycerzy i królów. Wokół zamku Nieśmiertelnik szalała burza. Fosforyzujące błyski zalewały swym światłem łuki gotyckich okien i kolumnadę korytarza. Potężne grzmoty przewalały się po krużgankach i zdawały się wstrząsać posadami budowli.
Azimow szedł dalej. Mrok osaczał go ze wszystkich stron jak samodzielna, lepka i zabójcza substancja, chwytał za gardło kościstą dłonią upiora. Koli zdawało się, że po kątach i za kolumnami kryją się dziesiątki złośliwych istot, rozszeptanych i rozchichotanych, gotowych rzucić się w każdej chwili na intruza. Z głębi korytarza patrzyły nań żółte ślepia, które znikały, gdy się przybliżył, aby natychmiast pojawić się w innym miejscu. Miał wrażenie, że potężna siła próbuje powstrzymać jego kroki. Nogi stawały się ciężkie, a pierś odpychała niewidzialna fala wichru świszczącego żałośnie w załomach murów. Mimo to brnął przed siebie, nadal nie wiedząc, dokąd ani po co zmierza.
Nadepnął na spróchniałą deskę, która złamała się z niemiłym chrzęstem. Przysiągłby, że spod ziemi wydobyło się lodowate tchnienie złośliwego śmiechu. Po chwili natrafił na taflę kolejnego lustra, zamykającego wejście do korytarza. Kiedy w dziwacznych floresach ramy namacał klawiaturę, ta zaświeciła w ciemnościach. Błogosławiąc Selene oraz swoją fenomenalną pamięć i przytomność umysłu, detektyw wystukał: "l, 2, 3", a następnie satan, oczywiście w eurokodzie. I tym razem zwierciadło okazało się posłuszne. Azimow wszedł do następnej komnaty.
Zobaczył...
Zobaczył najpierw Adama Jarowita, zasiadającego w czarnej szacie na kamiennym tronie. Strzygoń śledził z uwagą zbliżającą się ku niemu gibką sylwetkę młodego chłopca. Eliade był nagi. Szerokiego, foremnego torsu i długich nóg mógłby mu pozazdrościć sam Apollo Phoebus. Spocony i zdyszany, pachnący młodością i wschodnimi olejkami, którymi zapewne go wcześniej namaszczono, zakończył przed chwilą taniec. Podszedł do jedynego, jak mu się zdawało, widza, oczekując pochwały, może pieszczoty i nagrody. Jakiś czas trwało milczenie, przerywane ciężkim oddechem tancerza.
Azimow stał skamieniały, niezdolny się poruszyć ani nawet przemówić.
- Cudownie - wycedził w końcu strzygoń, oblizując nabrzmiałe wargi. - Tańczysz wspaniale. Tym piękniej, że tylko dla mnie. Chciałbym jednak...
- Tak, panie? - podjął skwapliwie tancerz.
- Chciałbym zobaczyć, jak bije twoje serce - oznajmił beznamiętnie Jarowit.
Chłopak zdawał się skonfundowany. Cofnął się o krok.
- Przecież wiesz, że bije tylko dla ciebie - niepewnie wyjąkał.
- Wiem, ale... - rzekł Jarowit uśmiechając się zagadkowo - sam się muszę przekonać.
I nim chłopak zdołałby krzyknąć: "Och!", niedostrzegalnym niemal skokiem runął na pierś Valentina. Krogulcze szpony rozorały w kilka sekund gładką pierś i płaski brzuch młodzika aż po drgające spazmatycznie lędźwie. Krew trysnęła niczym gejzer i zalała schylonego nad ofiarą drapieżnika. W nozdrza skamieniałego ze zgrozy Azimowa uderzył duszący odór wylewających się wnętrzności. Czuł, że za chwilę zemdleje. Szaraczkowa ludzka natura brała w nim znowu górę.
Strzygoń zanurzył pysk w potwornej ranie, mlaskając i cmokając ze smakiem. Po chwili uniósł pokryte śluzem i posoką oblicze. Powiódł oczyma po sali i spojrzał straszliwymi, krwistoczerwonymi ślepiami na nieruchomą postać Azimowa.
- Uwielbiani flaki po polsku - wymamrotał z zadowoleniem, wracając jak gdyby nigdy nic do szybko stygnącego żeru.
Kola poczuł, jak jego głowa rozpada się na tysiąc części i z ulgą zapadł w mrok. Nieświadomość stała się prawdziwym wybawieniem.

Pienią się nurty - wśród wirów kąpię się... I podniecony idę z lingamem wzniesionym jak niezmierny obelisk lub wieża indyjska ku jaskiniom gorących źródeł... i sczerniawszy w konwulsji lubieżnej, wciąż głębiej pokrywam się warstwami Ziemi rodnej, bujnej, samiczej, pachnącej tysiącem mocnych zabójczo-rozkosznych odorów. Lingam mój, pełen ogni potencjonalnych lawy płomiennej, jak z kotła Hekate, tryska nasieniem tych rzek wściekłych, szumiących w łonie Ziemi.
Tadeusz Miciński Niedokonany

8. Nieśmiertelnik


Ocknął się. Pierwszym wrażeniem był piekielny ból we wszystkich mięśniach. Odczuwał go intensywniej niż zwykły człowiek. Przecież dołączyłem do grona niezwyciężonych wampirów - pomyślał z niedorzeczną ironią. Otworzył oczy i poczuł nowy ból. Znajdował się w gotyckiej komnacie, którą ogarniał powoli, lecz nieubłaganie szarawy półmrok. Spoczywał przed szeroko otwartymi na zachód balkonowymi drzwiami. Słońce odchodziło ze świata w złocie i królewskiej purpurze. Kola domyślił się, że muszą znajdować się w baszcie karpackiego zamczyska, mniej więcej na wysokości ósmego piętra przeciętnej kamienicy.
Misterium kończącego się dnia obserwował z balkonu pan zamku, Adam Jarowit. Jego dłoń wczepiała się w kamienną balustradę jak szpony czarnego orła, wypatrującego ze swoich wyżyn kolejnej zdobyczy.
Detektyw spróbował poruszyć dłonią. Wtedy coś elastycznego i pulsującego życiem, coś owiniętego wokół jego szyi i całego ciała zacieśniło uścisk, aż jęknął. Oplatały go pędy i gałęzie jakiejś piekielnie mocnej, nie znanej mu rośliny. Usłyszał z lewej strony ostrzegawcze warknięcie. Spojrzał tam i zobaczył sporego wilkołaka, warującego u stóp pięknej Hekate. Gdy spotkali się wzrokiem, nabrał pewności, że to ona. Zresztą domeną jej bliźniaczej siostry były koty.
Słońce zaszło za szczytami Karpat, na ciemniejącym niebie zaczęły wykwitać pierwsze gwiazdki. Z tej wysokości można było dostrzec mądre pnącza, iskrzące w dolinach, gdzie znajdowały się kocie obozowiska. Zamek osnuwał je delikatną, choć mocną siecią niczym monstrualny pająk.
Ciałem strzygonia wstrząsnął dreszcz. Zdjął antysolary i zrzucił z ramion przeciwtermiczną szubę. Pozostał w zwykłym stroju eleganckiego nocnika, we fraku i purpurowo podbitej czarnej pelerynie. Przeciągnął się, zamrugał oczami jakby zbudzony ze snu i wpił się spojrzeniem w źrenice Azimowa. Upozował się jak kiepski aktor na tle balustrady i nocnego górskiego krajobrazu - nawiasem mówiąc, księżyc w pełni zaczai srebrzyć ośnieżone szczyty romantycznie i kiczowato - i wyrecytował z emfazą:

Jam z ognia, nie jak Adam - z martwej stworzony gliny,
A ty mi każesz przed nim się pokłonić!
Rzucasz liść suchy w płomienia głębiny
I pragniesz listkiem mą pasję poskromić -
Nie, nie poskromisz! Powstanę, uniosę
Chorągwi mej purpurę. Spójrz, jak Adam tonie
W moich ramionach! Ja go znów wyciosam
I ton mu nadam czysty w mego ognia łonie.

Gdy skończył, rozszerzył karminowe wargi w cynicznym uśmiechu. Kły błysnęły przez chwilę.
- Tak zwraca się szatan do Boga w wierszu pańskiego rodaka, pradawnego poety Iwana Bunina. Mogę się podpisać pod każdym słowem. Dlatego nauczyłem się go na powitanie. Nie pytam, jak się czujemy, bo rozumiem, że fatalnie, panie Azimow. A może powinienem powiedzieć: "Kniaziu"?
Kola uznał, że najlepszą odpowiedzią będzie jej brak. Błądził wzrokiem po ciemnej komnacie. Ciekawe, kto sprząta zamkowe apartamenty? - pojawiło się w jego myślach absurdalnie praktyczne pytanie, na które zresztą natychmiast znalazł odpowiedź. - No, oczywiście siła nieczysta.
- Milczysz. Słusznie, a także wygodnie. W obecnych warunkach mówienie mogłoby ci przysporzyć nieco trudności, nawet być źródłem nowych cierpień. Po cóż pomnażać te już istniejące. Życie jest i bez tego wystarczająco potworne.
Najwyraźniej nie oczekiwał odpowiedzi i na to pytanie, ciągnął bowiem dalej:
- Muszę przyznać, że Rockefeller Sacharow przysłał tym razem naprawdę niezwykłego agenta. Hekate zbadała cię dokładnie, gdy byłeś nieprzytomny. Okazało się, że masz wszczepione zdolności dorównujące moim, a nawet pod pewnymi względami je przewyższające. Niesamowite! Zwłaszcza że nie potrafiła wyjaśnić zagadki "trzeciego oka", jak to nazwała.
Wyciągnął dłoń w kierunku czoła detektywa i długim pazurem wskazującego palca dotknął lekko miejsca, gdzie stykają się brwi. Kola odruchowo cofnął głowę, czując silny, bezpośredni impuls do mózgu. Coś tam pod jego skórą pulsowało i kiełkowało, zdawało się żyć własnym życiem. Jarowit uśmiechnął się dwuznacznie. Podszedł do kanapy, na której siedziała Hekate. Pogładził ją po czarnych włosach, później począł targać długie uszy pomrukującego z zadowoleniem wilkołaka Czynił to jednak jakby w roztargnieniu.
- Zapewne zastanawiasz się, gdzie się podziała nasza księżycowa czarodziejka... Musiała zająć się leczeniem kocura, którego poprzedniej nocy nieco nadwerężyłeś. Okazuje się, że nie masz serca do domowych stworzeń. Jeszcze chwila, a zainteresuje się tobą Towarzystwo Opieki nad Zwierzętami
- Co... ze mną? - wychrypiał Azimow, zdobywając się na ogromny wysiłek i czując, jak żywa pętla mocniej zaciska się na szyi.
- Właściwie nic złego. Krępują cię sploty zmutowanego figowca dusiciela z mojej oranżerii. Nikt nie potrafi oswobodzić się z tych więzów, nawet strzygoń. Na razie oddany wielkodusznie zastrzyk krwi Selene utrzymuje cię przy życiu. Jeśli dostaniesz więcej pożywienia, możesz żyć nawet długie lata. Figowiec z kolei będzie z ciebie wysysał soki żywotne i wtedy znajdziesz dość czasu, aby zrozumieć, co znaczy określenie "błędne koło". Jeśli uznamy, że nie warto cię dalej karmić, zaczniesz schnąć i marnieć, podczas gdy moja roślinka kwitnąć, oczywiście do czasu. Nie umrzesz jednak, pozostaniesz jak duch w wyniszczonym ciele. Po wiekach ktoś cię, być może, wyzwoli i znowu zdobędziesz pożywienie. Twoja pseudoegzystencja żywej mumii może trwać bardzo długo. Pamiętaj, ile czasu czekał Prometeusz na Heraklesa. Wierz mi, w takich chwilach nienawidzi się naszej nieśmiertelności. Wszystko to oczywiście stanie się, jeżeli będziesz niegrzeczny i nie zechcesz współpracować
- Zapewne interesuje cię również wariant numer dwa - mówił dalej wampir, bawiąc się znowu od niechcenia długimi lokami przyjaciółki. - Życie nieśmiertelne, gdziekolwiek zechcesz i z kimkolwiek zechcesz. Powiem ci z własnego doświadczenia, że nie należy wierzyć moralistom i innym głupcom, którzy, nie znając bliżej zagadnienia, starali się wmówić ludzkości, iż nieśmiertelność jest uciążliwym brzemieniem. Tak mogą rozumować tylko umysły ciasne. Wampir to przecież stworzenie nadludzkie i nieprzeciętne, nie może odczuwać rzeczywistości jak byle kto. Prawdziwa arystokracja nigdy się nie nudzi ani nie męczy. Zapewniam cię, że obserwowanie, jak kolejne pokolenia popełniają wciąż te same błędy, nie jest wcale monotonne. Przeciwnie, bardzo zabawne. A jeszcze zabawniejsza obserwacja dojrzewania słodkich owoców, które możesz zrywać do woli.
Wstał i począł przechadzać się wielkimi krokami po komnacie, spoglądając od czasu do czasu w jasną twarz księżyca, słońca umarłych
- Pomyśl tylko. Rodzice odchowali, wychuchali i wykształcili jakieś urocze stworzenie, chłopczyka lub dziewczynkę, aż tu nagle zjawia się strzygoń i chaps! Jedno kłapniecie kłów i nie ma dzieciaczka! Albo też niewiniątko staje się jednym z nas, zamienia w potwora. Jak się bliżej przyjrzeć, naprawdę bardzo śmieszne.
Zaniósł się niemiłym, brzmiącym jak zgrzytanie noża po szkle rechotem.
- Rzeczywiście - syknął boleśnie Kola.
- No widzisz, sam przyznajesz, a jeszcze nie zakosztowałeś wszystkich przyjemności nowego żywota. Kiedy zdecydujesz się pójść na współpracę, opowiem ci rzeczy, o których nawet nie śniłeś. Tymczasem wiedz, że zawsze chciałem być nieśmiertelny. Urodziłem się w czasach, gdy opowieści o wampirach, choć spisywane i wielokrotnie filmowane, uchodziły za ludowe legendy, by nie rzec bajki. Sądzono wówczas, że jest to wytwór zabobonnej lub po prostu chorej wyobraźni. Oto co z umysłami ludzi potrafił zrobić terror nauki, pojmowanej wyłącznie materialistycznie. Szczęściem na przełomie tysiącleci poglądy na wiele spraw zaczęły się zmieniać. Bo, trzeba ci wiedzieć, urodziłem się w roku dwutysięcznym...
Kola spojrzał na Adama z niedowierzaniem. Tamten pochwycił spojrzenie i jego bladą twarz rozjaśniło emanujące wszystkimi porami skóry samozadowolenie.
- Tak, tak, dobrze myślisz. Z tego, co wiem, jestem obecnie najstarszym strzygoniem w Europie. Byłem dzieckiem swojej epoki, która wówczas wyznaczały rzeczywistość wirtualna i sieć internetowa. Poszukiwałem dla siebie miejsca w życiu. Prędko dostrzegłem, że ogromna rzesza ludzi, ślęcząca całymi nocami przy komputerach, odziana na czarno i nienawidząca słońca (już wtedy wymyślono pierwsze prymitywne antysolary!), to moi naturalni sprzymierzeńcy, którzy wesprą wielkie zamysły i plany. Zrozumiałem, że konieczne są zmiany w strukturach społecznych, że należy oddzielić sowy od skowronków. Jak się więc zapewne domyślasz, jestem jednym z autorów, a także realizatorów Wielkiego Podziału. Wystarczyło sprząc siły i najtęższe umysły internautów w jedno, abym zaczął robić karierę polityczną i zyskiwać coraz większe wpływy w sferach rządowych. Najpierw jednak opowiem ci, jak spotkałem mego mistrza, a właściwie mistrza nas wszystkich.
Znowu usiadł, tym razem w wielkim wolteriańskim fotelu po prawej stronie drzwi balkonowych. Azimow poddał się jego opowieści do tego stopnia, że niemal zapomniał, w jakim znalazł się położeniu
- Podczas trzeciej wojny bałkańskiej byłem jednym z zachodnich negocjatorów. Widziano mnie często, jak przemykam miedzy Serbią a Transylwanią pancerną limuzyną w kuloodpornej kamizelce, z otwartym laptopem na kolanach i telefonem komórkowym przy uchu. Okropnie smętnie wyglądały wtedy męskie oficjalne ubrania! Naprawdę beznadziejne, ale to temat uboczny. Jeśli jednak zaczniesz studiować historię i zdziwią cię niektóre decyzje albo zachowania polityków pierwszej połowy XXI wieku, to wiedz, że wypływały one po części z niedotlenionego mózgu. Krew nie mogła przepływać swobodnie w aortach szyjnych, ściśniętych do granic możliwości sztywnym kołnierzykiem koszuli i ciasnym węzłem krawata. Ktoś to później udowodnił naukowo, co spowodowało prawdziwy przełom w męskiej modzie, a także ułatwiło dostęp do męskiej szyi. Chyba się rozgadałem, brnę w dygresje. Pewnego razu mnie i mojej ekipie wypadło nocować w zrujnowanym po części zamczysku gdzieś między przełęczą Borgo a Bystrzycą. Godnym ubolewania był fakt, iż fragment zamkowej kaplicy z grobowcami dawnych panów tej ziemi rozwaliła poprzedniego dnia tak zwana inteligentna rakieta.
- Ułożyliśmy się już na prymitywnych posłaniach, gdy wydało mi się, że słyszę od strony ruin głośne skrzypnięcie, jakby rozwarto zbutwiałą ze starości trumnę. Nikt oprócz mnie nie zwrócił na to uwagi, moi towarzysze usnęli natychmiast jak zabici. Uznałem, że wiatr poruszył jakieś dawno nie otwierane drzwi. Oparłem głowę na ramieniu i również próbowałem zasnąć. Sen jednak nie przychodził.
- Noc była chłodna, rześka. Chociaż nad nami widniało czyste, obsypane gwiazdami niebo, przy samej ziemi ścieliła się gęsta, niemal namacalna mgła, która zdawała się pochłaniać wszystko, nawet przestałem słyszeć równe oddechy śpiących współpracowników. Usłyszałem natomiast w stężałej nagle ciszy zbliżające się do mego posłania ciężkie kroki na kamiennej posadzce. Wyznaję, że wystraszyłem się i oblałem potem. Oczywiście nie wierzyłem w duchy, obawiałem się raczej muzułmańskiego terrorysty albo serbskiego zamachowca. Otworzyłem oczy i kroki natychmiast ucichły. Kiedy zamknąłem je ponownie, miałem jeszcze bardziej przerażające złudzenie. Tuż nad moim prawym uchem rozległo się złowieszcze dyszenie. Kiedy znowu podniosłem powieki, odgłosy ucichły, ja zaś widziałem tylko mglisty mrok.
- Sytuacja powtórzyła się parę razy. Gotów już byłem uznać zjawisko za miejscową anomalię. Nagle poczułem delikatne ukłucia na szyi. Podejrzewałem, że mam do czynienia ze zwierzęciem, może rodzajem nietoperza. Próbowałem podnieść rękę, aby się bronić, niestety, była jak przykuta do posłania. Utraciłem władzę we wszystkich członkach, zachowując świadomość. Mogłem także patrzeć. Jakaś mroczna postać pochylała się nade mną. Rosły mężczyzna przypatrywał się mi czerwonymi oczyma. Ich magnetyczny czar sprawił, że stałem się bezwolną zabawką w jego rękach. Napastnik wpił ostre, podobne do kocich kły w moją szyję, począł chłeptać sączącą się krew. Początkowy ból i przerażenie ustąpiły po chwili niezwykłemu upojeniu na granicy omdlenia. Czułem się coraz słabszy, ale zarazem dziwnie uszczęśliwiony, jakby ktoś posiadł mnie i wypełnił swą namiętnością. Przez oceany czasu i przestrzeni, w których zdawałem się pływać, usłyszałem w końcu jego szept. Łagodnie zawiadomił, że wyssał ze mnie większość krwi. Jeśli pragnę przeżyć, muszę wypić teraz nieco życiodajnego likworu z jego żył. Prawie bezgłośnym jękiem wyraziłem zgodę. Wówczas odsłonił lewą pierś. Długim, ostrym paznokciem rozciął skórę. Popłynęła ciemna, niemal czarna posoka. Uniósł moją głowę, skierował ku zdrojowi życia. W głowie plątały mi się wtedy strzępy biblijnych wersetów, zapamiętanych z dzieciństwa: "To jest bowiem kielich krwi mojej... Nowego i wiecznego przymierza... Teraz i na wieki wieków..." Miałem wrażenie, że dopiero teraz zrozumiałem całą prawdę tych słów, przynajmniej w interpretacji Antychrysta.
- Niedługo potem siedzieliśmy obaj w odległej komnacie rozparci w zdezelowanych fotelach. Pan zamku wydobył ukrytą przed wiekami omszałą butlę wina, wybornego węgrzyna ze swoich piwnic. Odziany był w żupan ze złotogłowiu i futrzany kołpak. Naturalnie nie znał eurokodu, posługiwał się jednak znakomitą staromodną niemczyzną. Przedstawił się jako książę Zoltar, niegdysiejszy władca tych ziem, przywódca jednego z górskich plemion. Chwalił się, iż miał zaszczyt być przyjacielem i towarzyszem broni w walkach z Turkami niejakiego Vlada Falownika, bardziej znanego jako Dracula. Wspominał tamte czasy z wielkim rozrzewnieniem. Serbska rakieta rozwaliła kryptę grobową i sarkofag, w którym spoczywał od kilkuset lat. Wstrząs wybuchu wyłuskał z jego piersi osinowy kołek, którym przybito go do dna trumny. Wyznał, że obserwował nas z ukrycia i to on zesłał sen na moich towarzyszy za sprawą lepkiej mgły. Od razu zwrócił na mnie uwagę. Doszedł do wniosku, że mogę się stać pojętnym uczniem.
- Ofiarował mi Mroczny Dar, zwany też w literaturze przedmiotu pocałunkiem nieśmiertelności. Od razu rozwiał parę mitów, choćby w kwestii rzucania cienia czy też odbicia w lustrze. Przeciwnie, piekielne piękno świeżo narodzonego wampira, jakie ujrzałem w kawałku potłuczonego zwierciadła, znacznie ułatwiło akceptację nowej sytuacji. Zoltar poinformował mnie również, że wampiry mogą oczywiście jeść i pić normalne ludzkie potrawy i trunki, kiedy tylko mają ochotę, mogą także współżyć seksualnie z kim chcą, a nawet płodzić dzieci. Wszelako im dłużej żyją, tym bardziej pragnienie krwi staje się namiętnością dominującą, a spełnienie jej - najwyższą rozkoszą. Ucieszył się, że moją ekipę stanowią wyłącznie mężczyźni. Jak wyjaśnił, posoka kobiety czy dziewczyny przynosi jedynie krótkotrwałe zaspokojenie, rozgrzewa, lecz nie nasyca do końca. Tak jakbyś zjadł czarną polewkę z krwi kaczki. Natomiast krew dojrzewającego chłopca czy młodego mężczyzny jest bardziej energetyczna. Wypełnia wampira potencją i mocą. Ostateczna konsekwencja to oczywiście całkowite pożarcie ofiary. Z biegiem lat, inaczej niż to się dzieje ze zwykłymi ludźmi, strzygoń nabiera wigoru, lecz zwiększają się także jego potrzeby... Kola jęknął w tej chwili, przypomniał sobie bowiem potworną scenę, jakiej był świadkiem wczorajszej nocy. Jarowit spojrzał nań pobłażliwie, po czym wzruszył ramionami z wielkopańską obojętnością i kontynuował opowieść.
- Jeszcze tej samej nocy, chodząc od śpiącego do śpiącego, dokonałem selekcji mojej ekipy, kierując się w dużym stopniu radą nowego mistrza i przyjaciela. Nieliczni otrzymali pocałunek nieśmiertelności, innym pozostała rola śmiertelnych żywicieli. Wyssanych do cna pogrzebaliśmy później pod gruzami. Gdy zbudziliśmy wybrańców, obawiałem się, że poniektórzy wpadną w obłęd pod wpływem szoku. Nadspodziewanie łatwo przyjęli jednak wieść o swoim nowym życiu, co potwierdziło mój wybór. Spędziliśmy w ruinach zamku Zoltara niemal tydzień. On wprowadzał nas w arkana nadprzyrodzonej egzystencji, my opowiadaliśmy, jak wygląda obecnie świat. Tu zresztą zarysowała się zasadnicza różnica. Gdy my byliśmy przedstawicielami Zachodu w "dzikich" bałkańskich krainach, jego interesował właśnie przede wszystkim Wschód. Nie spowodowało to gwałtownego konfliktu, ostatecznie byliśmy gośćmi. Pożegnaliśmy się jednak z ulgą. Ponieważ Zoltar uważał, że ma dług wdzięczności wobec Serbów, skoro ich rakieta tak inteligentnie uwolniła go z grobowej turmy, udał się czym prędzej do Belgradu, gdzie wkrótce stał się ważną figurą. Wojny bałkańskie, na szable czy na rakiety, były jego odwiecznym żywiołem. Resztę znasz. On to poruszył Serbów, Mołdawian i Białorusinów, powodując rozpad twojej ojczyzny. Stworzył Sybirię, którą włada do dzisiaj. Na szczęście udało się go odepchnąć za Ural, między innymi z twoją pomocą, Kola. To już jednak zupełnie inna historia.
- Ja i moi przyjaciele wróciliśmy do Warszawy obdarzeni nie tylko nieśmiertelnością, ale i wieczną młodością.
Na przygotowaniach do wielkiego dzieła zeszło nam kilkanaście łat. A musisz wiedzieć, że świat opanowała obsesja młodości i wszyscy szaleli na punkcie przeciwzmarszczkowych kosmetyków, operacji plastycznych oraz zdrowego trybu życia. Najbogatsi sprowadzali sobie z Sybirii narządy ofiar kolejnych, a właściwie bezustannych czystek, które Zoltar przeprowadzał w aparacie partyjnym, transplantacje te były jednak sposobem na odmłodzenie niebezpiecznym i mało skutecznym, a przy tym nielegalnym. My oferowaliśmy może nieco nieprzyjemną metodę na zachowanie gładkiej buzi oraz błyszczących oczu, niemniej szybką i najbardziej skuteczną. Jako zwarta, wzajemnie wspierająca się grupa roztaczaliśmy nieodparty urok. Czarno odziani, ślęczący nocą przy komputerach internauci wsparli nas entuzjastycznie. Ogłupiony grami, reklamami, teleturniejami, telenowelami plebs również. Wystarczyło wejść do sieci i założyć odpowiednio zredagowaną stronę, aby uzyskać odzew milionów ludzi pragnących odmiany egzystencji. Rzecz jasna, nie wszyscy dostąpili zaszczytu całkowitej transformacji. I w tym przypadku przeprowadziliśmy bardzo surową selekcję. Największą szansę mieli osobnicy piękni, bezwzględni i zdolni... do wszystkiego. Niektórym przekazaliśmy tylko część naszych cech za pomocą specjalnie spreparowanych z wampirzej juchy zastrzyków. Mogli się dalej zwyczajnie rozmnażać, zaludniając świat armią, jak wy ich nazywacie w Rosji, tiomników. W każdym razie cywilizowany zachodni świat dojrzał do przemian. W sztuce, która była zawsze barometrem ludzkiej świadomości, wróciły do łask nastroje apokaliptyczne - w modzie były znowu, charakterystyczne dla epok przejściowych, spirytyzm, nekromancja, satanizm, perwersyjny mistycyzm, wampiryzm, sadyzm.
- Zostałem wybrany prezydentem przytłaczającą większością głosów. Tak się złożyło, że akurat na czas mojej kadencji wypadło Polsce przewodniczenie Radzie Europejskiej. Głosiłem powrót do źródeł i natury. Nic dziwnego, że poparli mnie wszelkiej maści tradycjonaliści, ale też propagujący klonowanie fanatycy inżynierii genetycznej. W krótkim czasie wyodrębniliśmy ze spoczywających przez wieki w szacownych mogiłach największych geniuszy ludzkości ich DNA, a ich mniej lub bardziej udane kopie stały się miłym urozmaiceniem popołudniowych herbatek i nocnych rautów.
- Zapomniałem dodać, że wspierali nas również ekolodzy. Ci poczciwi głupcy wyobrażali sobie oczywiście naturę uwolnioną z pęt cywilizacji jako uroczą łączkę z barankami i motylkami. Zapomnieli, że stworzyła ona także wulkany, krokodyle i trujące grzyby. Oraz wampiry, o których realnym istnieniu nie mieli zielonego pojęcia. Niewiele czasu trzeba było, żeby objawiła mroczną stronę i upomniała się o swoje prawa. W końcu historia to wieczna jatka, zakładająca przetrwanie najsilniejszych, najzwinniejszych i najinteligentniejszych. Zawsze drapieżniki żerowały na spokojnych roślinożercach. Tak było, jest i będzie.
- Kiedy demoniczna rumuńska królowa Drąga (poprzedniczka dzisiejszego kosmatego Michała) zaproponowała nawrót całej sceny europejskiej do ustroju dziedzicznej monarchii konstytucyjnej, poparłem zdecydowanie ten projekt. Miałem dość prezydentury, przy tym czułem, że ludzkość zmęczona jest klasyczną demokracją. Nie byłem w tym przekonaniu odosobniony. Złożyłem urząd i wycofałem się w Karpaty, gdzie odnowiłem zamek moich przodków. Wiedz bowiem, że pochodzę z huculsko-tatarskiego rodu i w tym sensie wybór Zoltara również nie był przypadkowy.
- Zabawiając się odbudową i przyozdabianiem zamkowych komnat, wreszcie krzyżówkami genetycznymi (prototypy biesów i kocurów są moim dziełem), z ubocza przyglądałem się zmianom zachodzącym na świecie. Obserwowałem, jak poprawność polityczna doprowadziła USA do upadku, a Czarny Lud usunął stamtąd wszystkich białych. Kraje muzułmańskie utworzyły na powrót Wielką Portę, odgrodziły się od reszty świata bastionami fanatycznej wiary i pradawnych zwyczajów. Obcy wylądowali w Afryce. Uczynili z niej swoje żerowisko przy całkowitej obojętności świata, który dość miał własnych kłopotów, nawet odetchnął z ulgą, że nie musi już dokarmiać głodnych Murzyniątek ani oglądać ich chorobliwie wzdętych brzuszków i zaropiałych ocząt, jakich pełna była dotychczas telewizja. Co przemyślniejsi i bogatsi czarni uciekli zresztą wcześniej do Nowej Afryki za oceanem. Również wojnę z Sybirią przesiedziałem bezpiecznie w Karpatach. Inaczej niż ty, Kola, który zostałeś bohaterem. Tak się przedstawia w skrócie historia mojego życia. Aha! Last but not least. Tymczasem spotkałem Hekate, nieco później jej bliźniaczą siostrę, Selene. Potrzebowałem nadzorczyń moich kotów i wilkołaków, a tę rolę znakomicie spełniają kobiety, istoty najbardziej bezwzględne i perfidnie okrutne. Powiada przecież Teokryt w Czarodziejkach:

Selene,
Świeć jasno, ja do ciebie, milcząca bogini, 
Wołam. I do Hekate podziemnej - drżą przed nią 
I szczenięta, gdy pośród grobów i krwi czarnej 
Kroczy. O przeraźliwa, witam cię...

Skłonił się lekko w stronę przyjaciółki, ta odwzajemniła się uśmiechem. W tym momencie przyfrunął na zamkowy balkon mały, zwinny, prawdopodobnie sztuczny gacek. Adam podszedł szybkim krokiem do balustrady i wysłuchał popiskującego stworzonka. Odebrawszy komunikat, odprawił gestem nietoperza i wrócił do komnaty.
- Selene niedługo wróci z kociego obozowiska. Zanim to się stanie, powiedz mi, fałszywy kniaziu, powiedz mi, sługo Sacharowa, co wybierasz: wegetację żywej rośliny czy podobną mojej egzystencję?
Kola nie musiał długo się namyślać, by stwierdzić, że wybór jest tylko pozorny, a w istocie rzeczy odpowiedź na propozycję Jarowita może być tylko jedna.
- Co... miałbym zrobić? - spytał z wysiłkiem.
- Wreszcie dochodzimy do sedna sprawy! - zakrzyknął z triumfem strzygoń. - Jedynym wyłomem w nowym wspaniałym świecie, jedyną zadrą w moim sercu i solą w oku jest przeklęty krakowski papież. Choć nasz krewniak, pochodzi wszak z rodu Draculi, zaprzeczył swemu powołaniu. Z wawelskiego stolca prawi wszystkim morały i poucza, jak powinniśmy żyć. Nie boję się krucyfiksów ani święconej wody, ale złości mnie jego świętoszkowata obłuda. W gruncie rzeczy jest przecież taki jak ja, tylko wybrał drugą stronę barykady. Europa stała się dla nas dwóch za ciasna. Pragnę mu zrobić coś złego. Coś bardzo złego, Kola.
- Chyba go już skrzywdziłeś?
Wampir ponownie parsknął zgrzytliwym śmiechem.
- Chodzi ci o tego szczeniaka, który był wczoraj u mnie na kolacji? Właściwie mówiąc, był moją kolacją. Nasz przenajświętszy ojczulek wyrzekł się rozpustnego brata i jakkolwiek skonsumowanie go sprawiło mi znaczną przyjemność, nie nasyciłem w pełni nienawiści. Muszę oczyścić świat z katolickiej zarazy. Proponuję tobie dokonanie tego heroicznego czynu.
Wstrząśnięty Azimow zapomniał na chwilę, w jakim jest położeniu. Szarpnął się gwałtownie, aż żywe więzy zacisnęły się mocniej.
- Ten transylwański świątek musi zginąć. Badania przeprowadzone przez Selene na twoim ciele wykazały, że jesteś zdolny go zabić. Zbliżają się obchody Święta Zmarłych, które w naszej tradycji było zawsze szczególne. Doskonały moment, by wreszcie młody lonesco powiększył grono zmarłych poprzedników. Wątpię, aby Jan Paweł długo opłakiwał Eliadego, lecz gdybym ja, jego zabójca, zjawił się w Krakowie, zostałbym natychmiast aresztowany przez gwardię papieską. Ty jeden, Kola, nie jesteś znany. Względnie swobodnie poruszać się po Krakowie mogą Boruta Twardowski, z którym zdążyłem się tymczasem pogodzić, oraz nasz drogi Cagliostro. Biedak ledwie wylizał się z rany od twego zatrutego żądła. Na szczęście biesy i klony nie są zbyt pamiętliwe. Moi przyjaciele wprowadzą cię na podziemne spotkanie neomasonów, to już ustalone. Papież bywa tam czasem w przebraniu, prawdopodobnie kieruje nim ciekawość. Sądzi, że o tym nie wiemy. Hekate pojedzie z tobą i wskaże ci cel. Będziesz miał osinowy kołek, kosę do ścięcia głowy, zatrute żądło i tajemnicze trzecie oko, którego przeznaczenia nie udało nam się jeszcze ustalić. Wybór najskuteczniejszej broni pozostawiam tobie. Ponieważ wszystkie teleportale do Krakowa są ostatnio zablokowane, chyba z troski o bezpieczeństwo najwyższego kapłana podczas masowego święta, musicie udać się zwykłym środkiem komunikacji. Zarezerwowałem bilety na Nord Express "Serpentia".
Kola milczał. Był ciągle przytłoczony obfitością nowych wiadomości i próbował je sobie jakoś uporządkować.
- Oczywiście ucieczka jest także zorganizowana. Bracia neomasoni osłonią was. A po powrocie na zamek Nieśmiertelnik spotkasz tę, której szukasz, panie detektywie Azimow. Porozmawiasz z Samarą Rockefellerowną Sacharową. Czy uda się namówić ją do powrotu w objęcia stęsknionego tatuśka, to już twój problem. Nie musisz się spieszyć z odpowiedzią, pierwszy listopada jeszcze daleko. Wydaje mi się jednak, że dalsze dokarmianie figowca dusiciela jest bez sensu. Wolałbym mu znaleźć inną pożywkę.
W tym momencie nad zamkiem zafurkotał kołując ogromny chiropter. Wylądował miękko na balkonowych płytach i złożył błoniaste skrzydła. Z wehikułu wysiadła Selene w srebrzystym płaszczu. Wyniosła, milcząca bogini. Wilkołak uniósł czujnie pysk i zawył radośnie.
- Więc? - nalegał strzygoń, nie odwracając się w stronę przybyłej. - Twoja odpowiedź?
- A... jakie są gwarancje? - wydusił z siebie detektyw.
- Żadne - odparł ze śmiechem Jarowit. - Musisz zaryzykować i zaufać mi. Nie zapominaj, że jestem, bądź co bądź, człowiekiem honoru.
Unikając hipnotycznych oczu wampira, Kola błądził wzrokiem po komnacie. Natrafił na spojrzenie wchodzącej właśnie Selene. Delikatny trzepot powiek z długimi rzęsami sprawił, że Azimow odebrał w mózgu bezgłośny sygnał: "Zgódź się!"
- Obawiam się... - wychrypiał - że moja odpowiedź może być tylko jedna.

Astarte! Przyszła po ofiarę swoją: Ta, która się upaja najstraszliwszymi męki. Ta, co kazała Onanowi szukać nowej orgii płciowej, by go oddać na pastwę strasznej śmierci ukamienowania. Ta, co wierny lud poprowadziła do wyzwolenia świętego grobu, by mu za nagrodę owieńczyć czoło męczenniczą koroną syfilitycznych wrzodów. Ta, co wysysa samicę mężowi z krwi i rzuca go w sodomicznej chuci na męża. Ta, która silniejszą jest od porządku rzeczy, bo przewraca wszystkie instynkty i maże swe oblicze kazirodczym nasieniem - Astarte, Szatanie!...
Stanisław Przybyszewski Requiem Aeternam

9. Audiencja


Nord Express rozciągnął potężne sploty i pierścienie wzdłuż peronu stacji Czartocin. Zatrzymywał się w tej karpackiej mieścinie tylko kilka minut, toteż należało się spieszyć. Azimow i czarnowłosa Hekate byli gotowi. Zajęli miejsca w przestronnym przedziale sleepingu. Już po chwili mknęli z niesłychaną szybkością na północny zachód. "Serpentia", cud biotechniki sprzed bez mała półwiecza, wydzielał ze specjalnie przystosowanych gruczołów smugę śluzu, która pozwalała pokonywać bez trudu najbardziej zawiłe górskie przełęcze. Z łatwością owijał się wokół niebotycznych szczytów i przebywał wydrążone w skałach tunele, nie czyniąc najmniejszego dyskomfortu pasażerom. Przez błony widokowe można było podziwiać imponujące krajobrazy, Kola jednak wolał skupić uwagę na współpasażerce.
Do tej pory nie zdołał się jeszcze oswoić z nową sytuacją. Oto został najemnikiem najgorszego w Europie strzygonia. Pędził ku niewiadomemu w towarzystwie złowrogiej wspólniczki potwora. Domyślał się, że Hekate ma go pilnować. Zgodził się na propozycję Jarowita, ponieważ dostrzegł możliwość wydobycia się z tego galimatiasu. Przy pierwszej nadarzającej się sposobności zamierzał podjąć próbę ucieczki. Nie chciał wcale zabijać papieża. Los młodocianego ojca kościoła był mu całkowicie obojętny. Pragnął jedynie potajemnie, może w kocim albo wilczym przebraniu, wrócić do zamku Nieśmiertelnik i odnaleźć Samarę, wierny zleceniu pierwszego pracodawcy. Obawiał się jednak, że eksprezydent Jarowit jako istota przenikliwie inteligentna może czytać w myślach. Zastanawiał się więc, jakie są moce Hekate. Czy zdoła go powstrzymać? Miał nadzieję, że nie.
Dziewczyna przyglądała mu się, ale z takim wyrazem twarzy, jakby oglądała jednego z członków swojej sfory. Kola wyczuwał w niej chłód uczuć przemieszany z bezbrzeżną pogardą. Nie był to najlepszy pretekst do zawarcia znajomości. Gdyby na miejscu tej bezwzględnej wiedźmy była jej siostra...
Trwało między nimi napięte, niemiłe milczenie. Postanowił w końcu je przerwać.
- Nareszcie sami - zaczął niby żartobliwie. - Mamy okazję porozmawiać.
Hekate wzruszyła ramionami.
- O czym? Otrzymałeś już przecież szczegółowe instrukcje.
- W ogóle jesteś małomówna - skonstatował z odcieniem żalu.
- Nie lubię trwonić słów. Jestem kobietą czynu i nie wypalam się w gadaniu jak...
- Jak twoja bliźniacza siostra? - podchwycił z nadzieją. Z trudem opanowała odruch niechęci. Może trafił w czuły punkt? Należało próbować dalej.
- Moja siostra - wycedziła po dłuższej chwili - nie jest w tej chwili najlepszym tematem. Jeśli liczyłeś na jakieś wyczerpujące zwierzenia z mojej strony, panie detektywie, to się przeliczyłeś. Nie usłyszysz nic, co mogłoby być dla ciebie punktem zaczepienia.
- Nie ufasz mi? - drążył.
- Nikomu, jeśli koniecznie chcesz wiedzieć.
- Nawet naszemu szefowi?
- On jest jak żona Cezara. Poza wszelkimi podejrzeniami.
- Zastanawia mnie wasza dziwna przyjaźń, można rzec: symbioza. Mam wrażenie, że nie lubisz normalnych mężczyzn.
- Nie przepadam także za kobietami, jeśli o to ci chodzi.
- O coś zupełnie innego. Myślę, że Selene lubi facetów. Trudno uwierzyć, że bliźniaczki mogą być tak różne.
- Jednak są. Możemy skończyć ten temat?
- Żal mi ciebie, Hekate - westchnął z ubolewaniem. - Nikomu nie ufasz, nikogo nie lubisz i nic ci się nie podoba. Chyba nie potrafiłbym żyć z takim nastawieniem do świata. Na twoim miejscu...
- Umarłbyś czy popełnił samobójstwo?
Siliła się na ironię, ale miał wrażenie, że udało mu się ją przynajmniej trochę wyprowadzić z równowagi. Może w końcu rybka połknęła haczyk.
- Pierwsze bywa zazwyczaj konsekwencją drugiego. Nie. Starałbym się raczej zmienić swoje życie. Na przykład pokochać kogoś albo zasłużyć na czyjąś miłość...
- "Zasłużyć na miłość" - przedrzeźniała. - A co to w ogóle znaczy?
- Nikt cię nigdy nie kochał?
- Nikt. Nigdy.
- Dlaczego? Jesteś przecież atrakcyjna, inteligentna, należysz do elity ludzi nocy. Nie masz prawa do miłości? Chyba nawet Jarowit kochał kogoś w swoim długim życiu?
- Owszem. Samego siebie. Z wzajemnością.
- No tak. Cynizm i złośliwość są ostateczną bronią osób samotnych i sfrustrowanych.
Milczała długą chwilę, skrywając piękne zielone oczy pod powiekami.
- Mylisz się - powiedziała w końcu niemal szeptem. -Kocha mnie moje stado.
Azimow parsknął szczerym śmiechem.
- Naprawdę wierzysz w uczucia bestii o dzikim sercu? Przywiązał je do ciebie strach i zagubienie. Ich nienasycony głód. Jesteś dla nich kimś w rodzaju cyrkowego pogromcy. Rzucasz ochłapy krwawego mięsa za dobrze wykonane zadanie. To wszystko. Jestem pewien, że jeśli zginiesz w Krakowie, prędko o tobie zapomną.
- Nie sądzę - odparła i po raz pierwszy głos jej zadrżał. - Nie tak łatwo mnie zabić, nie tak łatwo również zapomnieć. Dziwię się, że właśnie ty masz czelność mówić w taki sposób, skoro zamordowałeś jednego z wilczej sfory.
- Chciał porwać mojego przyjaciela.
- Twojego kochanka - powiedziała z naciskiem.
- Mężczyźni potrafią łączyć te rzeczy, droga Hekate.
- Jednak wasz związek trwał krótko.
- Pod warunkiem, że w ogóle był to związek. Zresztą Jarowit przerwał go dość brutalnie.
- I dobrze - mruknęła mściwie. - Nie zasługiwaliście na nic lepszego.
- Co przez ciebie przemawia? Zazdrość czy urażona kobieca próżność?
Hekate w mgnieniu oka opanowała się i dalej mówiła już charakterystycznym suchym tonem.
- Właściwie dlaczego z tobą rozmawiam i odpowiadam na idiotyczne pytania? Tego nie było w programie wycieczki. Adam miał zły pomysł wysyłając nas razem. Bez ciebie lepiej wykonałabym zadanie.
- Ja również tak sądzę. Masz głęboko ukrytą potrzebę wygadania się przed kimś życzliwym - stwierdził najniewinniejszym tonem.
Skrzywiła się szpetnie i zmierzyła go morderczym spojrzeniem.
- Daruj sobie psychoanalityczne bzdury. Na to mnie nie weźmiesz.
- W Krakowie mamy udawać małżeństwo. Jakim sposobem, skoro się w ogóle nie znamy?
- Znakomita większość małżeństw nie zna się całe życie. A jednak nie wszystkie rozwodzą się z tego powodu. Choć małomówna, zdawała się mieć na każdy atak przygotowaną ciętą ripostę. Co dalej? Pozostawała intuicja. I maniacki upór.
- Jak poznałaś Jarowita? Wspomniał dość mętnie...
- Nie jestem upoważniona do opowiadania. Zresztą dowiesz się, gdy nadejdzie właściwy czas.
Znowu milczenie. Nikołaj miał wszystkiego dosyć. Czuł, że wali głową w mur, bo obrał niewłaściwą taktykę.
- Jeszcze tylko jedno, może ostatnie pytanie - zaczął ostrożnie. - Właściwie dlaczego jedziemy tym biotechnicznym zabytkiem? Nie mogliśmy pofrunąć porządnym ciemnolotem? Bylibyśmy szybciej na miejscu.
- I mniej bezpiecznie - wyjaśniła chłodno Hekate. -Tajna straż papieska strzeże pilnie wjazdu do Krakowa, szczególnie przy okazji ważniejszych świąt. Na załogi chiropterów zwraca większą uwagę. Wiadomo, że "Serpentią" jeżdżą wyłącznie bogaci dziwacy, a ci są zazwyczaj niegroźni.
- Znając Jarowita, powątpiewałbym. Czemu, twoim zdaniem, zdziwaczali w bogactwie osobnicy są niegroźni?
- To nie jest moje zdanie, tylko straży papieskiej. Według nich bogaci za dużo mają do stracenia.
- Ale też zyski obliczają w innej skali i więcej pragną. Na przykład Sacharow.
- Nie znam go - rzuciła szybko.
- Więc nasz karpacki przyjaciel.
- Nie mam ochoty dłużej o nim rozmawiać.
- Ciągle tylko "nie" i "nie". Czy istnieje jakiś sposób porozumienia się z tobą?
- Obawiam się, że nie.
- I znowu twoje ulubione słówko - droczył się już zupełnie jawnie Azimow, jakby miał do czynienia z rozkapryszonym dziewczątkiem. - Chyba odkryłem, na czym polega twój problem.
Zawiesił efektownie głos, lecz nie doczekał się dowodu zainteresowania.
- Po prostu kochasz Adama bez wzajemności, oto cała prawda. Słyszałem, że niektóre kobiety zafascynowane są zimnymi męskimi potworami. Sadyzm myli im się zazwyczaj z siłą.
Udało mu się przynajmniej wywołać na jej ustach grymas przypominający uśmiech.
- Z takimi bajkami uderzaj do mojej siostry. Ona uwielbia Piękną i bestię. Czytała i oglądała to chyba ze sto razy.
- Przyznaję, jesteś piękna. Jarowit to bestia. Co nie pasuje?
- Nie wierzę w przesłanie całej historii. Autor chciał pokazać, że czułość kobiety może złagodzić męskie okrucieństwo, prawda?
- Mniej więcej.
- W życiu tak nie bywa, drogi Kola. Kto raz stał się potworem, nie pomoże mu żadne "mniej więcej". W najlepszym razie pozostanie bestią w uśpieniu, czyhającą na właściwy moment, aby się ujawnić. Zgadzam się w tym względzie z Jarowitem. Drapieżniki są takim samym tworem natury jak baranki i dlatego wszelka ingerencja w raz na zawsze ustalony porządek rzeczy jest naiwną, a także szkodliwą mrzonką. Dobro nie może istnieć bez zła i odwrotnie.
- Twoja siostra sądzi jednak inaczej.
- Bo pozostała naiwną marzycielką.
- A może po prostu uważa ukąszenie zła za uleczalne?
- Myślę, że należy postępować konsekwentnie i zgodnie ze swoją naturą - odparła z odcieniem wyższości doświadczonej osoby. - Nie znoszę wahających się, tchórzy. Tacy powinni być wyeliminowani w pierwszej kolejności. Chyba że są z jakichś względów pożyteczni.
- Jakie pożytki płyną z marzycielstwa Selene?
Wymówił jej imię i w tym momencie doznał dziwnej halucynacji. Wydało mu się, że za błoną korytarza przemknęła niczym trójwymiarowa holograficzna projekcja postać Księżycowej Pani. Zerknęła z niepokojem, położyła palec na ustach i zniknęła.
- Przestań mnie męczyć i łapać za słówka - syknęła poirytowana Hekate. - Owiń się w szubę, załóż antysolary i spróbuj się zdrzemnąć. Już niedługo będziemy w Krakowie. Twoja moc będzie nam tam bardzo potrzebna.
Koła zrozumiał nagle, jak powinien postąpić. Wizja Selene dodała mu sił.
- Wcale nie mam ochoty spać. Zresztą słońce zachodzi, a kto to widział spać po nocy? Czy jestem prymitywnym słonecznikiem?
- Podobno jeszcze całkiem niedawno byłeś szaraczkiem - zauważyła złośliwie.
- To już przeszłość. Należę teraz do naczelnych. I nie muszę słuchać nikogo. Ani ciebie, ani nawet Adama.
Uniosła się lekko z miękkiego, tętniącego życiem posłania.
- Co?!... Co się roi w twoim szalonym ruskim łbie?
- Masz rację, to chyba szaleństwo. Pomyślałem nawet, że nie tylko jestem sam sobie panem. Mogę, jeśli tylko zechcę, stać się potężniejszy niż carewicz Dymitr albo nawet Rockefeller Sacharow.
Odmierzał słowa jak precyzyjne ciosy, wymierzane prosto w serce dziewczyny. Liczył na wściekłość. Tym razem się udało.
Hekate zbliżyła wykrzywione złością oblicze. Wbiła w niego zielonkawe ślepia żmii.
- Och, jak strasznie się mylisz - syczała przez zaciśnięte zęby. - Zapominasz, że jesteś całkowicie zależny. Wiem, o czym myślisz. Nie pozwolę ci uciec.
- Moja śliczna wiedźmo - odparł spokojnie, nawet z ironią - na najbliższej stacji zamierzam wysiąść i przerwać naszą wspólną podróż. Spróbuj mnie wtedy powstrzymać.
Wytrzymał jej spojrzenie. Wypełniała go niesamowita energia, zdolny był pokonać każdą przeszkodę. Wampirza krew pulsowała gwałtownie w całym ciele, zęby osiągnęły niebezpieczną długość i wysunęły się spod górnej wargi. Szczególnie intensywnego skupienia mocy doznał w miejscu, które Selene nazwała "trzecim okiem". Wiedział, że jest w tej chwili niepokonany.
Ale i w jego przeciwniczce następowała niepokojąca deformacja. Twarz wydłużyła się i poczęła tracić ludzkie cechy. Podbródek i usta zamieniły się w odrażającą paszczę, wyposażoną w długie jadowite kły, włosy w ohydnie wijące się czułki na grzbiecie. Tułów skurczył się, a kończyny stały się cieńsze i załamały pod niezwykłym kątem, przypominając odnóża owada. Oczy miały teraz pionową tęczówkę i wyrażały tylko jedno pragnienie: "Zabić!"
Kola zamarł w przerażeniu. Zrozumiał, że Hekate jest jedną z Obcych, a jej ziemska powłoka stanowi doskonały kamuflaż. Jakim sposobem przedostała się tutaj z Afryki? Jego kły i pazury nie zdadzą się na nic. Krew Obcych była mocno stężonym, silnie żrącym kwasem.
Z pyska monstrum przypominającego krzyżówkę gigantycznej modliszki z prehistoryczną gadziną wysunął się długi, rozszczepiony na końcu język, którym prawdopodobnie chwytała zdobycz.
Kola nie mógł wykonać żadnego ruchu. Wpatrywał się zafascynowany w ślepia poczwary. Widział w nich swoje zwielokrotnione odbicie. Całą siłę skupił instynktownie u zbiegu łuków brwiowych. Nagle poczuł w czaszce dojmujący ból, ale nie wydobył krzyku z zaciśniętego gardła. Zobaczył w przypominających lusterka źrenicach przeciwnika, jak na jego własnym czole otwiera się szkarłatny otwór. Nabiegły krwią płat czołowy uniósł się z lekkim chrzęstem rozrywanej skóry i odkrył świeżo uformowany oczodół. Wykluwała się obrzydliwa czerwona kula.
Nim Hekate, a raczej to, w co się przemieniła, zdołała wykonać jakikolwiek obronny gest, trzecie oko wysunęło się błyskawicznie na długim, giętkim czułku. Niepojętym sposobem przyssało się do czaszki Obcego. Z pyska potwora wydobył się bolesny ryk, niepodobny niczemu słyszanemu dotąd na Ziemi. Natomiast Kola, tak niespodziewanie połączony z przeciwnikiem, miał wrażenie, że w ciągu kilku sekund wchłania całe jego jestestwo. Po chwili było już po wszystkim. Ryk zmienił się w żałosne skomlenie agonii. Konając, Obcy uznał za stosowne przybrać swoją fałszywą postać.
Hekate osunęła się na miękkie podłoże przedziału. Pośrodku czoła ziała okropna rana z wyłupanym kawałkiem czaszki, przez którą wylewał się mózg. Kły jadowe pozostały, stercząc obscenicznie z rozwartych ust. Najprawdopodobniej obezwładniała ofiary organiczną trucizną, aby potem uczynić je swymi posłusznymi niewolnikami. Teraz nie mogła już nikomu zaszkodzić.
Trzecie oko powróciło do poprzedniego położenia i skryło się za purpurową powieką.
Azimow podjął decyzję, najszybszą w swoim życiu. Nie chciał tego obcego ciała w głowie. W porównaniu z innymi darami synów ciemności ten był chyba najbardziej przerażający. Szybko jak kierująca nimi myśl obie dłonie, wyposażone w zakrzywione pazury, uniosły się do czoła...
Czaszkę przeszył przeraźliwy, mącący świadomość ból. Na twarzy i piersi detektywa zasychała śluzowata posoka z powoli zasklepiającego się otworu w głowie. Za jakiś czas - uwzględniając możliwości regeneracyjne strzygoniów - wszystko wróci do normy. Zdał sobie sprawę, że trzyma w dłoniach wijący się prawdopodobnie siłą obumierających nerwów kłębek nieznanej materii. Odrzucił paskudztwo w kąt przedziału jak zaduszonego insekta. Pozbył się swego nadzorcy, wszczepionej do mózgu pluskwy. Był skrajnie wyczerpany, fizycznie i duchowo.
Silne szarpnięcie za ramię przywróciło mu świadomość. Stała nad nim Selene, taka, jaką zapamiętał, piękna jak anioł o srebrzystych skrzydłach.
- Jak zwykle działasz nierozważnie - szepnęła z niezadowoleniem. - Wstawaj, musimy uciekać!
Podniósł się z trudem. Obawiał się, że nie ustoi na chwiejnych nogach, ale dziewczyna podtrzymała go.
- Później cię opatrzę - oznajmiła.
- A co z nią? - spytał, wymownym gestem ukazując bezwładnie kołyszące się na włochatej podłodze zwłoki Hekate.
Selene wysunęła przed siebie obie dłonie i zatrzymała je tuż nad zabitą.
- Nic nie poradzisz - powiedział Kola, sądząc, że lekarka pragnie wypróbować którąś z uzdrowicielskich praktyk. - To coś umarło. Nie jesteś jej prawdziwą siostrą? Jesteś...
- Wiesz, kim jestem - szepnęła Selene. Nagle zrozumiał.
Jej śliczna twarz, niewinne spojrzenie błękitnych oczu... Z dłoni dziewczyny wytrysnęły stalowej barwy promienie, które oblały ciało. Trup skurczył się i sczerniał, jakby oblany stopionym srebrem. Ściany przedziału zadrżały. Nord Express zareagował na gwałtowną zmianę temperatury. W jego ściance wypaliła się spora dziura. Wyciekły przez nią resztki wstrętnego ścierwa, które uchodziło w swoim czasie za piękną czarownicę. Pierścienie oddzielające przedział od innych wydaliły substancję gojącą rany i niwelującą źródło pożaru. Równocześnie biowehikuł począł gwałtownie hamować.
Selene wydobyła z fałd peleryny ostry cierń i rozdarła nim błonę zewnętrzną "Serpentii". Chwyciła mocno dłoń detektywa i oboje skoczyli w mrok.

***

Zatrzymali się w hotelu Pod Różą. Selene opowiedziała mu szczerze wszystko, co dotyczyło jej dziejów. Gdy przyznała, że to ona jest Samarą Rockefellerowną Sacharową, Azimow nie był zaskoczony. Domyślił się tego w pociągu. Opowiadała, jak spędzała dzieciństwo w pałacu bezwzględnej i surowej, zarazem rozwiązłej i ekscentrycznej babuszki w Petersburgu. Matka Samary zmarła zaraz po porodzie, co w tamtych czasach już się prawie nie zdarzało. Może dlatego utrzymywała się między swietlakami i reporterami brukowców uporczywa plotka, że Sacharow w jakiś sposób przyspieszył zgon niezbyt kochanej małżonki, przy aprobacie zresztą swej matki Jekatieriny, która ponoć nie cierpiała synowej. Rockefeller kochał za to ponad miarę córeczkę, obsypywał ją od początku wszelkimi dostępnymi bogaczom łakociami i zabawkami, rozpieszczał ją i psuł. Kiedy zaczęła coraz bardziej przypominać małą kobietkę, okazało się, iż kocha ją w sposób przekraczający zwykłe uczucia ojcowskie. Zaczęło się od inscenizowania lubieżnych tańców, a kończyło na szturmowaniu drzwi łazienki i sypialni. Zmuszał nieświadomą niczego, niewinną dziewczynkę, aby robiła z nim różne wstrętne rzeczy. Kiedy zaczęła rozumieć, że to, co z nią wyrabia, jest złe, postanowiła uciec. Opanowała umiejętność kierowania chiropterem i innymi ciemnolotami. Przy pierwszej okazji wymknęła się stale dozorującym ją kozakom i odleciała do Warszawy. Tańcem w "V-Empire" zarabiała na studia lekarskie. Wówczas zjawił się Jarowit.
- Słusznie zarzucałeś Hekate, że kobiety są zafascynowane potworami - dodała w zamyśleniu. - Jego niesamowita osobowość silnie na mnie działała. Pragnęłam ją zgłębić i jak większość kobiet w takiej sytuacji naiwnie sądziłam, że go zmienię, uleczę. Mrzonki oczywiście, ale wtedy byłam jeszcze zbyt młoda i niedoświadczona. Uciekając przed wynaturzonym tatusiem, wpadłam w szpony znacznie gorszej bestii.
Kiedy przekonała się o swojej pomyłce, popadła w rozterkę graniczącą z rozpaczą. Zajęła się kotami Jarowita i towarzyszącymi kociej egzystencji przypadłościami. Wkrótce też pojawiła się Hekate. Adam wpadł na szatański pomysł zewnętrznego upodobnienia dziewcząt, by wyglądały jak siostry bliźniaczki. Nadał im również mitologiczne imiona, zapewne ucieleśniając w nich swoje wyobrażenie o podwójnym aspekcie kobiecej osobowości, balansującej między świętą a wiedźmą. To właśnie od Hekate nauczyła się dowolnie zmieniać swoją postać i jeszcze paru innych sztuczek. Już wtedy podejrzewała, że owa tajemnicza pani wilkołaków jest wysłanniczką Obcych. Ciągle znikała, podróżując po całym świecie w tajemniczych celach. Pewnego razu powróciła z Warszawy przynosząc prawdziwą rewelację: Samarę w "V-Empire" zastąpił prześliczny i zepsuty braciszek papieża! Jarowit szalał z radości. Czym prędzej kazał się pakować.
- Resztę możesz sobie wyobrazić - zakończyła opowieść. - Tym bardziej że wkrótce potem spotkaliśmy się w knajpie krwiopijców. Nie powiedziałam jeszcze, że wcześniej dotarli do mnie agenci papieża. Miałam dosyć jałowej, złej egzystencji i zdecydowałam się na współpracę. Od tej chwili dążyłam do upadku Jarowita.
Wyjaśniła, że to właśnie ona stworzyła holograficzną projekcję widma Samary błąkającej się po Łazienkowskim parku.
- Kiedy zobaczyłam, że zamiast mnie szukać, zaplątałeś się w absurdalną przygodę, postanowiłam przypomnieć ci prawdziwy cel twojej misji. Trochę skomplikowałeś zadanie, ale od początku przeczuwałam, że odegrasz znacznie większą rolę w owej intrydze, niż można było przypuszczać.
Późnym wieczorem opuścili pachnącą lawendą kapsułę i poszli na spacer Plantami. Okalającą Stare Miasto zadrzewioną aleją skierowali się najpierw w stronę rzęsiście oświetlonego Wawelu, nad którym unosiła się ogromna, widoczna z daleka projekcja Matki Boskiej. Zdawała się okrywać mury zamkowe błękitnym płaszczem i pochylać zatroskane oblicze nad miastem. Aureolę nad jej głową rysowały smugi laserowych reflektorów, które poza tym przecinały całe niebo nad Krakowem.
Na Plantach niewątpliwą atrakcją był holograficzny Teatr Męczeństwa. Co kilka metrów rozgrywało się inne widowisko, na podobieństwo średniowiecznych mansjonów. Święty Piotr, cierpiąc bardzo realistycznie, zwisał głową w dół, rozpięty na krzyżu. Inny męczennik, bodajże Szczepan (Kola nie miał o tym zbyt wielkiego pojęcia) otrzymywał zwykłą porcję kamieni, aby po chwili sine ślady znikły z jego ciała i wszystko mogło zacząć się od początku. Dalej paradowały nieskalane dziewice, jedna z wyłupionymi oczami, druga z obciętym biustem na tacy. Prześlicznie roznegliżowany Sebastian omdlewał w ekstazie i przymykał ozdobione długimi rzęsami powieki, gdy kolejna rzymska strzała przebijała gładziutką skórę. Był jeszcze Szymon Słupnik i inni prominentni masochiści. Prawdziwą okrasę widowiska stanowili wszelako chrześcijanie rozrywam przez pogańskie lwy na cyrkowej arenie, nie mówiąc już o słynnych "żywych pochodniach" cesarza Nerona. Wirtualna krew spływała litrami, skwierczały przypalone członki, a wszystko na chwałę Bożą oraz ku uciesze publiczności, która objawiała momentami uniesienie dość podejrzanej natury. Azimow i Selene wymijali kolejne stacje nie zatrzymując się długo.
Dotarli do kościoła dominikanów, w którym ożywiono, jak to czarodziejka wyjaśniła detektywowi, wspaniałe witraże starożytnego artysty Wyspiańskiego. Szczególnie udał się pod tym względem fioletowo-błękitny, wyrastający z wody i płomieni Bóg Ojciec: stwarzał świat wymownym gestem, po prostu jak żywy. Kola nie znał tego dzieła. Kontemplował je jakiś czas, mocno poruszony.
Przy kościele zawrócili. Jedną z bocznych uliczek dotarli do Rynku. Był pełen ludzi wędrujących ze zniczami
i papierowymi chorągiewkami, śpiewających żałobne pieśni. Azimow nie zdziwiłby się wcale, gdyby nagle wychynęli biczownicy, kaleczący w religijnym upojeniu plecy i ramiona bykowcami. Byłoby to całkowicie w nastroju owych świątobliwych obrządków. Młodzież w czarnych szatach ; i białych komeżkach wędrowała do kościoła Mariackiego, gdzie miała się odbyć msza specjalnie za tych, którzy pragnęli się wyrzec kociej lub biesowatej egzystencji. Takich nawróconych na poły, przechodzących już częściową transformację, to jest powrót do człowieczej postaci, detektyw widział sporo.
Pod pomnikiem Mickiewicza zauważyli szczególne zgromadzenie. Na stopniach postumentu demonstrowała nieliczna grupa litewska, której nie dopuszczono tej nocy przed arcychrześcijańskie oblicze. Litwini wznosili groźne okrzyki i wymachiwali transparentami z napisem: "Papieżu! Przywróć nam Dziady!" Chodziło, jak wyjaśniła dziewczyna, o pradawny pogański obrzęd wywoływania duchów, potępiony przez głowę katolickiego kościoła i ścigany przez Święte Oficjum.
Selene sprowadziła go w dół po schodkach do Piwnicy pod Baranami, gdzie krakowska bohema, sklonowani w większości artyści i inteligenci, odprawiała swoje dekadenckie, nieraz bluźniercze misteria, racząc się obficie absyntem i zwyczajną siwuchą. Tajna straż przymykała oczy na artystowskie ekscesy, i tak bowiem nikt owych dziwactw nie traktował poważnie. Czarodziejka zwróciła uwagę cudzoziemca na malowniczą postać Stacha Przybyszewskiego, genialnego pijaka i erotomana, który przy-wlókł do tego podziemnego przybytku dwie słonecznice z Bronowic. Wystraszone i zawstydzone wiejskie dziewuchy w barwnych kieckach chichotały i odsuwały się, kiedy bardzo już pijani bywalcy lokalu próbowali je obmacywać. Wydawały się jednak oczarowane, iż zostały dopuszczone do tak niezwykłego towarzystwa. Z minuty na minutę stawały się coraz bardziej senne, toteż Stach poił dziewki mocną kawą, a nawet podsuwał ukradkiem spore dawki zakazanej w Krakowie kokainety. W obrębie Stolicy Apostolskiej tępiono również wampiryzm, a także wilkołactwo, Azimow miał więc nadzieję, że lekkomyślne słonecznice wrócą do domu całe i zdrowe.
W głębi lochu rej wodził siwobrody starzec w słomkowym kapeluszu. Klęcząc u stóp czarnowłosej damy, którą Selene nazwała "panią Ewą", próbował śpiewać z nią na głosy pornograficzną parodię znanej religijnej pieśni, zaczynającej się w tej wersji od słów Penis Angelicus... Ona jednak bełkotała coś o pędzących w sześciokonnych brykach Madonnach. Pozostali goście ochoczo ów śpiew podchwycili, niestety, stan ich zatrutych mózgów sprawiał, że wychodził z tego wielogłosowy, atonalny chaos. Problem anielskiej płci, nad którym głowiły się w swoim czasie najtęższe umysły ludzkości, wydawał im się zapewne ostatecznie rozwiązany. Widocznie dawni myśliciele nie doceniali inspirującej roli absyntu pomieszanego z kokainetą.
Kola i Selene wyszli z piwnicy na Rynek, by zaczerpnąć świeżego powietrza, którego brakowało w lokalu przepełnionym dymem luborowych papierosów. Wieczorny chłodny powiew niósł wprawdzie cmentarną woń zniczy i gnijących jesiennych liści, jednak dawał przyjemne orzeźwienie.
Z otwartych wrót kościoła Mariackiego dobiegała czadowa muzyka kościelna. Rosnący ryk wielu gardeł rozbrzmiewał niczym huk morskich fal rozbijających się o skalisty brzeg. Przebijał go zwielokrotniony głos organisty, spełniającego obowiązki disc jockeya:
- A teraz gwiazda naszej mszy, siostra Klarysa!
Znowu ryk entuzjazmu i burza oklasków. Selene proponowała Koli chwilowe uczestnictwo w młodzieżowym obrzędzie, lecz detektyw nie był wcale ciekaw szalonych zakonnic. Zbyt często miał z nimi do czynienia w Petersburgu.
Poszli więc dalej w stronę bramy Floriańskiej i knajpy Mamy Halikowej. Podobno była to niegdyś kawiarnia wytworna i artystyczna, jak każda w Krakowie, ostatnio jednak zbierały się w niej męty i społeczne wyrzutki, głównie proszalne dziady spod Wawelu i Jasnej Góry. Właśnie w tym osobliwym miejscu mieli naznaczone spotkanie z wybranymi przez Jarowita wspólnikami. Osobnikami, których znali aż nazbyt dobrze.
Zarówno Twardowski w pysznym czarnym kontuszu i kołpaku z czaplim piórem, jak i Cagliostro w eleganckiej sutannie sprawiali wrażenie nieco podchmielonych. Obaj rozbawieni klaskali do taktu miejscowej wariatce, która tańczyła pośrodku sali, wirując podkasanymi spódnicami. Śpiewała staropolską piosenkę, która musiała się podobać Borucie.

Miałby mnie małżonek buzdyganem chłostać, 
To już bym wolała mniszką chyba zostać...

Kiedy spostrzegli wchodzących Azimowa i Selene, natychmiast spoważnieli. Krakowski mag zmarszczył brew, sięgnął odruchowo do karabeli. Dopiero po chwili uśmiechnął się pod smolistym wąsem. Skłonił się nisko wedle dawnego obyczaju, uchylając kołpaka.
- Czołem, powitać! Nasza czarodziejka piękna jak zawsze. Nie tęsknisz, waćpani, za swoją wilczą sforą? - zwrócił się grzecznie do dziewczyny, biorąc ją bez wątpienia za Hekate.
Selene uśmiechnęła się wieloznacznie, tak jak uczyniłaby w tej chwili na jej miejscu bliźniaczka.
- A pan, mości detektywie - kontynuował powitanie szlachcic - ciesz się, że nie ma tutaj któregoś z moich biesów. Na pewno niejeden chętnie porachowałby ci kości za tamtą historię w ruskim teatrzyku... Masz szczęście, bo wolno im hulać wszędzie, tylko nie w Krakowie.
- Istotnie, cieszę się - odparł spokojnie Kola. - I wcale za nimi nie tęsknię.
Polski arcybies zaśmiał się dudniącym basem. Z całej siły klepnął w ramię detektywa ciężką pazurzastą łapą.
- U nas, Polaków, sam wiesz: co w sercu, to na języku. Ale nie jesteśmy zbyt pamiętliwi. Wybaczyłem ci nawet smakowitego chłopca, który bardzo pragnął zostać naszym adeptem. Jarowit i tak by go odbił prędzej czy później. Nie upilnowałaby go nawet cała armia biesów! Dajże pyska, mości detektywie, na znak, że sobie wybaczamy.
Gdy się ściskali, całowali, podsunął się do nich bliżej Alessandro z obrażoną miną. Musiano go nieźle karmić w warszawskim szpitalu, utył bowiem jeszcze bardziej, nie tracąc wszakże krzywego spojrzenia i wyglądu człowieka przebiegłego oraz podejrzliwego. Kościelna suknia nadawała mu wygląd zawistnej, intryganckiej ciotki.
- A co ja mam mówić - zaczął tonem skargi. - Wciąż sztywne ramię znacznie utrudnia magiczne eksperymenty.
- Przypomnę panu, hrabio, wspaniałe słowa Szekspira: "Biada podrzędnym istotom, kiedy się dostaną między ostrza potężnych szermierzy" - odrzekł Kola, gdy już się uwolnił z niedźwiedzich objęć Twardowskiego.
Cagliostro znów nadął się jak stara purchawka.
- Niby ja mam być tą podrzędną istotą?
- Ależ nie... Oczywiście świetnym szermierzem. Policzki maga pokraśniały z zadowolenia, ale w oku błysnęła łza.
- Gdyby nie śmierć biednej Marilyn... raczej Lorenzy. Takie cudowne medium!
- Lepiej do tego nie wracajmy, Alessandro - odpowiedział spokojnie detektyw, czując na dłoni ostrzegawczy uścisk palców Selene.
- Słusznie, nie wracajmy do przeszłości - zgodził się nadspodziewanie potulnie hrabia. - Pamiętaj tylko, młodzieńcze - dodał ciszej - że tutaj, w Krakowie, nie jestem hrabią de Fenix ani Alessandrem Cagliostro, lecz znany jestem jako monsignore Pellegrini.
- Postaram się zapamiętać, hra... monsignore - odrzekł układnie Kola.
- Chyba pora wyruszać - szepnęła z niepokojem Selene.
- Rzeczywiście, prawie północ - potwierdził Boruta, szarpiąc smolistego wąsa. - Proszę waćpaństwa do mego wehikułu.
Biopojazd był oryginalnym pomysłem krakowskiego czarnoksiężnika. Pstrokato upierzony karmazyn zjeżył na łbie czerwony grzebień, zatrzepotał potężnymi skrzydłami, zapiał donośnie. Twardowski lubił fruwać na nim również za dnia, uzbrojony w przeciwtermiczną szubę i antysolary. Wprawiał wtedy w podziw rzesze słoneczników, rozrzucając im złote monety własnej produkcji.
Kogut unosił na grzbiecie całą czwórkę, sunąc dostojnie nad dachami krakowskich kamienic. W wigilię Wszystkich Świętych noc była stosunkowo ciepła dla naszej czwórki tiomników, zaledwie jakieś pięć stopni poniżej zera w skali Celsjusza. Twarze lecących łaskotał łagodny wiatr, który przeciętnemu swietlakowi wydałby się lodowatym uderzeniem mrozu. Nad nimi srebrzył się gwiazdami wyjątkowo czysty firmament. Niezwykle przyjemna napowietrzna jazda.
Cagliostro rozkrochmalił się zupełnie. W trakcie podróży począł opowiadać na swój temat niesłychane banialuki. Twierdził, że urodził się jeszcze przed biblijnym potopem, że znał Mojżesza i Salomona, podobno w szkole egipskich kapłanów siedział w ławce obok Hermesa Trismegistosa. Dyskutując z Sokratesem na temat miłowania chłopców bezapelacyjnie pokonał starego, brzydkiego filozofa. Sam zdecydowanie woli kobiety, co podkreślił, łypiąc wymownie w stronę rzekomej Hekate. Snuł także barwną opowieść, jak dopomógł Jezusowi w Kanie Galilejskiej przy prostym triku zamiany wody w wino i daremnie usiłował wyrwać żydowskiego proroka ze szponów apostołów, tej bandy, jak twierdził, oberwanych, gderliwych próżniaków.
- Podejrzewałem, że nazarejski prostaczek źle skończy w takim otoczeniu - dodał z westchnieniem. - Na fatalne skutki nie trzeba było długo czekać...
Zbliżali się już pewnie do celu, bo karmazyn począł opuszczać się coraz niżej w kierunku niewielkiego, lecz uroczego dworku. Białe ściany zdawały się fosforyzować, wskazując miejsce lądowania. Na trawniku wokół przysiadały niemal bezszelestnie liczne chiroptery i inne ciemnoloty. Wysiadały z nich czarno odziane, zakapturzone postaci, które następnie niknęły szybko pod kolumnadą ganku.
Cagliostro wskazał ich Koli i dodał cicho z odcieniem cynizmu:
- Widzisz, młody człowieku, kiedy przed wiekami wpadliśmy z kolegą Saint Germain na pomysł założenia masonerii, traktowaliśmy całą rzecz przede wszystkim jako żart. Chodziło nam głównie o erotyczny mistycyzm lub mistyczny erotyzm, jak kto woli. Nie przyszło nam do głowy, że niektórzy bracia potraktują sprawę poważnie i zaczną knuć pod pozorem tajnych obrzędów polityczne spiski, a nawet szykować rewolucje co bardziej znienawidzonym monarchom. Niektórzy znowu, uważając się za następców templariuszy, wplątali w wielkie dzieło kult Bafometa.
- Może niesłusznie? - sapnął groźnie Twardowski, przeszywając kompana wymownym spojrzeniem, od którego ten aż się skurczył.
- Nie, mości Boruto, jesteś wszak naszym gospodarzem - sumitował się czołobitnie hrabia. - Chciałem tylko powiedzieć, że w tamtych czasach w Wenecji...
- Co było, to było - przerwał szlachcic, zręcznie sprowadzając koguta do lądowania.
Drzwi dworku otworzyły się natychmiast i już po chwili cała czwórka znalazła się w mrocznej, oświetlonej jedynie paroma nocoświetlikami sieni. Lokaje, androidy, sądząc po ich jednakowym wyglądzie i bezmyślnych spojrzeniach, podali całej czwórce maski i peleryny z kapturami. Gospodarz poprowadził gości ciągiem skromnie, lecz przyjemnie urządzonych komnatek. Kola ani się spostrzegł, kiedy gdzieś po drodze zawieruszył się Cagliostro. Detektyw podziwiał bogatą galerię portretów przodków w kontuszach i prababek we francuskich koafiurach -wszyscy wszelako zdawali się mieć rysy Twardowskiego.
- Więc tak, jak zostało umówione - szeptał krakowski mag do Selene i Azimowa - najpierw zaczniemy z kardynałem de Rohan awanturę o klejnot...
W bibliotece pchnął złocony grzbiet jednej z książek -zdaje się Fausta Goethego - i natychmiast szafa obróciła się wokół własnej osi, odsłaniając prowadzące w dół schody. Zeszli, starając się stąpać jak najciszej, ale i tak wzbudzali gromkie echa pod kamiennym sklepieniem. W końcu znaleźli się w podziemnej komnacie, niby średniowiecznej pracowni alchemika, którą wypełniała grupa około dwudziestu zamaskowanych i zakapturzonych osób.
Kola i Selene przystanęli obok ogromnej szafy, pełnej tajemniczych ampułek i słoiczków pokrytych hieroglifami. Na drewnianym koźle królował czczony przez Egipcjan ptak ibis. Z sufitu zwisał wypchany krokodyl. Wszędzie poustawiane były zwierzęce posążki z brązu, między innymi piękny byk Apis, głowy sfinksów, święte skarabeusze, ponadto wypchane nietoperze, puchacze, a nawet ludzki szkielet. Owe przedmioty sąsiadowały z magicznymi narzędziami, rozmaitymi lampami, piecykami, moździerzami, tyglami, retortami, alembikami, pomiędzy którymi walały się rozmaite proszki w woreczkach i zioła.
W głębi sali wzniesiono ołtarz. Na czarnej krepie ustawiono czaszki, zabalsamowane małpy oraz węże i puchacze o błyszczących oczach, zupełnie jak prawdziwe.
Wśród zebranych panował dobrze wyczuwalny nastrój niecierpliwego oczekiwania. Boruta pochylił się nad uchem Azimowa i zaszeptał, jak mógł najciszej:
- Dzisiejszej nocy urządziłem wnętrze w guście naszego drogiego Alessandra, wiedz jednak, że znajdujemy się w autentycznej tajnej komnacie pradawnego maga i astronoma Witelona, w której spisał przed śmiercią spowiedź swego szatańskiego żywota i zagrożony przez rozszalały plebs, wzorem pogańskich filozofów spełnił kielich cykuty. Szanuję nasze rodzime tradycje. Udało mi się kosztem wielkiego wysiłku zakupić teren i odkopać zapomniane lochy w Krzemionkowej Skale. Dworek jest naturalnie moim dziełem, w piwnicach jednak odtworzyłem oryginalny styl XIII wieku. Czasami lektura prastarych ksiąg przynosi niesamowite efekty - dodał z satysfakcją, podnosząc nieco głos.
Wywołało to niezadowolone syknięcia innych uczestników obrzędu. Selene nieznacznie wskazała Koli postać, która pozornie niczym się nie wyróżniała. "To on!" - powiedziały bezgłośnie jej wargi. Oboje przesunęli się bliżej domniemanej ofiary. W ślad za nimi podążał jak cień Twardowski.
Wtem nagły lodowaty podmuch zachwiał płomieniami nielicznych gromnic. W podziemiu zrobiło się ciemniej. W sklepieniu otworzyła się żelazna klapa i na pozłacanej kuli zjechał z góry Cagliostro bez maski, odziany w czerwono-złote szaty egipskiego kapłana. W lewej ręce trzymał sztucznego węża, w prawej pochodnię. Nie wiedzieć skąd rozbrzmiał namaszczony kobiecy głos.
- Oto duch prawdy! Sławny, nieśmiertelny, boski Cagliostro, zrodzony z łona Abrahama, nie w wyniku poczęcia, ten, który stoi na straży wszystkiego, co było, jest i będzie.
Hierofanta przywitał szmer pełen respektu. Alessandro uniósł władczym gestem dłonie, uciszając zebranych, po czym rozpoczął przemowę patetycznym tonem miernego aktorzyny:
- Niechaj błogosławione będą chwała, jedność, mądrość, pomyślność! My, Wielki Kofta, mistrz dostojnej masonerii egipskiej, podajemy do wiadomości, iż wielu krakowskich braci okazało żarliwe pragnienie poddania się naszej zwierzchności, przejęcia od nas mocy i blasku, niezbędnych dla poznania prawdy oraz pierwotnej czystości. Spełniliśmy ich wolę, wiedzeni przekonaniem, że dając dowody przychylności, uzyskamy satysfakcję z pracy ku chwale naszego Pana, a także dla dobra ludzkości. Z takich oto powodów powołujemy niniejszym, ustanawiamy po wsze czasy w Krakowie lożę egipską, nadając jej nazwę "Triumfującej Mądrości".
Znowu szmer zachwytu, uciszony gestem. Kapłan odłożył na ołtarz magiczne rekwizyty, syczącego węża i przygasłe łuczywo, po czym mówił dalej:
- Słuchajcie, mądrzy bracia wolnomularze! Widzę przed sobą bezkresną pustynię. Olbrzymie palmy rzucają cień na piasek. Nil płynie spokojnym nurtem, dostrzegam sfinksy, obeliski, majestatyczne kolumny. Widzę wspaniałe mury, zatłoczone świątynie, wyniosłe piramidy, labirynty. Święte miasto Memfis. Król Totmes Wspaniały wkracza jako triumfator po pokonaniu Syryjczyków i Kanaanejczyków. Widzę inne kraje, inne miasto, świątynię, gdzie czczą Jahwe, nie Ozyrysa. Nowi bogowie wyparli dawnych. Słyszę głosy wielbiące Proroka. Widzę go, jak zmienia wodę w wino w Kanie Galilejskiej...
W tym momencie Kola omal nie parsknął śmiechem, ale uspokoił się, skarcony wzrokiem Selene.
- Nie on jeden dokonał tego cudu - prawił dalej Cagliostro. - Pokażę wam, odsłonię tajemnicę. Nie ma dla mnie rzeczy nieznanych, wiem wszystko. Jestem nieśmiertelny, żyłem jeszcze przed potopem. Nie ma rzeczy ukrytych przede mną i niemożliwych do spełnienia. Jam jest ten, który jest.
Napełnił wodą kryształowy kielich, po czym wlał do niej kilka kropli z maleńkiej flaszeczki. Woda zabarwiła się rubinowo i płyn przemienił się w musujące wino.
- Oto falerno starożytnych Rzymian! - wrzasnął mag, wznosząc puchar w triumfalnym geście. - Napój bogów, eliksir młodości.
Natychmiast zbliżyło się do niego kilkoro starców płci obojga, którym pozwolił skosztować czarodziejskiego napoju. Mimo masek można było zauważyć, jak pokraśniały im policzki, a oczy zabłysły żywiej, aczkolwiek Kola był przekonany, że podobny efekt mógłby wywołać serwując gościom lampkę koniaku.
Cagliostro jednak dalej bajał jak w odurzeniu o swych cudownych eliksirach i słynnych balsamach. Nagle pod rękawem jednego z tłoczących się dojrzał upragniony cel - kardynalski pierścień z brylantem. Bezceremonialnie pochwycił dłoń w purpurowej rękawicy.
- Nie mylę się, rozpoznając w naszym gościu jego eminencję z uroczego Paryża - zaszczebiotał bezczelnie, przytrzymując wyrywającą się dłoń. - Ach, Paryż! Kiedy wreszcie będę mógł tam pojechać... Pozwoli eminencja na mały eksperymencik? - zapytał, świdrując świńskimi oczkami oblicze skryte w cieniu kaptura.
Przyłapany kardynał rad nierad skinął głową. Wówczas sztukmistrz pochwycił łapczywie klejnot i wrzucił do przygotowanego uprzednio tygla. Potem wlewał do środka jakieś płyny, wsypał czerwony proszek mrucząc "egipskie" zaklęcia. W powietrzu unosił się tymczasem natchniony głos niewidzialnej Serafity:
- Miłość zatriumfuje nad wszystkim! Wasze dusze ulegną oczyszczeniu. Odrodzenie zależy od was.
Dokonując nad tygielkiem wielu dziwacznych gestów i mamrocząc niezrozumiale, Cagliostro wydobył w końcu podobny pierścień z kamieniem dwukrotnie większym. Oddał go zamaskowanemu starcowi. Kardynał obracał klejnot przez chwilę, najwyraźniej bardzo zaskoczony.
- Wybaczy pan, monsignore Pellegrini - odezwał się de Rohan roztrzęsionym, starczym głosem - dałem panu brylant, a dostałem pospolity górski kryształ. Znam się na tym, niestety. Jesteś oszustem!
Nim skonfundowany kuglarz zdążył odpowiedzieć, pod sklepieniami piwnicy zadudnił bas Twardowskiego.
- Za pozwoleniem... Wasza eminencja nazywa oszustem Wielkiego Koftę?! Nieładnie obrażać naszego mistrza i mego przyjaciela.
Ruszył przed siebie, roztrącając potężną postacią czarne figury zgromadzonych. Osoba papieża została przez niego pchnięta łokciem prosto na Kolę, który wydobył osi-nowy kołek spod peleryny.
W tej chwili skończyła się komedia. Zgromadzeni zrzucili nagle płaszcze, odsłaniając charakterystyczne uniformy straży papieskiej. Spadły również maski. Jedna z nich odsłoniła piękną twarz młodziutkiego papieża. Strażnicy otoczyli go zwartym kręgiem ciał i groźnie połyskujących w mroku żądeł. Rzekomy kardynał de Rohan skoczył jak żbik na cofającego się Cagliostra i obezwładnił w jednej chwili. Dwaj inni agenci zajęli się oniemiałym Twardowskim.
- Dosyć, panowie - odezwał się dźwięcznym głosem Dracula lonesco, bardziej znany jako papież Jan Paweł VIII. - Miałem dzisiaj okazję zobaczyć, jak brzydko się bawicie. Nasza cierpliwość wygasła. Jeszcze tej nocy staniecie przed trybunałem Świętego Oficjum.
- Za co? - krzyknął żałośnie Alessandro. - Głupi kryształ...
- Nie kryształ - odparł z niezmąconym spokojem najwyższy kapłan - lecz udział w spisku na moje życie. Knowania przeciw Kościołowi i rozpowszechnianie szkodliwych idei. Wspomaganie mrocznych mocy tego świata przeciw siłom Jasności.
- To zamach na swobody obywatelskie! - zapiszczał hrabia.
- Giuseppe Balsamo, Alessandro Cagliostro, alias hrabio de Fenix, alias monsignore Pellegrini - rzekł papież -swoimi oszukańczymi i podłymi czynami sam postawiłeś się poza nawiasem społeczeństwa. Jesteśmy zresztą na ziemi kościelnej, nie zaś w IV Rzeczypospolitej. Warto przypomnieć, kim jest twój mocodawca.
Hrabia zadrżał i zamilkł. Odezwał się drugi winowajca.
- Co nas czeka?
- Prawdopodobnie kamieniołomy na Księżycu - oznajmił twardo młodzik. - Dziś Kraków Rzym się nazywa. Kładę areszt na waszeci!
Boruta Twardowski wyrwał nagle ręce z uścisku papieskich gwardzistów i runął z hukiem na kolana. Splótł błagalnie dłonie.
- Matko Boska! - jęknął przeraźliwie. - Najświętsza Panienko!
- Za późno ją przyzywasz - usłyszał w odpowiedzi. -Zabrać tych zdrajców na Wawel i wsadzić do najgorszego lochu pod Lubranką.
Wywlekany Boruta wciąż ryczał i miotał się rozpaczliwie. Jego przerażenie było uzasadnione. Opowiadano ponure legendy o tej karnej kolonii, gdzie więźniowie prowadzili pusty i jałowy żywot kopaczy kamieni księżycowych, pilnowani przez gigantyczne stalowe pająki, zwane swojsko "Maćkami". Mękę powiększał ciągły widok Ziemi na nieboskłonie. Najgorsi zbrodniarze poczytywali za zaszczyt, gdy zostali skierowani do pracy na ciemnej stronie satelity.
Wyprowadzany Cagliostro odzyskał tymczasem spokój i patrzył hardo w oczy młodego dostojnika.
- Przeklinam cię, Ojcze Święty - wrzasnął już prawie za drzwiami. - Niech cię opuszczą wierni, a twoje miejsce na tronie Piotrowym zajmie rogata Bestia!
Słowa te nie wzruszyły papieża. Odczekał, aż umilkną kroki odprowadzanych więźniów i delikatnie rozsuwając ochroniarzy, zbliżył się powolnym krokiem do Selene i Azimowa, przyglądających się z zaciekawieniem całej scenie.
- Bądźcie na Wawelu za pół godziny - rzekł łaskawie. - Należy się wam prywatna audiencja. A nawet skromna kolacja.
Po chwili odszedł wraz ze swoją świtą. Detektyw i czarodziejka opuścili także przeszukiwane przez tajne służby pomieszczenia. Wyszli do ogrodu, usiedli na kamiennej ławeczce i odetchnęli z ulgą. Selene pocałowała Kolę w usta.
- To koniec czy początek? - spytał po dłuższym milczeniu.
- Ani jedno, ani drugie - oznajmiła dziewczyna. - Zło nie zniknęło po wsadzeniu do więzienia dwóch niefortunnych zamachowców. Jeszcze wiele pracy przed nami. Muszę cię lepiej poznać, trochę podleczyć - dodała, gładząc znikającą powoli bliznę na czole mężczyzny. - Dziki owies i ostrokrzew, pamiętasz? Trzeba trochę czasu.
Wstali i ruszyli w stronę przygotowanego dla nich zwinnego papieskiego chiroptera. Niedługo później wylądowali na dachu baszty wawelskiej. Mogli obserwować, jak opuszcza zamek przyjęta właśnie przed chwilą delegacja niemiecka. Gigantyczny, przypominający ćmę trupią główkę luksusowy schmetterling, duma germańskiej Lufthanzy, rozwinął wspaniałe szarobure skrzydła i trochę ciężko poderwał się do lotu. W górze wyglądał jednak imponująco.
Kolą i jego przyjaciółką zajęli się dwaj potężnie zbudowani księża w tęczowych szatach. Poprowadzili ich przez szereg zupełnie ciemnych sal aż do rozjarzonej nikłym światełkiem komnaty, w której oczekiwał ten, któremu dzisiaj ocalili życie.
Siedział za stołem na renesansowym karle, odziany w prostą białą albę i połyskujący neonowo sakralnymi ornamentami ornat. Widząc wchodzących, uśmiechnął się szeroko i odsłonił wspaniałe zęby. Kiedy się uśmiechał, przypominał swego zamordowanego brata. Pierwotna niewinność, a zarazem przedwieczna mądrość pięknych istot, zwanych niegdyś bogami.
- Laudetur lesus Christus! - powitał ich starożytną formułą, odprawiając zdecydowanym gestem ochronę.
Wyciągnął dłonie. Ucałowali papieski pierścień, przyklękając. Kola miał wrażenie, że kiedy dotknął ustami zimnego kamienia, wypełniła go nagle niesamowita energia, jakże inna od tej, którą emanowali Jarowit czy Sacharow. Nie kierowała nią żądza władzy i ziemskich potęg, lecz mądrość płynąca z potrzeby czynienia dobra.
- Siadajcie, moi mili. Boruta próbował wam zaimponować pracownią Witelona, więc postanowiłem...
Azimow rozejrzał się dookoła. Znajdowali się w sześciookiennej komnacie z ogromnym narożnym kominem.
- Jesteśmy w dawnym mieszkaniu alchemika Sędzi-woja. Zapewne tutaj prażył żywe srebro, czyli Merkuriusza, i mamił Zygmunta III Wazę, dalekiego przodka naszego drogiego Carolusa, nadzieją wytopienia złota, z którego miała powstać nowa korona moskiewskich carów... Ale to dawne dzieje - urwał, dostrzegając zdumiony wzrok Nikołaja. - Radzę ci jednak, panie detektywie, zajrzeć kiedyś na karty tamtej historii. Rzecz godna awanturniczego romansu i antycznej tragedii.
Za oknem, półotwartym mimo listopadowego chłodu, począł siąpić gwałtowny jesienny deszcz. Jego dźwięk był jednak niezwyczajny. Ojciec Święty ponownie się uśmiechnął.
- Założyłem na balkonie rodzaj oranżerii, w której przeróżne rzadkie rośliny kwitną cały rok. Czy wiesz, że oman o wielkich liściach sadzono zawsze pod oknami ludzi uczonych, aby dzięki niemu mogli słuchać prawdziwej muzyki deszczu? Spróbujcie winnej nalewki. Wzmocni was.
Musieli przyznać, że likwor był doskonały. Podczas degustacji papież przyglądał się obojgu uważnie, zwłaszcza Azimowowi.
- Powinieneś wiedzieć, mój miły Kola, że wampir podobny jest do alkoholika lub seryjnego mordercy. Opanowuje go jedna, jedyna żądza, której ulega bez reszty, chociaż inne funkcje i potrzeby życiowe bynajmniej nie ustają. Co więcej, szczyci się tym, ponieważ daje ona złudne poczucie wolności, a nawet wielkości. Jakże jednak może być wolny człek spętany przez namiętności? Czyż jest wielkością krzywdzenie słabszych od siebie? Dodaj do tego pokusę nieśmiertelności oraz wiecznej młodości. Nieśmiertelność żywego trupa jest jednak względna, co kryje się już przecież w samym określeniu. Aby zyskać demoniczną egzystencję, musi wszak najpierw umrzeć jako człowiek, a potem kraść energię życiową innym. Czy ma sens zbrodnicza wegetacja, skoro dusza i tak nigdy nie umrze?
Ktoś mądry powiedział, że zawieramy codziennie mały pakt z diabłem, biorąc rano aspirynę i wklepując w policzki balsam z Gileadu. Jest w tym głęboka prawda...
- Więc nie należy przeszkadzać Bogu w jego wielkim planie? Lepiej czym prędzej zachorować i umrzeć? - wtrącił z lekką ironią Kola. Wzburzyła się nagle zepsuta i pełna pychy krew strzygonia.
Jan Paweł przeszył go spojrzeniem, które zgasiło cyniczny uśmieszek na ustach detektywa.
- Powinniśmy - odparł ze słodyczą - być mądrzy i szlachetni, Kola. Takimi przecież stworzył nas Bóg. Rozum otrzymaliśmy, by panować nad drzemiącą w nas bestią. Ludy Wschodu powiadają, że szaleńcem jest ten, którym władają demony, natomiast szaman rozkazuje demonom. O tym zapomniał Jarowit. Uwiodła go własna wizja, ujrzał siebie na diabelskim tronie jako księcia świata. Nic dziwnego, że przeszkadzałem w realizacji tak dalekosiężnych planów. Wreszcie postanowił mnie zabić. Gotów był zaprząc do realizacji swoich szatańskich celów nawet Obcych. Rozpętał straszliwe żywioły, które pochłonęłyby w końcu również jego samego. Obcy nie dotrzymują żadnych przysiąg ani układów, po prostu nie znają takich pojęć. Podobnie postępuje Zoltar, mistrz i nauczyciel Adama. Oczywiście Selene informowała nas o wszystkim.
Skłonił łaskawie głowę w kierunku dziewczyny. Ta pochyliła się w pełnym szacunku ukłonie.
- Kiedy uznaliśmy, że czas działać, nasza agentka przedstawiła pewien przemyślny plan... Ale czemu nie jecie? Musicie się pokrzepić przed dalszymi rewelacjami. Zwłaszcza ty, mój miły detektywie, dla którego wszystko jest nowe.
Skosztowali przepysznych młodych pędów mikołajka nadmorskiego, przygotowanych jak szparagi. Papież nie omieszkał poinformować ich, że takie pożywienie uspokaja, a zarazem regeneruje tkanki. Spróbowali krabów w majonezie i sałatki z chryzantem. Gdy wycierali dłonie liśćmi złocienia dalmatyńskiego (oczywiście również z papieskiego wirydarza), Ojciec Święty rzekł z namaszczeniem:
- Przypominają się słowa pradawnego chińskiego poety, Czang Ji: "Jest dziwnym przypadkiem, że liście złocienia mogą być używane do czyszczenia rąk po zjedzeniu krabów, gdyż usuwają ich zapach. Kraby, chryzantemy, wino i księżyc to cztery jesienne radości naszych uczonych, artystów i poetów".
Kola z przyjemnością poddawał się nastrojowi spotkania. Dawno nie było mu tak dobrze, kiedy słuchał kojącego głosu i szemrzącego deszczu. Zauważył rozmarzone oczy Selene.
- Selene opracowała wspaniały plan. Nie mieliśmy zamiaru nasyłać na Jarowita zamachowca z kołkiem i srebrną kosą, byłaby to wulgarna odpowiedź w jego stylu. Należało unieszkodliwić strzygonia bardziej subtelnie. Postanowiliśmy wykorzystać jego namiętność do pięknych chłopców. Za matrycę do klonowania posłużyła moja skromna osoba.
Azimow drgnął jak zbudzony ze snu. Spojrzał na papieża, potem na pozornie obojętną Selene, znów na Ojca Świętego i puknął się w czoło w miejscu, gdzie jeszcze pół godziny temu widniała blizna.
- Więc on... - zawołał. - Mój Boże, ależ byłem głupi!
- Trudno to uznać za komplement - zauważył ironicznie gospodarz. - W końcu my, dzieci Transylwanii, mamy swoją dumę - modulował głos i wyglądał zupełnie jak Blond Valentino. - Eliade lonesco powstał z mego DNA i wszedł do lokalu "V-Empire" jako chłopiec pułapka. Selene postarała się, aby Jarowit zobaczył jego taniec i rozpoznał w nim mego "bliźniaka". Od tej chwili byliśmy pewni, że nasz plan się powiedzie, chociaż na Eliadego ostrzył sobie także kły stary łajdak Boruta. Jasne było jednak, iż niepohamowana wola najpotężniejszego strzygonia zwycięży. I tak by się zapewne stało, gdybyś nie zjawił się ty z niewczesną misją naprawiania świata po swojemu.
- Raz jeszcze powtórzę: okropny ze mnie głupiec.
- Niekoniecznie. Nawet w pewnym stopniu przysłużyłeś się nam. Gdyby Eliade uległ zbyt łatwo, wampir mógłby nabrać podejrzeń. Ty skomplikowałeś całą sprawę, spiętrzyłeś trudności, zaangażowałeś wszystkie jego siły, od wilkołaków po koty, od Hekate do Selene. Zjawiliście się na zamku Nieśmiertelnik dzięki naszej agentce, prawda?
- Co wam dała śmierć tego biednego klona?
- Dała nam śmierć Jarowita. Kiedy wysyłał cię u boku Hekate do Krakowa, był już właściwie martwy. Jest tylko jedna choroba, na którą wampiry nie są odporne, Kola. Odkryto ją w dawnych czasach na Nowej Gwinei wśród Papuasów, żywiących się ciałami swoich przodków. Wystarczy zjeść na surowo mózg człowieka albo zwierzęcia, by wystawić się na działanie samomnożącego się białka, nazwanego w XX wieku prionem. Infekcja została popularnie nazwana "chorobą wściekłych krów" i jakkolwiek rzadka, święciła pewne triumfy. To właśnie ona sprawiła, że w tamtych, hm, hm, oświeconych, poddanych terrorowi nauki czasach tak mało było wampirów. Prion niszczył mózgi, zamieniając je w gąbczastą substancję, a oni sami powoli stawali się bezładnym zbiorowiskiem zakażonych komórek, pozbawionych rozumu i woli. Łatwo było wtedy uznać wampiryzm za zwykłą infekcję krwi lub rodzaj psychicznej aberracji. Ponieważ kilkadziesiąt lat później wynaleziono szczepionkę, choroba zniknęła, a raczej przyczaiła się jak większość epidemii, prędko więc o niej zapomniano. Zapomniano przecież o AIDS, a wcześniej o dżumie, gruźlicy i syfilisie. Na pewno najbardziej niebezpiecznym dla ludzkości organem Adama Jarowita był właśnie jego zwyrodniały, egocentryczny mózg. Toteż pożarcie Eliadego stało się początkiem końca.
- Co się z nim teraz dzieje? - odważył się zapytać Azimow.
Papież wskazał na przeciwległą ścianę. Średniej wielkości magiczne zwierciadło odbijało komnatę mętnie i krzywo.
- Spójrz, Kola, w toń tego lustra. Jeszcze niedawno własność maga Twardowskiego! To chyba odpowiedni rekwizyt, by ukazać ci spełnianie się Bożych przeznaczeń, którym... nieco pomogliśmy.
Stopniowo na szkle począł się rysować obraz płonącego zamku Nieśmiertelnik. Ogień buchał wszystkimi otworami jak z ogromnego pieca. Główną bramą wybiegały całe stada przerażonych, miauczących rozpaczliwie kotów. Zdawało się, że w powietrzu unosi się woń przypalonej sierści. Żaden człowiek nie pospieszył na ratunek, jak bywało w starożytnym Egipcie.
- Oszczędzę ci, panie detektywie, obrazu zupełnej fizycznej i psychicznej degrengolady mego odwiecznego wroga. W ostatnim przebłysku świadomości postanowił spopielić sam siebie razem z rodowym zamczyskiem. Muszę przyznać, że chociaż jako chrześcijanin wykluczam samobójstwo, gest godzien był pogańskich herosów i filozofów. Nie żebym chciał zaraz stawiać mu pomnik, ale gotów jestem oddać cześć wielkości jego diabolicznego umysłu - dodał z niezmiennym sardonicznym uśmieszkiem.
- Byliście przecież brzegami tej samej rzeki - zauważył w zadumie Azimow.
- Zło nie istnieje bez dobra, tak jak piękno bez brzydoty. Dlatego śmierć Jarowita nie rozwiązuje niczego. W miejsce jednego zagrożenia pojawi się inne. Zło krąży jako lew ryczący wokół ludzkich osiedli, szuka, kogo mogłoby pożreć lub uczynić swoim narzędziem. Wielki grzesznik bywa czasem o krok od prawdziwej świętości, a święty w każdej chwili może się stoczyć w otchłań najgorszego występku. Dlatego pilnuj się, Kola. Selene będzie wiedziała, dokąd cię poprowadzić. Znalazłeś się na dobrej drodze, kiedy wydłubałeś z czoła paskudne "trzecie oko", prezent Sacharowa. Wtedy odzyskałeś, zdawałoby się bezpowrotnie utracone, człowieczeństwo.
- I co dalej? - spytał detektyw naiwnie.
- Reszta zależy od ciebie - odparł arcykapłan. - I twojej nowej przyjaciółki. Musicie na razie zniknąć, ponieważ Sacharow nie zrezygnuje z poszukiwania córki. Zaufaj Selene, Kola. Ona się tobą zajmie.
Milczał chwilę, wsłuchując się w muzykę deszczu, po czym rzekł z melodyjnym zaśpiewem:
- Ostrokrzew symbolizuje cierpienie i narodziny. Związany jest z płynącą z głębi duszy miłością. Brak tego uczucia niszczy człowieka i każdą istotę, skoro zniszczył też Jarowita. Ostrokrzew chroni ludzi przed wszystkim, co nie jest uniwersalną miłością i otwiera ich serca. Często łączy się ten krzew z dzikim owsem, co w twoim przypadku uczyniła Selene. Zażywanie owsa przynosi udręczonej duszy spokój, pozwala ujrzeć wyraźniej, czego naprawdę chce. Musisz zacząć działać bardziej intuicyjnie, mniej impulsywnie, Mikołaju. Powiedz sobie: "Akceptuję mego duchowego przewodnika". Pozwoli ci to zrozumieć sens miłości jako siły życia. Zacznij powtarzać niczym hinduską mantrę: "Otwieram moje serce dla niej. Kocham i jestem kochany. Jestem cząstką Całości".
Zamilkł, a potem dodał:
- Czas już odlecieć, najmilsi. Audiencja skończona.

Selene ma skrzydła przestronne, a blask, który rozsiewa po niebie, rodzi się z jej głowy nieśmiertelnej i ogarnia całą Ziemię. Poświatą swoją ozdabia wszystkie rzeczy, a jej złota korona rozświetla ciemne powietrze. W połowie miesiąca boska Selene kąpie się w Oceanie i ubrana w szaty świetliste zaprzęga jasne rumaki do wozu, z którego lecą dalekie promienie. Wtedy moc jej największa, a jej światło staje się wróżbą dla ludzi.
Starożytny grecki hymn (przeł. J. Parandowski)

Epilog


Uzdrowiła go. Pracowała nad jego jawą i czuwała podczas snu jak prawdziwa Selene nad Endymionem. Synteza dzikiego owsa i ostrokrzewu, dokonana z papieskim błogosławieństwem, okazała się rzeczywiście zbawienna. Ugasiła łaknienie krwi, zlikwidowała absurdalne sny o potędze, rozkosz zabijania. Przestał być podobny do Jarowi-ta, Dymitra, Sacharowa. Kły nie rosły już złowrogo na widok każdego jędrnego, tętniącego świeżą krwią ciała. Zaczął przypominać zwyczajnego człowieka, chociaż pozostał pewien rys wyrafinowanego piękna. Coś nieuchwytnego czaiło się nadal w jego błyszczących oczach, w grymasie ust. Skóra zachowała alabastrową gładkość, włosy wspaniały połysk, paznokcie opalizującą strukturę. Podobnie z niezwykłymi mocami. Nie słyszał już tak wyraźnie odległych odgłosów ani nie przenikał wzrokiem ciemności, tym niemniej zmysły reagowały znacznie silniej, niż kiedy był szarakiem. Potrafił bez wysiłku dokonać wielu rzeczy, o których nie mógł wcześniej marzyć.
Zamieszkali w tatrzańskiej chacie na skraju Rusinowej Polany. Kryjówka tajnych papieskich służb tylko na zewnątrz przypominała zwykłą bacówkę. W środku kryła urocze gniazdko, a w nim dobrze zaopatrzoną bibliotekę, barek i lodówkę oraz wygodną kapsułę najnowszego typu i wykwitnie wyposażoną łazienkę. Internet umożliwiał natychmiastową łączność z całym cywilizowanym światem. Samara przestrzegała wprawdzie Kolę przed zbyt częstym buszowaniem w sieci, mogliby ich bowiem namierzyć osobnicy nie żywiący najlepszych zamiarów. Azimow nie potrafił sobie jednak odmówić ściągania od czasu do czasu najnowszych wiadomości z Rosji, a w szczególności z Sankt Petersburga, za którym zwyczajnie po ludzku tęsknił, jakkolwiek to chmurne, ośnieżone miasto zdawało mu się obecnie odległym snem.
Rodzina carska przeżywała ostatnio wielką tragedię, która stała się tematem pierwszych stron brukowych pisemek. Carewicz Dymitr, wbrew woli rodziny, podróżował po Europie razem z Anetką Kareniną, swoją nową kochanką, świeżo stworzoną wampirzycą. Długi czas udało się im przemieszczać incognito od Monte Carlo do Londynu, od Paryża do Dubrownika. Kiedy wylądowali w ojczyźnie, dziennikarze z ilustrowanych magazynów i komercyjnych kanałów TV dopadli ich na dworcu w Carskim Siole. Osaczeni przez kamery, mikrofony i flesze aparatów fotograficznych, kochankowie rzucili się wpół objęci pod lokomotywę zajeżdżającej właśnie salonki. Koła staromodnego pociągu równiutko obcięły im piękne arystokratyczne głowy, kładąc kres strzygoniowej egzystencji. Straszna historia wywołała długotrwałą publiczną debatę, również w rosyjskiej Dumie, na temat brutalnych metod pracy wścibskich i agresywnych paparazzi.
Kola i Samara przeżyli w górach kilka miesięcy. Przetrwali zimę, gdy noce są najdłuższe, a tiomnicy osiągają największą moc. Czasem słyszeli nad szczytami gór furkot niezliczonych chiropterów, chichoty, wycie przelatujących strzyg i strzygoniów. Na szczęście nikt ich nie niepokoił. Bez szwanku doczekali nadejścia wiosny.
Świergot ptaków za oknem zapowiadał bliski świt. Wyszli przed chatę na łąkę mokrą od rosy. Wspaniale było podziwiać wschód słońca bez przeciwtermicznych szub i antysolarów.
Kola i Samara stali przytuleni, objęci. Nie zauważyli, że za ich plecami wylądował na połoninie niemal bezszelestnie czarno-czerwony lepidopter, który nadleciał od strony Mięguszowieckiego Szczytu. Kiedy się zorientowali, co się dzieje, było już za późno.
Dwaj wolni kozacy w liberii Sacharowa, znani detektywowi z Krymu, wykręcili Nikołajowi ręce i rzucili go na kolana. Wprawdzie zginęli ongiś w jałtańskim ogrodzie, lecz Rockefeller musiał ich sklonować, a także transformować. Twarz najpaskudniejszego znów była gładka, bez blizny, oko nie było szklane. Można by stwierdzić, że ofiarowując mu nową egzystencję, Rockefeller wyrządził watażce wielką przysługę. Wąsacz wyglądał jak dawniej. Podobnie kostropaty, który mocno trzymał wierzgającą i wyrywającą się Samarę. Cała trójka otrzymała także dodatkowy złowrogi podarunek od swego szefa, o czym świadczyły karminowe plamy pośrodku czoła. Podobnie wyglądał sam wszechrosyjski milioner, który właśnie wysiadł z lepidoptera w strojnej szubie i antysolarach. Trzecie oko pulsowało także na jego czole, jakby obdarzone własnym życiem. Poprzez ciemne szkła jego żółtawe tęczówki błyszczały złośliwą uciechą.
- Witajcie, gołąbeczki - wycedził odymając grube wargi. - Nie było was trudno znaleźć. Koła nie mógł się przecież powstrzymać przed zdobywaniem informacji o naszej matuszce Rosji. Krzepiące w każdym razie, że nie tylko my, Sacharowowie, ale Romanowowie również przeżywają tragedie rodzinne na miarę Atrydów. Ale w dzisiejszych czasach tragedie rodzinne stają się wyłącznie kolejną sensacyjką dla wszystkożernych mediów. Nie mamy swego Szekspira. Tutaj nie wytropią nas szmatławi pismacy ani paparazzi. Moja córko, emanujesz energią, którą wyczułbym nawet na Grenlandii.
- I tak do ciebie nie wrócę - warknęła dziewczyna.
- Wrócisz, córeczko, wrócisz - zaćwierkał słodziutko
Sacharow. - Nie zechcesz przecież dłużej zasmucać nieszczęśliwego ojca. Wybaczam ci bezsensowną ucieczkę...
- Wybaczasz?! - krzyknął z wysiłkiem Azimow. -Ośmielasz się jeszcze...
- Zamilknij, nędzny sługo - odparł ozięble milioner. -Zły, nieudolny agencie. Nie tego się po tobie spodziewałem. Zawiodłeś na całej linii i powinieneś zostać ukarany. W starciu z moimi kozakami nie masz najmniejszych szans.
- Baczyw ty? - zwrócił się wąsaty do atamana, łypiąc groźnie na wijącego się w ich uściskach Kolę. - Trastia joho mordowała!
- Cztob joho bisy proklaty! - zawtórował mu watażka.
- Widzisz? - zauważył z satysfakcją Rockefeller. -Chłopaki aż się palą do odwetu za Odessę i Jałtę. Z przyjemnością pogruchoczą ci kości...
- Przestań! - krzyknęła z rozpaczą Samara. Ojciec zerknął na córkę ze łzą wzruszenia w oku, mimo to oznajmił tonem dosyć twardym:
- Oszczędzą go, jeżeli wrócisz.
Na udręczonym obliczu pojawiła się rezygnacja. Samara opuściła dłonie. Znowu była tylko biedną, zagubioną dziewczynką.
- Dobrze, ojcze. Wrócę do ciebie.
- Nie rób tego! - zawołał Kola.
- Milcz - mruknęła.
Kola obwisł bezsilnie w rękach prześladowców.
- Każ temu bydlakowi mnie puścić - rzekła do ojca niemal rozkazująco.
Sacharow skinął głową i kozak spełnił jego polecenie. W chytrych oczkach milionera paliły się jednak ogniki niepokoju.
- Naprawdę wrócisz? I wybaczamy sobie wszystko?
- Tak, ojcze - powiedziała powoli, nie spuszczając z niego wzroku i jak gdyby hipnotyzując spojrzeniem. -Wybaczam ci. Wybaczam, choć nie sądzę, aby Bóg ci wybaczył. To, co uczynię, będzie tylko nieuniknionym dopełniniem twego losu
- Co chcesz dla mnie uczynić? - spytał rozanielony i zaciekawiony jak dziecko, nie zauważając groźnych tonów pobrzmiewających w słowach córki.
- Zaśpiewam dla ciebie i ukoję śpiewem udręczoną duszę - oznajmiła.
Pieśń, którą po chwili wszyscy usłyszeli, Azimow znał doskonale z "Wirtualnej Cafe". Dopiero teraz zrozumiał wagę proroctwa cerkiewnej diewczonki. Tyle tylko, że w ustach Samary pradawne psalmy przybrały swoisty kształt, stając się niejako syntezą wszystkich możliwych wersji.

Panie, w mocy Twojej raduje się król i zbawieniem Twoim bardzo się weseli.
Spełniłeś pragnienie jego serca, a błaganiu ust jego nie odmówiłeś.
Spotkałeś go błogosławieństwami dobra, włożyłeś mu na skronie szczerozłotą koronę.
O życie prosił Ciebie i obdarzyłeś go długimi dniami na wieki wieków.
Wielka jest chwała jego za Twoją sprawą, ozdabiasz go majestatem i świetnością.
Bo go czynisz błogosławionym na wieki, napełniasz go radością przed Twoim obliczem. 
Król bowiem w Panu pokłada nadzieję i za łaską Najwyższego nie zachwieje się.
Dosięgnie ręka Twoja wszystkich Twoich wrogów, prawica dosięgnie wszystkich, którzy Cię nienawidzą. 
Uczynisz ich jako piec ognisty, gdy się zjawisz. Pan w gniewie swoim wytraci ich, a ogień ich pożre...

Śpiew dziewczyny wznosił się razem z halnym wiatrem ponad wierchy Tatr, ku słońcu ogarniającemu wszystko gorącym blaskiem. Jej postać potężniała. Nie była to już skrzywdzona, zbłąkana Samara, lecz groźna i majestatyczna bogini, spełniająca wyroki losu Selene. Kola wiedział, co za chwilę nastąpi. Inni zastygli, zasłuchani i oczarowani, nie spodziewając się niebezpieczeństwa.
Z uniesionych w górę dłoni trysnęły srebrzyste promienie. Dosięgły najpierw Sacharowa, potem trójki najemnych zbirów. Oblani jakby stopionym srebrem, poczęli zwijać się i kurczyć. Obrzydliwe naroślą na czołach otworzyły się, narzędzia mordu wyskoczyły z orbit. Skręcały się, płonąc i czerniejąc w księżycowym blasku jak żywe istoty. Wszystko trwało zaledwie parę chwil. Napastnicy rozpłynęli się, pozostała po nich okropnie cuchnąca, smolista breja, wsiąkająca w ziemię. Puste ubrania rozwiał wiatr jak strzępy spalonego papieru.
Widocznie jednak był to dzień niespodziewanych wizyt. Nim kochankowie zdążyli zamienić słowo, nad Gęsią Szyją zafurkotał, wzniósł się w górę, a potem opadł miękko na polanę policyjny jasnolot, przypominający wdzięczną, delikatną ważkę. Kola rozpoznał bez trudu postacie, które wynurzyły się z wehikułu: pękatą figurkę inspektora Wieczorka i jego tykowatego niemego pomocnika.
Kola i jego ukochana nie ruszyli się z miejsca, nie uczynili najmniejszego gestu. Po prostu czekali.
- Dzień dobry, moi drodzy - rzekł z uśmiechem słoneczny policjant. - I znowu się spotykamy, gospodin Azimow. Widocznie to przywilej policji przybywać zawsze nie w porę. A może właśnie w porę, kto wie...
- Jesteśmy do pańskiej dyspozycji - odparł z rezygnacją i znużeniem Kola.
Objął ramieniem milczącą, niewzruszoną Samarę. Właściwie jednak ona go podtrzymała. Jej bliskość sprawiła, że poczuł się pewnie i wiedział już, że cała historia nie może skończyć się źle. Na pewno nie dla nich.
- Chciałbym wam podziękować - oznajmił poważnie Wieczorek. - Uwolniliście nas od kilku potężnych i niebezpiecznych łajdaków. Koty, biesy i wilkołaki poszły w rozsypkę. Wyłapujemy ostatnich, którzy naruszyli prawo równowagi między dziećmi nocy i synami jasności. Modne transformacje staną się chyba przeszłością. Dwaj źli magowie, Alessandro Cagliostro i Boruta Twardowski, za waszą sprawą znaleźli się w papieskim więzieniu. Adam Jarowit zginął w płomieniach. A jeżeli chodzi o pani ojca, mademoiselle Sacharowa... No cóż, składani pani wyrazy współczucia z powodu nieszczęśliwego wypadku, któremu uległ, niefortunnie podchodząc do lądowania. Pisz pan raport, podinspektorze - zwrócił się do Mroczka Późnego, który słuchał pilnie i cały czas notował w podręcznym notesie - że obywatel Wszechrosyjskiego Imperium, konsul i przemysłowiec, spłonął doszczętnie wraz ze swoimi współpracownikami w lepidopterze na Rusinowej Polanie. Łączymy się w bólu z naszymi wschodnimi przyjaciółmi... i tak dalej. Jest pani obecnie jedyną dziedziczką pięknej fortuny, droga Samaro. Sugerowałbym jednak nie wracać na razie do Petersburga. Babuszka Jekatierina Prieobrażenskaja może zechce wyjaśnić prawdziwe okoliczności śmierci jedynego syna. Nie będzie przy tym zbyt miła dla wnuczki. Musicie polecieć tam, gdzie będziecie absolutnie bezpieczni. Czy to jasne?
- O, tak - potwierdziła Samara dźwięczącym srebrzyście głosem. - Jasne jak słońce.
- Nie ma więc na co czekać. Jasnolot przecież także spłonął przy lądowaniu. Musi zniknąć.
Młodzi nie kazali sobie dwa razy powtarzać. Biowehikuł Sacharowa zdawał się zapraszać do wnętrza, rozkładając czarne skrzydła, zdobne czerwonymi i pawiookimi plamami. Prawdziwy paź królowej.
Chwilę potem wznieśli się ponad szczyty Tatr, obserwując malejące w dole figurki policjantów.
- Ciekawa para - stwierdził, patrząc za nimi Wieczorek. - Jak myślisz, co ich czeka? - zapytał partnera, kiedy lepidopter Samary i Azimowa stał się już tylko błyszczącym punkcikiem w oddali.
Podinspektor Mroczek Późny odpowiedział w znanym tylko im obu kodzie:
- Wysokie loty.
