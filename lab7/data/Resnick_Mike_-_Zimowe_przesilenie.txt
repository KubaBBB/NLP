Autor: Mike Resnick
Tytul: Zimowe przesilenie

(Winter Solstice)

Z "NF" 12/93

Niełatwo jest żyć przeciw biegowi czasu, nawet jeśli jest 
się Merlinem Wspaniałym. Wydawałoby się, że powinno być 
odwrotnie, że można by pamiętać wszystkie cuda przyszłości, 
ale te wspomnienia blakną i znikają niespodziewanie szybko. 
Wiem, że Galahad wygra jutro swój pojedynek, ale imię jego 
syna już mi umknęło. Czy on w ogóle ma syna? Czy będzie żył 
dostatecznie długo, żeby przekazać potomstwu swą szlachetną 
krew? Wydaje mi się, że to możliwe - chyba trzymałem na 
kolanach jego wnuka - ale nie jestem pewien. Wszystko umyka 
mi niepostrzeżenie.
   Kiedyś znałem wszystkie sekrety Wszechświata. Samą myślą 
potrafiłem zatrzymać Czas, zawrócić jego bieg, owinąć go 
sobie wokół palca jak kawałek sznurka. Samą tylko siłą woli 
mogłem poruszyć gwiazdy i galaktyki. Mogłem wywołać życie z 
nicości i zamieniać tętniące witalnością światy w pył.
   Czas mijał - chociaż nie w ten sam sposób, w jaki mija 
dla was - i nie potrafiłem już nic z tego. Ale mogłem 
wyodrębnić cząsteczkę DNA i wywołać w niej zmiany i mogłem 
ułożyć równania, które pozwalały nam przekraczać dziury w 
kosmosie, i mogłem wykreślić orbitę elektronu.
   Jeszcze więcej czasu uciekło; ale chociaż te zdolności 
opuściły mnie, potrafiłem otrzymać penicylinę ze 
spleśniałego chleba i, pojmując zarówno szczególną, jak i 
ogólną teorię względności, latać między kontynentami.
   Ale to wszystko minęło i pamiętam to tak, jak pamięta się 
sen; w chwilach, kiedy w ogóle pamiętam. Była - to znaczy
będzie, może was spotka - choroba starszych ludzi, 
polegająca na tym, że traci się kawałki umysłu, fragmenty 
przeszłości, dawne myśli i uczucia, aż zostaje samo 
pierwotne id, domagające się ciepła i pożywienia. Widzicie 
znikające kawałki siebie, próbujecie wywołać je z 
niepamięci, ale to się nie udaje i przez cały czas wiecie, 
co się z wami dzieje, dopóki nawet ta świadomość nie zginie. 
Będę płakał nad wami w innym tysiącleciu, ale teraz wasze 
twarze znikają z mojej pamięci, wasza rozpacz opuszcza scenę 
mojej świadomości i wkrótce nie będę o was pamiętał. 
Wszystko odlatuje z wiatrem, chociaż rozpaczliwie próbuję to 
złapać i przyciągnąć z powrotem do siebie.
   Piszę, żeby któregoś dnia ktoś - może nawet ty - 
przeczytał to i wiedział, że byłem dobrym i prawym 
człowiekiem, że postępowałem najlepiej, jak mogłem w 
warunkach, jakich bardziej litościwy Bóg może by mi nie 
narzucił, że nawet teraz, kiedy wydarzenia i miejsca 
wymykają mi się z pamięci, nie uchylam się od obowiązków; 
służyłem ludziom ze wszystkich sił.
   A oni przychodzą do mnie, moi ludzie, i mówią: - To boli, 
Merlinie. Rzuć zaklęcie - mówią - i spraw, żeby ból zniknął. 
Mówią: - Moje dziecko leży w gorączce, a moje mleko wyschło. 
Zrób coś, Merlinie - mówią. - Ty jesteś największym 
czarownikiem w królestwie, największym czarownikiem, jaki 
kiedykolwiek żył. Na pewno możesz coś poradzić.
   Nawet Artur mnie potrzebuje. - Źle się wiedzie na wojnie 
- zwierza mi się. Pogaństwo walczy z chrześcijaństwem; 
rycerze zaczęli bić się między sobą; król nie ufa swojej 
królowej. - Przypomina mi, że to ja zdradziłem mu tajemnicę 
Excalibura (ale to było wiele lat temu, a ja oczywiście nic 
jeszcze o tym nie wiem). Patrzę na niego z namysłem i 
chociaż znam Artura pochylonego latami i przybitego 
kaprysami losu, Artura, który stracił swoją Ginewrę i 
Okrągły Stół, i wszystkie marzenia o Camelocie, nie mogę 
wywołać w sobie żadnego współczucia, żadnej sympatii dla 
tego młodzieńca, który do mnie mówi. Jest kimś obcym i 
będzie tak samo obcy jutro i w zeszłym tygodniu.
   Stara kobieta przychodzi do mnie wczesnym popołudniem. 
Jej ramię jest poszarpane i czerwone; smród bijący z rany 
sprawia, że łzawią mi oczy, rój much krąży wokół. - Nie mogę 
już znieść tego bólu, Merlinie - płacze. - To jest jak 
poród, ale nie mija. Jesteś moją jedyną nadzieją, Merlinie. 
Powiedz swoje zaklęcie, zażądaj czego chcesz, ale spraw, 
żeby ból ustał.  
   Patrzę na jej ramię, które borsuk poszarpał pazurami, i 
mam ochotę odwrócić głowę i zwymiotować. W końcu zmuszam się 
do zbadania rany. Mam wrażenie, że potrzebuję czegoś - nie 
jestem pewien, czego - czegoś do zakrycia twarzy; albo, 
jeśli nie całej twarzy, to przynajmniej nosa i ust, ale nie 
mogę sobie przypomnieć, co to jest.
   Ramię opuchnięte, prawie dwa razy grubsze niż normalne i 
chociaż rana znajduje się między łokciem a ramieniem, 
kobieta krzyczy z bólu, kiedy delikatnie poruszam jej 
palcami. Chciałbym dać jej coś, co zmniejszy ból. Pojawiają 
się niewyraźne obrazy, coś długiego i smukłego jak igła miga
na moment przed oczami. Musi być coś, co mógłbym 
zrobić, myślę, coś, co mógłbym jej dać, jakiś cud, który 
stosowałem, kiedy ja byłem młodszy, a świat starszy, ale nie 
mogę sobie przypomnieć, co to jest.
   Muszę zrobić coś więcej niż tylko uśmierzyć jej ból, tyle 
jeszcze wiem, wdała się infekcja. Smród wzmaga się, kiedy 
palcami badam głębokość rany, kobieta krzyczy. Gang, myślę 
nagle: określenie jej stanu zaczyna się na gang - ale dalej 
idą jeszcze inne sylaby, a ja nie mogę sobie ich 
przypomnieć; a nawet gdybym umiał to nazwać, to nie 
potrafiłbym wyleczyć.
   Ale trzeba jakoś uśmierzyć jej cierpienia. Wierzy w moją 
potęgę, serce wyrywa mi się do niej. Mamroczę coś 
śpiewnie, półszeptem. Myśli, że wzywam moje nieziemskie 
sługi z innego świata, że przywołuję na pomoc magię; a 
ponieważ ona musi wierzyć w coś, w cokolwiek, dlatego, że 
tak cierpi, nie mówię jej, że naprawdę szepczę: Boże, tylko 
ten jedyny raz, pozwól mi sobie przypomnieć; zwróć mi wiedzę 
tylko na godzinę, chociaż na minutę. Nie prosiłem o to, by 
żyć przeciw biegowi Czasu, ale to moje przekleństwo i bez 
protestu je znosiłem - ale nie pozwól tej biednej starej 
kobiecie umrzeć z tego powodu. Pozwól mi ją wyleczyć, a 
potem możesz splądrować mój umysł i zabrać pamięć.
   Ale Bóg nie odpowiada, a kobieta wciąż krzyczy i w końcu 
delikatnie smaruję jej ranę błotem, żeby nie dopuścić much. 
Powinno być lekarstwo; dostaje się je w buteleczkach 
(buteleczki? czy to właściwe słowo?) - ale nie wiem, jak je 
zrobić, nawet nie pamiętam koloru, ani kształtu, ani 
konsystencji; daję kobiecie korzeń i mamroczę nad nim 
zaklęcie, i każę jej spać z tym korzeniem między piersiami i 
wierzyć w jego leczniczą moc, a ból szybko zniknie.
   Wierzy mi - nie ma żadnego powodu, by mi wierzyć, ale po 
jej oczach poznaję, że wierzy - a potem całuje moje ręce, 
przyciska korzeń do piersi i odchodzi, i z jakiejś przyczyny 
wygląda na mniej cierpiącą, chociaż smród rany unosi się w 
powietrzu jeszcze długo po jej odejściu.
   Teraz kolej na Lancelota. Za tydzień albo za miesiąc 
uśmierci Czarnego Rycerza, ale wcześniej muszę pobłogosławić 
jego miecz. Mówi o rzeczach, które powiedzieliśmy sobie 
wczoraj, o rzeczach, o których nie mam pojęcia, a ja myślę o 
tym, co powiemy sobie jutro.
   Patrzę na jego ciemnobrązowe oczy. Tylko ja znam jego 
sekret i zastanawiam się, czy powinienem powiedzieć 
Arturowi. Wiem, że wybuchnie z tego powodu wojna, ale nie 
pamiętam, czy to ja ją spowodowałem, czy Ginewra sama 
wyznała swoją niewierność. Koncentruję się i próbuję 
zobaczyć przyszłość, ale widzę tylko miasto pełne wysokich, 
metalowo-szklanych struktur, i nigdzie nie widzę Artura ani 
Lancelota, a potem obraz znika, a ja ciągle nie wiem, czy 
mam iść do Artura z tym sekretem, czy siedzieć cicho.
   Wiem, że to wszystko już się stało, że Okrągły Stół i 
rycerze i nawet Artur niedługo zmienią się w proch, 
niezależnie od tego, co bym powiedział lub zrobił, ale oni 
żyją zgodnie z biegiem Czasu i dla nich ma to wielkie 
znaczenie, mimo że ja widziałem, jak wszystko mija i znika 
przed moimi oczami.
   Lancelot coś mówi, zastanawia się nad mocą swej wiary, 
nad swą cnotą, pełen wątpliwości. Nie boi się umrzeć z ręki 
Czarnego Rycerza, ale boi się stanąć przed Bogiem, jeśli 
przyczyna jego śmierci tkwi w nim samym. Wciąż patrzę na 
niego, na mężczyznę, który czuje, jak nasza przyjaźń z dnia 
na dzień się zacieśnia, podczas gdy ja czuję, że z dnia na 
dzień znam go coraz mniej; w końcu kładę mu dłoń na ramieniu 
i zapewniam, że będzie zwycięzcą, że miałem wizję Czarnego 
Rycerza leżącego bez życia na polu bitwy, i Lancelota 
unoszącego triumfalnie zakrwawiony miecz.
   - Jesteś pewien, Merlinie? - pyta bez przekonania.
   Mówię, że jestem pewien. Mógłbym powiedzieć mu więcej, 
powiedzieć, że widziałem przyszłość, ale tracę ją tak 
szybko, jak szybko poznaję przeszłość. Jednak on ma własne 
problemy - i ja też, bo skoro wiem coraz mniej i mniej, 
muszę utorować drogę nowemu Merlinowi, który nie będzie 
pamiętał nic. To jego muszę brać pod uwagę - mówię o nim w 
trzeciej osobie, bo nic o nim nie wiem, będzie mnie ledwie 
pamiętał, nie będzie znał Artura ani Lancelota, ani ponurego 
i skomplikowanego Modreda - gdyż w miarę, jak moje dni będą 
mijały, a Czas będzie się rozwijał, on będzie coraz gorzej 
radził sobie ze wszystkim, coraz trudniej będzie mu choćby 
nazwać problemy, przed jakimi stanie, a co dopiero rozwiązać 
je. Muszę dać mu broń, którą będzie mógł się bronić, którą 
będzie się mógł posługiwać, niezależnie od tego, ile 
zapamięta o mnie, a bronią, którą wybrałem, jest przesąd. 
Kiedyś sprawiałem cuda posługując się księgami i prawem 
natury, teraz, kiedy ich sekrety znikają jeden za drugim, 
muszę zastąpić je cudami, które oszukują oko i przerażają 
serce, gdyż tylko zabezpieczając przeszłość mogę 
zagwarantować przyszłość, a przyszłość już przeżyłem. Mam 
nadzieję, że byłem dobrym człowiekiem, chciałbym myśleć, że 
byłem, ale nie wiem. Próbuję zbadać swój umysł, próbuję 
odnaleźć słabości, tak jak badam ciała moich pacjentów, 
szukając źródeł infekcji, ale jestem tylko sumą swych 
doświadczeń, a one już zniknęły i muszę zadowolić się 
nadzieją, że w niczym nie obraziłem siebie ani swego Boga.
   Kiedy Lancelot odchodzi, wstaję i przechadzam się po 
zamku, mój umysł pełen jest dziwnych wizji, szybko 
przepływających obrazów, które wyglądają na sensowne, dopóki 
się na nich nie skupię, bo wtedy stwierdzam, że są 
niepojęte. Widzę ścierające się, niemożliwie wielkie armie, 
armie liczniejsze niż wszyscy poddani Artura i wiem, że je 
widziałem, że stałem na polu bitwy, może nawet walczyłem po 
jednej czy drugiej stronie, ale nie rozpoznaję barw, które 
noszą, a broń, jakiej używają, wydaje mi się magią, 
prawdziwą magią.
   Pamiętam ogromne statki przemierzające kosmos, statki 
żeglujące po gwiezdnych szlakach bez żagli i masztów, i 
przez moment wydaje mi się, że to musi być sen, a potem 
znajduję się przy małym okienku, patrzę na gwiazdy, które 
mijamy i widzę skaliste oblicza i kłębiące się kolory 
odległych światów, i znowu jestem z powrotem w zamku i czuję 
straszliwą gorycz i pustkę, jakbym wiedział, że nawet ten 
sen nigdy mnie już nie odwiedzi.
   Zmuszam się do koncentracji, do przypomnienia, ale żaden 
obraz nie przychodzi i zaczynam się czuć jak głupi starzec. 
Po co to robię? - zastanawiam się. To był sen, a nie 
wspomnienie, bo każdy wie, że gwiazdy to tylko światła, 
którymi Bóg rozjaśnia nocne niebo i że są przybite do 
pokrywy z czarnego jedwabiu, i w momencie, w którym to 
stwierdzam, nie mogę już sobie przypomnieć nawet, jak 
wyglądały te gwiezdne statki i wiem, że niedługo nie będę 
już nawet pamiętał, że kiedyś o nich śniłem.
   Nadal włóczę się po zamku, dotykam znajomych przedmiotów, 
żeby się upewnić: ten filar był tu wczoraj; będzie tu jutro; 
jest wieczny; będzie tu zawsze. Znajduję pociechę w stałości 
przedmiotów, rzeczy, które nie są tak ulotne jak moje 
wspomnienia, rzeczy, które nie mogą być zdarte z powierzchni 
ziemi tak łatwo, jak mnie wydarto moją przeszłość. 
Zatrzymuję się przed kościołem i czytam małą tabliczkę. 
Napis jest po francusku, mówi, że "Ten kościół był" coś tam 
"przez Artura, króla Brytyjczyków". Czwarte słowo nic mi nie 
mówi i to mnie niepokoi, bo dotąd zawsze umiałem przeczytać 
tabliczkę, a potem przypominam sam sobie, żeby jutro rano zapytać 
Sir Hectora, czy słowo to znaczy "wybudowany", czy 
"wzniesiony", a on odpowie, że oznacza "ufundowany" i już 
będę to wiedział przez resztę mego życia.
   Ale teraz czuję panikę, bo tracę nie tylko obrazy i 
wspomnienia, tracę nawet słowa. Zastanawiam się, czy 
przyjdzie taki dzień, kiedy ludzie będą się zwracać do mnie, a ja 
nie zrozumiem nic z tego, co mówią i będę tylko patrzył z 
dużym zmieszaniem, z oczami szeroko otwartymi, łagodnymi i 
pozbawionymi inteligencji, jak oczy krowy. Wiem, że jak 
dotąd straciłem tylko jedno francuskie słowo, ale to mnie 
niepokoi, bo w przyszłości będę mówił po francusku płynnie, 
tak samo jak po niemiecku i włosku i... i wiem, że jest 
jeszcze jeden język, w którym będę mówił, czytał i pisał, 
ale nagle to ucieka i zdaję sobie sprawę, że jeszcze jedna 
umiejętność, jeszcze jedno wspomnienie, jeszcze jeden 
kawałek mnie zniknął w głębinach i nigdy go nie wydobędę.
   Odwracam się od tabliczki i idę z powrotem do moich 
pokoi, nie patrząc ani na prawo, ani na lewo ze strachu, że 
zobaczę jakiś budynek, jakiś przedmiot, który nie ma swojego 
miejsca w mojej pamięci, coś, co emanuje trwałością, ale nie 
jest mi znane. Czeka na mnie pomywaczka. Jest 
młoda i bardzo ładna, jutro będę znał jej imię, będę obracał 
je w ustach i podziwiał melodię, jaką niesie, nawet 
wychodząc z moich starych warg. Ale patrzę na nią i 
stwierdzam, że jej nie pamiętam. Mam nadzieję, że z 
nią nie spałem - wydaje mi się, że robiąc się coraz młodszy, 
popełnię więcej niedyskrecji niż należy - tylko dlatego, że 
nie chciałbym zranić jej uczuć, a nie ma logicznego 
wytłumaczenia dla faktu, że jej nie pamiętam, że rozkosze 
poprzedniej nocy i zeszłego tygodnia, i zeszłego roku są mi 
ciągle nieznane.
   Ale ona nie przyszła jako kochanka, tylko z prośbą - 
ma dziecko, syna, który stoi w cieniu za moimi drzwiami; 
teraz go przywołuję, a on kuśtyka ku mnie. Patrzę na chłopca i 
widzę, że ma zdeformowaną nogę: kostka jest zniekształcona, 
stopa wykręcona do środka, a on najwyraźniej wstydzi się 
swego kalectwa.
   - Czy możesz mu pomóc? - pyta pomywaczka. - Czy możesz 
sprawić, żeby biegał tak, jak inni chłopcy? Dam ci wszystko, 
co mam, wszystko, czego zażądasz, jeśli sprawisz, że nie 
będzie się różnił od innych dzieci.
   Patrzę na chłopca, potem na jego matkę, a potem jeszcze 
raz na chłopca. Jest taki młody, zupełnie nie zna świata i 
chciałbym jakoś mu pomóc, ale nie wiem już co robić. Był 
czas, kiedy wiedziałem; przyjdzie czas, kiedy żadne dziecko 
nie będzie musiało kuśtykać przez życie w bólu i poniżeniu - 
wiem, że tak będzie; wiem, że kiedyś będę umiał wyleczyć 
dużo poważniejsze dolegliwości niż zniekształcona noga; 
przynajmniej wydaje mi się, że to wiem - ale jedyne, czego 
jestem pewien, to to, że chłopiec urodził się kaleką i 
będzie żył jako kaleka, i umrze jako kaleka, i nic nie mogę 
na to poradzić.
   - Płaczesz, Merlinie - mówi pomywaczka. - Czy widok 
mojego dziecka jest dla ciebie tak odrażający?
   - Nie - mówię - nie jest odrażający.
   - Dlaczego więc płaczesz? - pyta.
   - Płaczę, bo to wszystko, co mogę zrobić - odpowiadam. - 
Płaczę nad życiem, którego twój syn nigdy nie pozna i nad 
życiem, o którym ja zapomniałem.
   - Nie rozumiem - mówi.
   - Ja też nie - odpowiadam.
   - Czy to znaczy, że nie pomożesz mojemu synowi? - pyta.
   - Nie wiem, co to znaczy. - Widzę jak jej twarz robi się 
starsza i szczuplejsza, i bardziej zgorzkniała, i wiem, że 
będzie mnie odwiedzała znowu i znowu, ale nie widzę jej syna 
i nie wiem, czy mu pomogę, a jeżeli nawet, to w jaki sposób 
mu pomogę. Zamykam oczy i koncentruję się, próbuję 
przypomnieć sobie przyszłość. Czy jest lekarstwo? Czy ludzie 
na Księżycu wciąż kuleją? Czy starzy ludzie wciąż płaczą, 
bo nie mogą pomóc? Próbuję, ale to znów wymknęło mi się z 
rąk.
   - Muszę rozważyć ten problem - mówię w końcu. - Przyjdź 
jutro, a może znajdę rozwiązanie.
   - To znaczy zaklęcie? - pytał gorączkowo.
   - Tak, zaklęcie - mówię.
   Przywołuje dziecko i odchodzą, a ja uświadamiam sobie, że 
wieczorem wróci tu sama; jestem pewien, a przynajmniej 
prawie pewien, że jutro będę znał jej imię. To będzie 
Marian albo Miranda, coś na M, albo może Elizabeth. Myślę, 
jestem prawie pewien, że wróci, bo jej twarz wydaje mi się 
teraz bardziej realna niż kiedy stała przede mną. A może ona 
jeszcze przede mną nie stała? Coraz trudniej oddzielić 
wydarzenia od wspomnień, a wspomnienia od snów.
   Skupiam się na jej twarzy, tej Marian czy Mirandy, i 
widzę inną twarz, piękną twarz z jasnymi, błękitnymi oczami 
i wysokimi kośćmi policzkowymi, silną szczęką i 
kasztanowatymi włosami. Kiedyś ta twarz coś dla mnie 
znaczyła; czuję miłość, wewnętrzne ciepło i poczucie straty, 
kiedy ją widzę, ale nie wiem dlaczego. Instynktownie czuję, 
że ta twarz znaczyła, będzie dla mnie znaczyła więcej niż 
wszystkie inne, że przyniesie mi więcej szczęścia i smutku 
niż kiedykolwiek zaznałem. Łączy się z nią jakieś imię, to 
nie Marian ani Miriam (a może?); chwytam wspomnienie, ale im 
bardziej staram się je przybliżyć, tym bardziej się oddala.
   Czy kochałem ją, właścicielkę tej twarzy? Czy damy sobie 
wzajemnie radość i otuchę? Czy spłodzimy silne, zdrowe 
dzieci, które osłodzą nam starość? Nie wiem, bo moja starość 
już minęła, a jej dopiero nadejdzie i zapomniałem już to, 
czego ona jeszcze nie wie.
   Skupiam się na jej twarzy. Jak się spotkamy? Co mnie do 
ciebie przyciągnie? Musi być ze sto drobnych szczegółów, 
zarówno słabostek, jak i zalet, które mnie do ciebie 
przywiążą. Dlaczego nie mogę sobie przypomnieć nawet jednej? 
Jak będziesz żyła i jak umrzesz? Czy będę przy tobie, żeby 
dodawać ci otuchy, a kiedy ciebie już nie będzie, kto 
pocieszy mnie? Czy może to lepiej, że nie potrafię już 
odpowiedzieć na te pytania?
   Czuję, że jeśli skoncentruję się wystarczająco mocno, 
wszystko to do mnie wróci. Nigdy żadna twarz nie była dla 
mnie tak ważna, nawet twarz Artura, więc odpycham wszystkie 
inne myśli, zamykam oczy i wyczarowuję jej twarz (tak, 
wyczarowuję; w końcu jestem Marlinem, prawda?) - ale teraz 
nie jestem pewien, czy to jej twarz. Czy szczęka wyglądała 
tak, czy inaczej? Czy jej oczy rzeczywiście były tak jasne, 
włosy tak kasztanowe? Przepełniają mnie wątpliwości i 
wyobrażam ją sobie z bardziej niebieskimi oczami, włosami 
jaśniejszymi i krótszymi, delikatniejszym nosem; stwierdzam, 
że nigdy nie widziałem tej twarzy, że zmyliła mnie moja 
niewiara w siebie, że moja pamięć nie zawiodła mnie jeszcze 
zupełnie i próbuję jeszcze raz namalować jej portret na 
płótnie własnego umysłu, ale nie potrafię - proporcje są 
złe, kolory nie pasują - ale mimo to czepiam się tego 
przybliżonego portretu, bo kiedy go stracę, stracę ją na 
zawsze. Koncentruję się na jej oczach, powiększam je, robię 
je bardziej niebieskimi, jaśniejszymi i w końcu jestem z 
nich zadowolony, ale teraz znajdują się w twarzy, której już 
nie znam; jej prawdziwa twarz jest teraz tak nieuchwytna, 
jak jej imię i jej życie.
   Siadam z powrotem w moim fotelu i wzdycham. Nie wiem, jak 
długo tak siedziałem, próbując przypomnieć sobie twarz - 
twarz kobiety, chyba, ale nie jestem już pewien - kiedy 
słyszę chrząknięcie i podnoszę głowę, a Artur stoi przede 
mną.
   - Musimy porozmawiać, mój stary przyjacielu i mistrzu - 
mówi przysuwając krzesło i siadając na nim.
   - Musimy? - pytam.
   Stanowczo kiwa głową.
   - Okrągły Stół się rozpada - mówi niespokojnym głosem. - 
Nieład ogarnia królestwo.
   - Musisz wziąć się w garść - mówię zastanawiając się, o 
co mu chodzi.
   - To nie jest takie proste - mówi.
   - Nigdy nie jest - odpowiadam.
   - Potrzebuję Lancelota - mówi Artur. - Jest najlepszy z 
nich i po tobie to mój najbliższy przyjaciel i 
doradca. Myśli, że nie wiem, co robi, ale ja wiem, chociaż 
udaję, że tak nie jest.
   - Co proponujesz? - pytam.
   Obraca się do mnie, ma udrękę w oczach.
   - Nie wiem - mówi. - Kocham ich oboje, nie chcę, by stała 
im się krzywda, ale to nie ja jestem najważniejszy, ani 
Lancelot, ani królowa, tylko Okrągły Stół. Stworzyłem go, 
żeby istniał wiecznie i musi przetrwać.
   - Nic nie jest wieczne - mówię.
   - Ideały tak - odpowiada z przekonaniem. - Jest dobro i 
jest zło, a ci, którzy wierzą w dobro, muszą powstać i 
zostać policzeni.
   - Czyż nie tego właśnie dokonałeś? - pytam.
   - Tak - mówi Artur - ale dotąd wybór był łatwy. Teraz nie 
wiem, którą drogą pójść. Jeżeli przestanę udawać 
nieświadomość, będę musiał zabić Lancelota i spalić królową 
na stosie, a to na pewno zniszczy Okrągły Stół. - Przerywa i 
patrzy na mnie. - Powiedz mi prawdę, Merlinie - prosi. - Czy 
Lancelot byłby lepszym królem niż ja? Muszę to wiedzieć, bo 
jeśli to ma uratować Okrągły Stół, usunę się i oddam mu 
wszystko - tron, królową, Camelota. Ale muszę mieć pewność.
   - Kto może powiedzieć, co skrywa przyszłość? - 
odpowiadam.
   - Ty - mówi. - Przynajmniej kiedy byłem młody, 
powiedziałeś mi, że możesz.
   - Naprawdę? - pytam z ciekawością. - Musiałem się 
pomylić. Przyszłość jest tak samo nieznana jak przeszłość.
   - Ale każdy zna przeszłość - mówi. - To przyszłości 
ludzie się boją.
   - Ludzie boją się nieznanego, gdziekolwiek ono się kryje 
- odpowiadam.
   - Myślę, że tylko tchórze boją się nieznanego - mówi 
Artur. - Kiedy byłem młodzieńcem i tworzyłem Stół, nie 
mogłem się doczekać, kiedy przyszłość nadejdzie. Budziłem 
się godzinę przed świtem i leżałem, drżąc z podniecenia, 
czekając, kiedy się przekonam, jakie nowe triumfy przyniesie 
mi kolejny dzień. - Nagle wzdycha i jakby postarzał się w 
moich oczach. - Ale nie jestem już tym człowiekiem - ciągnie 
po chwili milczenia - teraz boję się przyszłości. Boję się o 
Ginewrę, i o Lancelota, i o Okrągły Stół.
   - Nie tego się boisz - mówię.
   - O co ci chodzi? - pyta.
   - Boisz się tego, co wszyscy ludzie - mówię.
   - Nie rozumiem cię - mówi Artur.
   - Owszem, rozumiesz - odpowiadam. - A teraz boisz się 
nawet przyznać do swoich obaw.
   Bierze głęboki oddech i bez mrugnięcia patrzy mi w oczy, 
bo jest naprawdę odważnym i honorowym człowiekiem.
   - Dobrze - mówi w końcu. - Boję się o siebie.
   - To naturalne - mówię.
   Potrząsa głową.
   - To nie wygląda naturalnie, Merlinie - odpowiada. - 
Zawiodłem, Merlinie - ciągnie. - Wszystko wokół mnie się 
rozpada - Okrągły Stół i jego podstawy. Żyłem najlepiej, jak 
potrafiłem, ale najwyraźniej niedostatecznie dobrze. Teraz 
wszystko, co mi zostało, to śmierć - przerywa zasmucony - i 
boję się, że umrę nie lepiej niż żyłem.
   Serce wyrywa mi się do niego, tego młodego człowieka, 
którego nie znam, ale kiedyś będę znał, i uspokajająco kładę 
mu dłoń na ramieniu.
   - Jestem królem - ciągnie - a jeśli nawet król nie robi 
nic innego, musi umrzeć pięknie i godnie.
   - Umrzesz godnie, mój panie - mówię.
   - Na pewno? - pyta nie przekonany. - Czy umrę w bitwie, 
walcząc za to, w co wierzyłem, kiedy wszyscy mnie opuścili - 
czy umrę jako słaby stary człowiek, śliniący się, moczący, 
nie widzący otoczenia?
   Postanowiłem jeszcze raz spojrzeć w przyszłość, żeby go 
uspokoić. Zamykam oczy i patrzę, i widzę nie bezmyślnego, 
rozgadanego starca, ale bezmyślne, płaczące dziecko, a tym 
dzieckiem jestem ja.
   Artur próbuje przewidzieć przyszłość, której się boi, a 
ja, podróżując w przeciwnym kierunku, widzę przyszłość, 
której ja się boję, i zdaję sobie sprawę, że nie ma żadnej 
różnicy, że to jest ten sam upokarzający stan, w jakim 
człowiek przybywa na ten świat, i opuszcza go, że powinien 
nauczyć się cenić czas pomiędzy tym, bo to wszystko, co ma.
   Mówię Arturowi jeszcze raz, że umrze śmiercią, jakiej 
pragnie; on w końcu odchodzi i zostaję sam z moimi myślami. 
Mam nadzieję, że będę umiał stawić czoło mojemu losowi z 
taką samą odwagą, z jaką Artur stanie przed swoim, ale 
wątpię w to, bo on może się tylko domyślać swojej 
przyszłości, a ja widzę moją z przerażającą jasnością. 
Próbuję sobie przypomnieć, jak naprawdę skończy się życie 
Artura, ale to już odeszło, przepadło w głębinach Czasu, i 
stwierdzam, że już niewiele kawałków mojej świadomości 
zostało do stracenia, zanim stanę się tym płaczącym, 
bezmyślnym dzieckiem, stworzeniem czującym tylko głód i 
strach. To nie koniec mnie przeraża, ale świadomość końca, 
straszna świadomość tego, co się ze mną dzieje, kiedy patrzę 
bezradnie, prawie jak postronny obserwator, na rozpad 
czegoś, cokolwiek to było, a co uczyniło mnie Merlinem.
   Młody mężczyzna mija moje drzwi i macha do mnie. Nie 
przypominam sobie, bym kiedykolwiek go widział.
   Sir Pellinore przychodzi mi podziękować. Za co? Nie 
pamiętam.
   Jest prawie ciemno. Czekam na kogoś. Myślę, że to 
kobieta; niemal mogę sobie wyobrazić jej twarz. Myślę, że 
powinienem posprzątać sypialnię, zanim przyjdzie, i nagle 
uświadamiam sobie, że nie pamiętam, gdzie jest moja 
sypialnia. Muszę skończyć pisać, póki jeszcze posiadam dar 
pisania.
   Wszystko się rozpada, odlatuje z wiatrem.
   Proszę, niech mi ktoś pomoże.
   Boję się.
                                 Przełożyła Anna Kamińska

                       MICHAEL RESNICK 
   Amerykański autor, rocznik 1942, rozpoczął swoją karierę 
pisarską od pastiszu z Edgara Rice Burroughsa. Wkrótce 
jednak zajął się produkowaniem na szeroką skalę utworów 
erotycznych i z zakresu tzw. literatury gotyckiej. Używając 
różnych pseudonimów wydał ponad 200 powieści. Do własnego 
nazwiska wrócił około 1990 roku, ale już w latach 
osiemdziesiątych zaczął coraz częściej wykorzystywać SF 
pisząc utwory, które sam wielokrotnie określał jako 
"powiastki moralizatorskie". W "Fantastyce" przedstawiliśmy 
go opowiadaniem "Łowy na jednorożca z karabinem i kamerą" 
("F" 10/87)," będącym apendixem do powieści, którą następnie 
wydały "Iskry" pod tytułem "Pogoń za jednorożcem". Kolejno
na naszych łamach ukazały się "Bacon z komputera" ("NF" 
6/91) i "Ja i mój cień" ("NF" 10/92).  Ostatnio powieść 
"Kły" wydało wydawnictwo "Rebis". W miarę jak Resnick 
zyskiwał w Polsce popularność, jego pisarstwo przeszło 
matamorfozę właśnie od literatury popularnej do twórczości 
głębokiej i interesującej stylistycznie, czego najlepszym 
dowodem opowiadanie "Zimowe przesilenie".  
                                                     D.M.
