Autor: Josef Pecinovsky
Tytuł: Stary, rzucam ci lasso

(Hazim ti laso, kamarade)

Z "NF" 4/91

Widok nabrzmiałej twarzy Westera budził wstręt. Nawet na 
miniaturowym ekranie ręcznego telefonu jego łysina 
błyszczała jak aureola.
   - Niech się pan śpieszy powoli, Dam, żeby się pan nie 
potknął - cedził przez zęby, a ja żałowałem, że nie mogę 
przyłożyć w tę spoconą gębę. - Niech się pan lepiej zatrzyma, 
żeby pana ta wiadomość nie zaszokowała.
   - Mnie trudno zaszokować, ty śmierdzący waflu - użyłem 
przezwiska stosowanego wyłącznie pod jego nieobecność, a 
wywodzącego się z wszechobecnej reklamy z charakterystycznym 
opakowaniem jego herbatników. Już przeczuwałem, co się 
stanie.
   - Niech pan słucha uważnie, Dam, bo mógłby się pan 
zamienić w kupkę galarety, zanim sprawi to przyjemność 
publiczności.
   Te gadki o kupce galarety naprawdę potrafiły mnie 
zatrzymać. Schodzone podeszwy moich sandałów prawie na stałe 
stopiły się z asfaltem szerokiego chodnika przed budynkiem 
Ministerstwa Łączności. W tym momencie nie obchodziło mnie, 
że przeszkadzam śpieszącemu się tłumowi, chociaż właściwie 
powinno zależeć mi na tym, żeby jego słowa słyszało jak 
najmniej ludzi.
   - Cieszy mnie, że się dobrze rozumieny. Stary, rzucam ci 
lasso. Dzisiaj o szesnastej siedemnaście, koeficjent 
czterdzieści osiem.
   Z trudem przełknąłem ślinę.
   W myślach zbierały mi się cyfry i powoli układały w 
sześciorzędową liczbę. Czterdzieści osiem, to go musiało 
kosztować ponad milion!
   - To jestem tyle wart?
   - Czegóż się nie robi dla rozerwania publiczności!
   Bezowocnie usiłowałem sobie przypomnieć, czym go mogłem 
tak zainspirować, żeby zainwestował swój milion właśnie 
w moje wnętrzności.
   - Na Boga, Wester, dlaczego?
   Jego nadęta twarz z uśmiechem nałożonym na pozornie 
bezzębne usta szeroko się rozciągnęła na podobieństwo źle 
nastawionego monoskopu.
   - Powiedzmy, że to osobiste zainteresowanie sekretarki 
Klaudii Ross. Alergia na bezczelnych rudzielców.
   Zanim zdążyłem coś odpowiedzieć, jego gęba zniknęła. 
Zresztą powiedział mi wszystko, co chciał, a relacja trwała 
przepisowych trzydzieści sekund.
   Powoli próbowałem wszystko ogarnąć.
   Od szesnastej siedemnaście? Przecież jest szesnasta 
dwadzieścia!
   To oznacza, że lasso już ruszyło. Ale skąd?
   Rozejrzałem się w panice, może nawet była ona nazbyt 
widoczna.
   Teraz liczy się, który z przechodniów zauważy, jak bardzo 
jestem przerażony. Marcel, skończyły się żarty. Chodzi o 
twoje życie! Przyczynami możesz się zajmować później, o ile 
oczywiście będziesz miał na to czas. Wester oczywiście 
wiedział, gdzie jestem. Nie wątpiłem w to, że jakiś człowiek 
z nabitym siodłem już wystartował i zbliża się z szybkością 
karetki reanimacyjnej właśnie w to miejsce. A ja w ogóle nie 
jestem przygotowany na dwudniową gonitwę. Ani troszeczkę. 
Już pomijam fakt, że w moim przypadku trudno mówić o 
jakiejkowiek kondycji fizycznej, tym bardziej że przez zimę 
przytyłem dobre trzy kilo i dostaję zadyszki nawet na małych 
schodkach. Przede wszystkim jestem piekielnie niewyspany, a 
podczas pogoni z lassem właśnie to jest najbardziej 
zdradzieckie. A w ciągu najbliższych czterdziestu ośmiu 
godzin nie zmrużę nawet oka, chyba że udałoby mi się gdzieś 
ukryć na jakiś czas.
   Aż się zdziwiłem, że w takiej chwili potrafię chłodno 
rozumować. Schowam się tam, gdzie na pewno Wester nie będzie 
mnie szukać. Najciemniej bywa pod latarnią. Trzasnąłem 
telefonem o ziemię i rozgniotłem go obcasem. Nawet gdyby 
teraz do mnie zadzwonił, usłyszy tylko sygnał oznaczający 
awarię. Wiem, wlepią mi mandat za umyślne wyłączenie się z 
sieci, ale to drobnostka wobec tego, co mnie czeka.
   Z pozornym spokojem ruszyłem przed siebie. Na razie nikt 
mnie nie zauważył, byłem dla wszystkich tak samo anonimową 
postacią, jak oni dla mnie. A jednak dla tych tysięcy ludzi za 
parę godzin to właśnie ja będę synonimem emocjonującej 
rozrywki.
   Westerowi nawet nie wpadnie do głowy, że mógłbym szukać 
schronienia w domu. Przecież to byłaby największa głupota, 
na jaką mógłbym się zdobyć. A on zastawi wszystkie możliwe 
sidła, żeby mnie znaleźć. Zatrzyma każdą taksówkę, sprawdzi 
wszystkie pociągi, jest w stanie zablokować wszystkie linie 
autobusowe, spuścić psy gończe. Oczywiście niedługo odkryje, 
gdzie się zaszyłem, ale wtedy już będę rześki i gotowy. 
Potem może sobie rzucać lassem, jak chce.
   Przeszedłem koło szeregu domów i wlazłem do piwnicy o 
trzy numery dalej. Ciemnym korytarzem (nie miałem odwagi 
zapalić światła) dobrnąłem do klatki schodowej, kończącej 
się drzwiami, do których mam klucze. Przez chwilę 
nasłuchiwałem, ale w domu panował normalny spokój. Szybko 
wbiegłem na szóste piętro, otworzyłem i zatrzasnąłem za sobą 
drzwi. Oparłem się o nie i miałem zamiar odetchnąć.
   Wtedy zrozumiałem, że nie jestem w domu sam.
   W odległości sześciu metrów, dokładnie po przekątnej 
pokoju, widziałem zgrabnie skręconą spiralę jaskrawozielono 
połyskującego lassa, którego najwyraźniejszą dominantą była 
czerwona świecąca główka.
   Lasso ruszyło w moim kierunku.
   To jasne, że widziałem lasso nie po raz pierwszy. 
Zdarzyło mi się nawet kilkakrotnie otrzeć o nie, ale 
dotychczas główkę mogłem obserwować tylko w kolorze 
zielonym. Nigdy mnie jakoś nie podniecało i nie rozumiałem 
tej szalonej watahy ciągnącej tuż za nim i łapczywie 
obserwującej każdy rozpaczliwy manewr ofiary. Prześladowany 
miał jedynie ten przywilej, że dla niego główka była 
czerwona. A teraz ja patrzyłem jak zamurowany na ten kolor 
nieotynkowanych cegieł zbliżający się do mnie na wysokości 
jednego metra nad podłogą z szybkością czterech kilometrów 
na godzinę. Od tego momentu lasso już się nie zatrzyma. 
Będzie się unosić na stałej wysokości (okreśolnej 
podstępnie, żeby w tłumie na chodniku z większej odległości 
nie było widoczne) i wytrwale sunąć naprzód. Jego cel jest 
jednoznaczny - ja. Nie było teraz czasu na żale, że nigdy 
nie brałem udziału w zabawie w lasso. Mogłem tylko wziąć 
nogi za pas. Znałem dokładnie jego szybkość i wiedziałem, że 
ucieczka nie stanowi problemu. Ale nie zdawałem sobie 
sprawy, że potrafi znaleźć szczelinę między poręczą a 
schodami i że jego główkę będę miał cały czas za plecami. 
No, schody jakoś pokonałem. Wpadłem w drzwi wejściowe i 
zatrzasnąłem za sobą ciężką drewnianą masę. Wiedziałem, że 
ta słaba przeszkoda nie może lassa zatrzymać, ale ciekawiło 
mnie, jak sobie z nią poradzi. Przecisnęło się przez dziurkę 
od klucza. Bez straty szybkości.
   Pierwszą i w zasadzie naturalną reakcją była ucieczka. 
Biec, uciec stąd, zniknąć mu z oczu. Ale jak dotąd nie 
słyszałem jeszcze o człowieku, któremu udałoby się zgubić 
lasso. Znaleźli się herosi, którzy przeżyli polowanie, ale 
tylko dlatego, że ktoś utkał na nich lasso zbyt krótkie i 
dzięki temu wytrzymali. Nieprzypadkowo pogoń zaczyna się w 
godzinach, kiedy na ulicach jest najwięcej ludzi. Tak samo 
jak w moim przypadku. Zacząć biec, oznaczało oddalanie się od 
potencjalnego niebezpieczeństwa, ale za to przyciągało 
uwagę przechodniów. A ten, kto pierwszy prawidłowo wskaże 
prześladowaną osobę, otrzymuje nagrodę - wprawdzie 
niewielką, ale też nie do pogardzenia. Poza tym zainteresują 
się nim dziennikarze, pojawi się na pierwszych stronach 
gazet jako człowiek o nadzwyczajnym refleksie i trudno chyba 
znaleźć kogoś, kto by przepuścił taką okazję. Uciekać przed 
lassem oznacza niepotrzebnie szybko wpisać swoją twarz w 
pamięć milionów, które już przypilnują, żeby lasso nie 
straciło tropu. Jeśli jednak pójdę szybko, ale spokojnie, 
mogę wyglądać jak zwykły przechodzień, którego nie 
interesuje, co się dzieje za nim i którego to właściwie 
nawet nie dotyczy. Wtedy może będę miał szansę zejść temu 
potworowi z widoku. A lasso reaguje tylko na bezpośredni 
kontakt wizualny, w przeciwnym przypadku musi się zdać na 
informacje z tłumu.
   Wiem, mogę tych wszystkich ludzi posłać do diabła, 
wszystkim bez ogródek oświadczyć, że chodzi właśnie o mnie, 
a potem iść. Lasso porusza się z szybkością czterech 
kilometrów na godzinę. Wystarczy iść i iść - przez 
czterdzieści osiem godzin. Pokażcie mi kogoś, kto to 
wytrzyma. Czterdzieści osiem godzin razy cztery kilometry - 
drobiazg - sto dziewięćdziesiąt dwa kilometry non-stop 
marszu czy biegu... I to licząc w linii prostej, bo w 
rzeczywistości o wiele więcej, ponieważ lasso potrafi 
skracać wszystkie trasy.
   Udawanie czegokolwiek okazało się najzupełniej zbędne. 
Już po dziesięciu krokach zauważyłem mały mikrobus po 
drugiej stronie ulicy. Jak kolce katusa wystawały z niego 
obiektywy kamer filmowych i telewizyjnych. Wester się 
ubiezpieczył. Widzowie telewizyjni będą mieli niezrównane 
wrażenia od pierwszych minut. Wyszczerzyłem się do 
wycelowanych we mnie długoogniskowych obiektywów, 
szukających w mojej twarzy śladów przerażenia czy paniki. 
Spóźnili się. Może by to uchwycili, kiedy zbiegałem ze 
schodów.
   Spojrzałem na swojego prześladowcę. Wisiał na 
standardowej wysokości i pełzł za mną. Czerwona główka 
sygnalizowała śmiertelne niebezpieczeństwo. Zauważyłem 
tłum, który zaczął się gromadzić na pustej dotąd ulicy. Od 
tego momentu oprócz lassa będę mieć za sobą tysiące gapiów 
żądnych mojej śmierci. Wiem, że rzadko kto asystuje lassu 
dłużej niż dwie, trzy godziny, tu i ówdzie ktoś się uchowa 
siedząc za kierownicą, dopóki nie przeszkodzi mu w tym 
policja, korek uliczny czy przepisy drogowe, ale liczba osób 
była raczej stała. I wszyscy, złaknieni rozrywki i 
pieniędzy, nie darują sobie, żeby nie zameldować w 
odpowiednim miejscu o jakiejkolwiek próbie mojej ucieczki.
   Na chodniku prawymi kołami parkował mój wóz. Nie 
spodziewałem się, że go tutaj znajdę. Jasne, że mnie kusił, 
ale lasso ciągnęło za mną o niecałe pięć metrów i mogłem nie 
zdążyć. Przyśpieszyłem i obszedłem cały blok. Nikt mi nie 
przeszkadzał - to było surowo zabronione. Prześladowanemu 
nikt umyślnie nie może położyć na drodze nawet słomki. Ale 
czy to czyjaś wina, jeśli nagle zasunie się rygiel, 
zatrzasną drzwi lub samochód wjedzie na chodnik? Takie 
rzeczy się zdarzają. Ale nie teraz, w pierwszych godzinach 
nagonki. To by się za bardzo rzucało w oczy.
   Kiedy po raz drugi zbliżyłem się do zaparkowanego wozu, 
lasso jeszcze nie wynurzyło się zza rogu. To ponad sto 
metrów, czyli minuta dla mnie. Błyskawicznie otworzyłem 
drzwi i wskoczyłem za kierownicę. Oczywiście starałem się 
wszystko wykonywać rutynowymi ruchami, ale ręce mi się 
trzęsły. Nacisnąć sprzęgło, obrócić kluczyk w stacyjce. 
Jeszcze raz, i znowu. Lusterko zameldowało, że czerwone 
światełko wychynęło z przecznicy w asyście czarnej masy 
głośnego tłumu. Wóz transmisyjny zatrzymał się dwa metry ode 
mnie. Ale mógłbym przejechać, zasady nie zostały naruszone. 
Starter obracał się jak źle naoliwiony kierat, ale silnik 
nawet nie warknął. Wyskoczyłem z wozu i szarpnąłem maskę. 
Pozornie wszystko było na swoim miejscu, ale zdążyłem 
jeszcze zdjąć pokrywę rozdzielacza. Spokojnie mógłbym się z 
Westerem włóczyć po sądach przez całe lata, nigdy bym mu nie 
udowodnił, że to on kazał wyjąć palec. Niepotrzebne kluczyki 
z wściekłością cisnąłem w kanał.
   Wester prowadził jeden do zera.
   Stwierdziłem, że nie byłoby od rzeczy urwać się lassu na 
parę minut. Ale trudno uciekać człowiekowi, który ma pusty 
żołądek i niesamowite pragnienie. Spróbujcie jednak zniknąć 
z oczu lassu i hordzie ciekawskich. Z lassem może nie byłoby 
tak źle, ale ta wataha nie da człowiekowi spokoju. Zrobiłem 
jednak jedną nieudaną próbę, o której negatywnym efekcie 
byłem z góry przekonany. Wyprzedziłem lasso o jakieś pół 
kilometra i kiedy się obejrzałem, nie ujrzałem ani tej
czerwonej szypułki, ani niepoprawnych ciekawskich. Niestety 
i tak miałem dość tropicieli depczących mi po piętach. 
Wskoczyłem do stojącej na postoju taksówki.
   - Na dworzec - wychrypiałem najbardziej obojętnym głosem, 
na jaki się w tej chwili zdobyłem.
   Nie wątpię w to, że taksówkarz słyszał i powtórzenie 
prośby było całkowicie niepotrzebne. Mimo to dalej wypisywał 
coś w małym bloczku i z niezwykłą pieczołowitością spisywał 
cyfry z taksometru. Oczywiście, mógł mnie zawieźć choćby na 
drugi koniec miasta, nic mu w tym nie przeszkadzało i nikt 
nie miałby o to do niego pretensji. Ale on miał poczucie 
rzeczywistości i znał się na towarzyskich zabawach. Kiedy 
nie ruszałem się przez dobrą minutę, przekręcił gałkę i 
włączył telewizor.
   Człowiek w kadrze był do mnie podobny jak kropla wody. 
Głos komentatora przekonywał wszystkich do tego, jaką 
olbrzymią przysługę wyświadczą społeczeństwu, jeśli 
zameldują o moim przebraniu czy jakiejś innej istotnej 
okoliczności. Wszystkie informacje będą oceniane i w 
zależności od zasług honorowane. Najwyżej zostanie 
nagrodzona jednak ta informacja, która doprowadzi lasso do 
ofiary w momencie, kiedy już nie można uciec. Nazywa się ją 
ostatnią informacją i dla informatora ma wartość trzystu 
tysięcy. Potem wysłuchałem reklamy delikatnych krakersów 
Westera. Dłuższe siedzenie w taksówce nie miało sensu. 
Zresztą już na to nie miałem czasu. Kilka sekund po tym, 
kiedy znowu znalazłem się na chodniku, zielono lśniący wąż 
przepłynął nad tylnymi siedzeniami parkującego wozu. 
Kierowca jeszcze skinął mi ręką i ironicznie życzył 
szczęścia. Trudno się wczuć w tok jego rozumowania. Nic nie 
zarobił, a na dodatek stracił suty napiwek.
   Byłem głodny i nie mogłem się zatrzymać. Nie chciałem też 
wchodzić do żadnego bistro. Wszystkie budynki to pułapki. W 
zamkniętych pomieszczeniach lasso wybiera inną taktykę, a 
szybkość, chociaż się nie zmienia, sprawia wrażenie o wiele 
większej. Miałem jednak znajomego barmana, był mi nawet coś 
dłużny. Tylko trzeba się do niego dostać.
   Dogoniłem tramwaj w momencie, kiedy opuszczał przystanek. 
Przyczepiłem się do grona ludzi zwisającego z tylnego 
pomostu. Było tam miejsce najwyżej na jedną rękę i jedną 
nogę. Lasso zostało gdzieś w tyle i nikt z podróżnych ani 
obsługi nie mógł go zobaczyć. Mimo to... Po dwoch minutach 
żelazny wóz nagle się zatrzymał, a motorniczy ogłosił awarię 
trakcji. Przypadek?
   Zresztą, na każdym rogu wiszą telewizory i moja twarz 
jest już najlepiej znana w całym mieście. Prześcignąłem w 
popularności burmistrza i wszystkich senatorów, jestem 
sławniejszy od bokserskich gwiazd czy piosenkarzy pop. Z 
jednym małym wyjątkiem - moja gwiazda nie będzie świecić 
zbyt długo. Tylko do czasu, kiedy zgaśnie moje lasso.
   Jedzcie krakersy Westera!
   Kiedy wyobraziłem sobie ich smak, zebrało mi się na 
wymioty.
   Zwolniłem. Dziesiątki rąk wskazywały lassu kierunek, 
chociaż nie musiały. Lasso mnie czuło i widziało. Pozwoliłem 
temu wężowi o długości teraz już tylko czterdziestu siedmiu 
metrów podejść na wyciągnięcie ręki. Nieomylnie i bez 
wahania kierowało się w tym jedynym słusznym kierunku. 
Chciałem wypróbować, jak się zachowuje w bezpośrednim 
kontakcie. Wiem, że to był taniec na ostrzu noża, ale 
musiałem zyskać te wiadomości, dopóki jeszcze miałem siły. 
Jeśli mnie dogoni, gdy będę ledwo zipał, mógłbym popełnić 
niewybaczalny błąd. Szedłem prosto przed siebie trzymając 
ten sznurek pół metra za sobą. Musiałem niemal zwalniać, żeby 
utrzymać tak powolne tempo.
   Wszedłem na przejście, kiedy zapaliło się czerwone. Coś 
mi przyszło do głowy. Pozwoliłem wężowi podejść niemal do 
ręki, a potem ruszyłem na krótki taniec śmierci. Z 
trudnością wylawirowałem przed tramwajem i w ogłuszającym 
pisku hamulców zarzucającego samochodu szczupakiem 
skoczyłem na przeciwległy chodnik. Kiedy się obejrzałem, 
stwierdziłem, że mojego długiego wroga tramwaj rozporcjował 
na co najmniej siedem kawałków. Przyćmiona główka z resztką 
szyi zwijała się w skurczach na asfalcie, ale tylko do 
momentu, kiedy zakryła ją bezlitosna opona kolejnego 
samochdu i rozgniotła na pure.
   Tak, Wester, czyli jeden do jednego.
   Na pewno ciekawa byłaby obserwacja, jak wszystkie te 
kawałki lassa będą się sklejać do kupy i ponownie tworzyć 
jedność, tę rozkosz musiałem jednak zostawić innym. Mogłem 
być pewien jednego. Pokawałkowane lasso nie jest widokiem 
powszednim, każdy będzie pragnął nasycić oczy wszystkimi 
szczegółami tej bez wątpienia trudnej metamorfozy. Uwaga 
skoncentruje się na czymś innym, miałem czas.
   Drugstore Billa pysznił się trzema flagami na trzech 
rogach budynku. Nonszalancko wszedłem do środka i usiadłem 
na taborecie przy samym końcu baru. W lokalu było prawie 
pusto, tylko na parkiecie ktoś się ekstatycznie zwijał przy 
szemrzącej, nierytmicznej muzyce, i jakieś dziesięć krzeseł 
okupowali najwyraźniej znudzeni goście. Bill stał za ladą, a 
jego śniada twarz oglądała mnie sobie przez różowy 
kieliszek, łącząc tak przyjemne z pożytecznym.
   - Co pijesz, stary wiarusie? - usłyszałem jego łagodny 
głos. - Zapominasz o kumplach, Dam, nie widziałem cię już 
chyba z miesiąc. Przy twoim przysłowiowym pragnieniu chyba 
nie muszę wątpić w to, że dajesz zarobić konkurencji.
   Jak zwykle gadał bez sensu, ale to mi nie przeszkadzało. 
Zwracał się do mnie, jak wszyscy przyjaciele, po nazwisku. 
Moje oczy mimowolnie ześlizgnęły się na półkę nad ladą i 
spoczęły na reklamie krakersów Westera. Miałem tysiące 
pomysłów, co zrobić z tą naklejką, ale ani jedenego nie 
mogłem niestety wprowadzić w życie.
   - Whisky. Podwójną. Nie chrzczoną - złożyłem zamówienie 
dając mu do zrozumienia, że mam pewne podejrzenia co do jego 
niemiłych zwyczajów.
   - Chyba nie będzie tak źle - na pozór się zachmurzył. Ja 
tylko miałem nadzieję, że jeszcze nie dotarła do niego 
wiadomość o mojej wpadce z lassem, nigdzie też nie widziałem 
włączonego telewizora. Bill fachowo odmierzył napój i posłał 
szklankę przez ladę blatu jak łyżwiarkę figurową, potem w 
ten sam sposób przysłał mi lód.
   - Ciężkie czasy, co? - mruknął i wyczułem w tych słowach 
pewną dwuznaczność. To wprawdzie przyjaciel, ale kto wie, 
jak by się zachował, gdyby wiedział... Nie miałem ochoty go 
testować. Tylko szybko skontrolowałem, czy w barze wszystko 
po staremu. W porządku. Ślizgawka, prowadząca prosto na 
ulicę i zakończona łożem z mocnego plastiku, wykorzystywana 
przez Billa do pozbywania się niepożądanych gości, nadawała 
się do użytku. Jedyną niewygodą tego szybkiego sposobu 
podróżowania mógł być tylko fakt, że przechodnie czasami 
mylili poduszkę na dole z toaletą.
   Bill zaczął swój nic nie znaczący monolog. Jak zwykle w 
tych chwilach, kiedy nie był przeciążony pracą, potrafił 
godzinami mówić o niczym, a ja właśnie byłem w stanie, kiedy 
takie niekonkretne gadkii pomagały mi zebrać energię. W to, 
że mógłbym się tu schować na całe dwa dni, wolałem nie 
wierzyć. Panuje tu aż za duży ruch, a moja twarz jest zbyt 
dobrze znana.
   - Aha, tak na marginesie, Dam. Przecież jesteśmy 
kumplami. Nie pozwolę cię zeżreć.
   Podskoczyłem jak oparzony. To naprawdę bardzo ładnie z 
jego strony. O ile wiedział o tym, gdzie akurat jest moje 
lasso, na pewno też wiedział co nieco o tym, kto je tu
sprowadził. Teraz, żeby mieć z tego jeszcze więcej uciechy, 
pozwoli mi uciec. Kiedy rzuciłem się na oślep w stronę jego 
ślizgawki, jeszcze za sobą usłyszałem:
   - Tę whisky masz u mnie na kredyt!
   Pomyślałem, że istnieje tylko niewielkie 
prawdopodobieństwo, że będzie miał okazję się ze mną 
rozliczyć.
   Trafiłem twarzą na stertę gąbki, a kiedy się pozbierałem, 
zobaczyłem, że uśmiecha się do mnie co najmniej tysięczny 
tłum. Przyciągnął tu za lassem, które zresztą nie kazało na 
siebie długo czekać. Zjechało po ślizgawce, jakby ono 
również czerpało naturalną radość z tego szybkiego ruchu.
   Nawet nie zdążyłem dopić drinka.
   - Marcel Dam w samą porę i z minimalnym wyprzedzeniem 
opuścił swoją chwilową kryjówkę w barze Syrena. Jeszcze raz 
powtórzymy jego efektowną ucieczkę, która jednak nie 
dorównuje znanemu obrotowi Abrahama. Ze względu na to, że 
prześladowca depcze mu po piętach, może tylko kontynuować 
ucieczkę. Jakie myśli mogą się lęgnąć w głowie tego 
interesującego człowieka? Jakie triki jeszcze wymyśli, zanim
i on nie padnie w tej nierównej walce? Do tego muszę dodać, 
że jego operacja z tramwajem i chwilowym uszkodzeniem lassa 
była wprawdzie skuteczna, ale niezbyt oryginalna. A my znamy 
Dama jako człowieka bardzo przedsiębiorczego i jak sami 
widzicie na swoich ekranach, niezmiernie rozważnego i 
spokojnego. Po dwóch godzinach pogoni postępuje już z 
rozwagą doświadczonego matadora, nie ucieka na oślep, 
utrzymuje dostateczny i bezpieczny odstęp, i śledzi 
poczynania lassa. Oczywiście ma dość siły, ale jesteśmy 
dopiero na początku polowania. I, żebym nie zapomniał, to 
nie podlega dyskusji, że Marcel Dam regularnie jada krakersy 
Westera...
   To przywilej tego, kto potrafi rzucić lassem. Przez cały 
czas pogoni w telewizji idą wyłącznie jego reklamy, 
nawet kosztem ofiary. Z jaką rozkoszą bym temu idiocie kopnął 
w mikrofon!
   Nie miałem innego wyjścia niż zachować godność i iść 
wolno dalej. Teraz nie mogę sobie pozwolić na żadną wpadkę 
czy atak tchórzostwa, skierowałbym przeciw sobie 
publiczność. Ale nie podejrzewałem, że za chwilę ten 
mikrofon znajdzie się przed moim nosem. Moderator truchtał 
za mną, a kulisty owal jego nieujarzmionego brzucha 
śmiesznie wibrował podczas podskoków.
   - Jak pan myśli, Dam, wytrzyma pan to?
   Zatrzymałem się, umożliwiając tłumowi podziwianie mojej 
odwagi.
   - Ja to wytrzymam - wysyczałem blady z wściekłości - ale 
tylko dlatego, że nigdy w życiu nie spróbowałem tych 
zasranych krakersów. Są gówno warte.
   Od razu tego pożałowałem, ale nie mogłem się opanować. 
Dobrze wiedziałem, że właśnie po takiej antyreklamie ich 
konsumpcja wzrośnie co najmniej o dwadzieścia procent.
   Odepchnąłem brzuchacza i wskoczyłem na rower, który jak 
na życzenie jakaś dobra dusza zostawiła oparty o drzewo. 
Wyglądało to jak paniczna ucieczka, w rzeczywistości jednak 
dobrze wiedziałem, co robię.
   - Szanowni przyjaciele - słyszałem podkręcone do maksimum 
głośniki, które przekrzykiwały się nawzajem z obu stron 
ulicy. - Prześladowany Marcel Dam ucieka teraz na 
przywłaszczonym rowerze marki Mortimer w kierunku 
południowym ulicą Hemingwaya i zbliża się do skrzyżowania z 
ulicą Darwina. Oddala się od swojego lassa z dość dużą 
szybkością, lasso oczywiście za nim nie nadąża. Czy Dam 
uzyska zdecydowaną przewagę? Czy już teraz obserwujemy 
decydujące chwile całej pogoni? Dam minął skrzyżowanie z 
ulicą Darwina i zbliża się do ulicy Berensteina...
   Wredny głos wreszcie ucichł, nie umilkł jednak warkot 
wozu z kamerami telewizyjnymi. Bez przerwy podawały 
informacje o moich ruchach i lasso wkrótce mogło skrócić 
sobie drogę. Powinienem zachować prosty kierunek...
   Zresztą szybko zrozumiałem, że nie zajadę daleko. Ulica 
Berensteina była posypana co najmniej dwoma kilogramami 
gwoździ. Nieznany dobroczyńca był na pewno jednym z tej 
setki ludzi, która wychylała się tu z okien. Mam się użalać 
na pecha? Przecież nikt w żaden sposób nie może zatrzymywać 
prześladowanego...
   Jeślibym przeżył, mógłbym kazać wszcząć śledztwo, kto 
właściwie ma te gwoździe na sumieniu.
   O ile bym to przeżył i byłoby mnie na to stać. W 
przeciwnym wypadku nie będzie to obchodzić absolutnie 
nikogo.
   Rzuciłem rower w tłum na chodniku z cichą nadzieją, że 
przynajmniej ktoś zarobi guza. Moim zadośćuczynieniem był 
fakt, że zanim kamerzyści mogli ruszyć za mną, musieli 
zamieść miotłą całą jezdnię.
   Oczywiście, nie uciekłem im daleko.
   Po pół godzinie znalazłem się znowu w miejscu, gdzie 
zaczął się cały ten młyn. Byłem przed swoim domem.
   W jakimś nagłym ataku paniki wbiegłem do budynku i szybko 
za sobą zamknąłem. Tę panikę trochę próbowałem grać, ale w 
rzeczywistości niewiele mi do niej brakowało. Już od godziny 
tłukł mi się po głowie pomysł, o którym sądziłem, że jest 
dobry, i teraz trząsłem się, żeby mi go nie zniweczył jakiś 
drobiazg. Wszyscy myślą, że jestem w pułapce, ja jednak 
zbiegłem po dziesięciu schodach do piwnicy. Teraz
błogosławiłem siebie za to, że dwa lata temu uległem namowom 
dozorcy i włączyłem się do wielkiej akcji deratyzacyjnej. 
System kanałów pod naszym blokiem i w najbliższej okolicy 
miałem w małym palcu. Wślizgnąłem się do niego włazem, o 
którym oprócz mnie wiedział tylko stróż.
   Teraz zajmą się przeszukiwaniem domu, a lasso będzie 
bezczynnie krążyć po chodniku i czekać na informację. Potem 
przetrząsną wszystkie mieszkania i dopiero kiedy wpadną na 
to, że nigdzie nie mogłem się schować, przeszukają sąsiednie 
domy, a potem może ktoś sobie przypomni o kanałach. 
Szalejący tłum wpadnie do środka i spenetruje każdy metr 
kwadratowy kanalizacji, bez wątpienia wciągnie za sobą 
również moje lasso, ponieważ będą panikować i w ciemności 
ktoś weźmie sąsiada za mnie. A ja w tym czasie będę 
doskonale ukryty gdzie indziej.
   Już się ściemniało, co mi doskonale pasowało. Miałem 
tylko niewielką szansę, że w domu o cztery bloki dalej kogoś 
spotkam, mimo to właz kanału podnosiłem z najwyższą 
ostróżnością. Pokonanie sześciu pięter po schodach 
przeciwpożarowych to była dziecinna zabawa, a Margita 
zazwyczaj zostawia otwarty świetlik w łazience.
   Dzisiaj również. To, że kilkakrotnie musiałem od niej 
wychodzić właśnie tędy, okazało się teraz zbawienne.
   Dalej również szczęście mi sprzyjało, ponieważ była sama, 
a nawet wyraziła radość, że mnie widzi. Boże, jakie to 
błogie uczucie po trzech godzinach pogoni wreszcie się móc 
zatrzymać i pozwolić chłodnej wodzie spływać po ciele. 
Stałem pod prysznicem dziesięć minut, potem zdążyłem jeszcze 
się ogolić. Wreszcie znowu wyglądałem jak człowiek. Jeśli 
Margita wykaże się rozsądkiem, może nawet uda mi się tu 
przespać, a ona wyglądała na to, że będzie rozsądna. Leżała 
na łóżku w rozchylonym szlafroczku. Wystarczyło rozwiązać 
lekki troczek, którym było przepasane to pseudochińskie 
ubranie. Gładziłem jej miękkie białe ciało i słuchałem 
głupiej paplaniny. Prawie zapomniałem o tym, że gdzieś tam 
na ulicy pełznie teraz już wściekłe lasso, a tłum żądnych 
pieniędzy nikczemników szuka Marcela Dama po całym mieście. 
Nie zgasiłem światła, zresztą nie lubiliśmy tego w podobnych 
chwilach. Zawsze sobie myślałem, że byłaby dla mnie idealną 
żoną, jednak ona nie chciała nawet słyszeć o żadnym 
stabilnym związku. Teraz bardzo mi pasowało, że o naszym 
romansie w zasadzie nikt nie wiedział.
   Przyjęła mnie delikatnie i niezmiernie namiętnie, a ja 
zanurzyłem głowę w jej miękkim ciele stęsknionym za 
porządnym chłopem. W tym momencie usłyszałem w pokoju jakiś 
trzask.
   - To klimatyzacja - wyszeptała, ale ja już wyskoczyłem z 
łóżka. Momentalnie znalazłem się z powrotem w 
rzeczywistości, a moje namiętności zgasły jak świeczka na 
wietrze. Zerwałem zasłonkę, oddzielającą pokój od małej 
kuchenki. Tuż za nią kulił się facet z kamerą telewizyjną, 
cały czas bezwstydnie rejestrującą wszystko, co odbywało się 
w garsonierze. Zrozumiałem, co teraz może pokazywać 
bezpośrednia transmisja, i gdyby ten facet się przedwcześnie 
nie zdradził, mogli mieć ujęcia tak unikatowe, że 
zapewniłyby mi sławę na wieki. Niestety in memoriam.
   Przez zamknięte drzwi właśnie wślizgiwało się do 
mieszkania moje czerwono żarzące się lasso.
   Ta dziwka na pewno oglądała telewizję tak samo uważnie 
jak wszyscy, a kiedy zobaczyła, gdzie zniknąłem, łatwo się 
domyśliła, dokąd mogę iść. Kamerzysta musiał tu być 
wcześniej ode mnie... Ile też mogła poświęcić dla nędznych 
trzystu tysięcy! I niemal jej się udało. Teraz jednak 
rozdzierająco szlochała i do dzisiaj nie wiem, czy się tak 
wystraszyła żywego lassa w swoim pokoju, czy wrzeszczała 
dlatego, że padł jej plan.
   Nie było mowy o tym, żeby udało mi się prześliznąć na 
schody obok czerwonej główki. Zabawa w kotka i myszkę z 
lassem mogłaby mi wychodzić najwyżej dwie minuty, nie mówiąc 
o tym, że ta zołza Margita na pewno w nieoczekiwanej chwili 
podstawiłaby mi nogę, żeby judaszowa nagroda nie przeszła 
jej koło nosa. Nie miałem innej możliwości niż wycofać się 
do łazienki i wybiec na schody przeciwpożarowe. Na dworze 
jeszcze nie było ciemno, urządziłem więc przedstawienie dla 
dwudziestu mieszkańców tego małego podwórka i dla paru 
milionów przed telewizorami. Pewno podejrzewali, którędy 
będę uciekać, i poustawiali na dachach reflektory. Nagi jak 
Adam bez listka figowego zjechałem po stalowych schodach na 
dół. Tym razem naprawdę stawką było życie. Ta główka niemal 
dmuchała mi w kark, bo miałem wrażenie, że nawet zardzewiałe 
schody zaczęły świecić na czerwono. Z najniższego półpiętra 
zeskoczyłem, bo inaczej nie doczekałbym najbliższych minut. 
Ruszyłem do wielkiej bramy, która oddzielała na podjeździe 
podwórko od ulicy. Ale bezskutecznie szarpałem klamką.
   Teraz miałem okazję zasmakować w uczuciach szczura, 
zapędzonego w róg. Z jedną małą różnicą - gdybym tak jak on w 
rozpaczliwej próbie zrobienia czegokolwiek zaczął gryźć 
swojego prześladowcę, nie mogłoby go to odwieść od niecnych 
zamiarów. Nie musiałem długo się zastanawiać, kto zamknął 
bramę. Na szczęście moje mięśnie pracowały nawet kiedy 
zawodził mózg. Tutaj na podwórku mogłem przez chwilę zwodzić 
lasso. Najpierw musiałem odsapnąć, chodziłem więc przez 
jakieś trzy minuty pod ścianami w tę i z powrotem. Lasso 
ślepo mi towarzyszyło. Potem je znowu wolno podprowadziłem 
do bramy, a stąd rzuciłem się błyskawiczną rejteradą ukosem 
przez podwórko do kratki ściekowej. Była ciężka jak sto 
diabłów, jak kamień, jak skała. W porę uciekłem przed 
zbliżającą się katastrofą. Znowu trochę przechadzki. Chłodno 
rozmyślałem. Zostają mi tylko schody przeciwpożarowe i bieg 
po nich na szóste piętro. Na zewnątrz muszę się wydostać przez
jedyne mieszkanie, które tutaj znam. Czy potrafię jednak 
wchodzić z szybkością czterech kilometrów na godzinę? 
Właściwie ile to metrów na sekundę? Nie miałem ochoty ani 
czasu tego liczyć. Nie było sensu - albo uda mi się wbiec, 
albo... O tym wolę nie myśleć. Zerknąłem w górę. Margita 
oczywiście stała w oknie jak wszyscy inni ciekawscy i dopiero 
teraz usłyszałem, że ten tłum coś krzyczy, nie byłem jednak 
w stanie ich zrozumieć. Wątpię, czy mi kibicowali. Zwłaszcza 
Margita musiała być nieźle wkurzona obserwując, jak trzysta 
tysięcy dosłownie wymyka jej się z rąk.
   Odetchnąć, napełnić płuca powietrzem, chodzić powoli i z 
rozwagą. Potem jak najdalej odwlec lasso. Teraz. Mam jedyną 
szansę, bez możliwości powtórki. Jeśli się potknę, jutro 
wydrukują mój nekrolog.
   Póki dawałem radę, brałem te brudne schody po cztery, 
potem już tylko po trzy stopnie. Na zakrętach nie 
zatrzymywałem się, choćby dlatego, że każde spojrzenie w tył 
było stratą czasu.
   Teraz już wiem, że okno w garsonierze Margity osiągnąłem 
w tej samej chwili co główka lassa. Mimo że ujęcia ucieczki 
po schodach ponoć zgorszyły większość widzów, dowiedziałem 
się, że wieczorem powtórzyli je w telewizji na ogólną 
prośbę.
   - Ty świnio! - jęknęła Margita, której właśnie 
definitywnie rozpłynęła się wizja mamony. Ona pierwsza 
chwyciła mnie za rękę, naruszając regułę nietykalności. 
Oczywiście, chciała mnie trzymać w objęciach również w 
chwili, kiedy jęczałbym z rozkoszy i stawał się ofiarą tego 
ohydnego węża, a ona delektowałaby się moimi torturami, tym, 
jak moje ciało by się rozpływało w oznakach kończącego się 
orgazmu, a ona byłaby bezpośrednio przy tym. Odwróciłem się 
i wymierzyłem jej policzek. Na więcej nie miałem czasu.
   Lasso dotknęło mojej ręki.
   Gwałtownie szarpnąłem się i poczułem przeraźliwy ból. 
Skóra w miejscu kontaktu natychmiast się rozpuściła i 
wsiąkła w cielsko lassa. Kiedy zbiegałem po schodach, na 
lewym nadgarstku czułem płomień spawarki. Na szczęście 
wyrwałem się w ostatniej chwili, czyli właściwie byłem 
szczęściarzem. Nikt nie zamknął drzwi wejściowych, czy 
raczej nik już nie był na tyle odważny, to by się za bardzo 
rzucało w oczy - a poza tym, jaki to koniec, gdzieś za 
zaprożem, poza zasięgiem oczu widzów i pod nieobecność kamer 
telewizyjnych.
   Na ulicy czekał na mnie tłum i trzy wozy transmisyjne; 
ludzie skwapliwie rozstępowali się przede mną. Miałem za sobą 
trzy godziny pościgu i dwukrotnie o mało się nie 
przejechałem.
   Czy to w ogóle można przeżyć?
   Wspomnienia trzech następnych godzin są jak jakieś 
niejasne odbicie myśli niepoczytalnego człowieka. Nie wiem, 
którędy właściwie chodziłem, nie wiem, z kim rozmawiałem ani 
co robiłem. Podejrzewam, że w ogóle nie zszedłem z ulicy, a 
mimo to po dziewiątej wieczorem uświadomiłem sobie, że 
jestem w miarę porządnie ubrany. Zapewne odwiedziłem jakiś 
sklep i wbrew woli właściciela ubrałem się. Pewno od razu 
wykorzystał to w bezpośredniej transmisji do jakiejś 
bombastycznej reklamy. Nie byłem głodny ani spragniony, czyli 
chyba zdążyłem też wpaść do jakiegoś baru. Kiedy później 
skonfrontowałem swoje ruchy z mapą, wyliczyłem, że od 
siódmej do dziesiątej wieczorem zrobiłem jakieś piętnaście 
kilometrów. W końcu jednak w chwili przytomności umysłu 
przyłapałem się na tym, że chodzę wokół Placu Zgody, a za mną 
równomiernym, krzywoliniowym ruchem sunie ów zielony wąż, w 
poświacie pomarańczowych świetlówek przybierający trochę 
absurdalny odcień - oczywiście oprócz główki, na którą 
światło nie mogło mieć żadnego wpływu, ponieważ jej 
promieniowanie oddziaływało bezpośrednio na centrum 
samozachowawcze mojego mózgu.
   Ten sznurek był już o sześć metrów krótszy, jednak mnie 
się wydawało, że nie ubyło ani milimetra. Tłum wokół nas 
wprawdzie trochę się przerzedził, ale ciągle na mój koniec 
czekało sporo ludzi. Resztę zapewne zniechęcił fakt, że 
przestałem próbować jakichś sztuczek czy pułapek, prosta 
ucieczka jest bardzo monotonna i chyba zwyczajnie nudna, 
więc większość złaknionych sensacji obserwatorów schowała 
się w cieple swoich mieszkanek z oczyma przyklejonymi do 
teleściany.
   Zataczałem kręgi wokół małej fontanny i nie uświadamiałem 
sobie, że zostawiając lassu większy odstęp tylko przedłużam 
trasę ucieczki. Dopuściłem je na dwa metry do siebie i od 
tłumu, który utworzył wokół mnie okrąg o średnicy około 
pięćdziesięciu metrów, otrzymałem słabe oklaski. To mnie 
trochę otrzeźwiło. Zrozumiałem, że praktycznie jestem u 
kresu sił fizycznych. W ciągu tych sześciu godzin lasso na 
pewno przebyło dwadzieścia cztery kilometry, a ja o jakieś 
pięć więcej... Nigdy wcześniej nie zrobiłem więcej niż 
dziesięć kilometrów na raz. Nie miałem na nogach swoich 
butów, a te sandały, w których były uwięzione moje stopy, 
nadawały się do wszystkiego, tylko nie do długodystansowych 
marszów. Wkrótce wyskoczą mi pęcherze i zupełnie 
uniemożliwią chodzenie. Kwas mlekowy zacznie zmuszać mięśnie 
do odpoczynku. Ile jeszcze godzin wytrzymam to mordercze 
tempo? O ile nie wpadnę na nic genialnego, do rana będę 
trupem, a ten nędznik Wester zarobi kolejne pięć milionów 
na reklamie, ściśle związanej z moją agonią.
   Wewnątrz opisywanego przeze mnie kręgu stała tryskająca 
fontanna i niezwykle wysoki maszt z ostrymi reflektorami, 
oświetlającymi rozległą przestrzeń placu i pobliskie 
renesansowe muzeum. Prowadzony nagłą myślą ruszyłem wprost do 
masztu. Wiem, pomysł był szalony i nie słyszałem, żeby ktoś 
kiedyś porwał się na coś podobnego i w tej chwili właściwie 
też nie miałem nadziei, że ten numer mógłby się udać. 
Zatrzymałem się pod słupem i poczekałem, aż lasso 
przypełznie zupełnie blisko. Zrobiło to w ciągu kilku 
sekund. Obrzydliwy oślizły głodny wąż. Zwijający się robak. 
Kontrolując jego położenie obszedłem słup. Musiałem się 
zgiąć, żeby nie trafić w ciało zielonkawego potwora, 
którego główka opisywała pętlę za mną wiernie jak pluskwa. 
Kiedy krąg się zamknął, obszedłem maszt jeszcze raz, a potem 
się odbiłem i skoczyłem. Przeleciałem szczupakiem przez 
pętlę, którą stworzyło lasso wokół słupa. Trzeba dodać, 
że nie jestem żadnym akrobatą, a beton Placu Zgody w niczym 
nie przypomina puchu. Jednak jako tako zakończyłem fikołek i 
stanąłem na nogi. Zerknąłem na lasso. Udało się! Wlazło we 
własną pętlę jak baran pod siekierę rzeźnika. Jak 
najszybciej dogoniłem ogon lassa, w przeciwieństwie do 
główki nieszkodliwy, i gwałtownie pociągnąłem. Gdybym 
spróbował coś takiego pięć godzin później, chyba źle bym 
skończył. Teraz tylko mogłem podziękować Westerowi, że wysłał 
na mnie tak długie lasso. Ciągnąłem jak tur i zaciskałem 
węzeł, który oplótł się wokół masztu, i chociaż główka 
zbliżyła się do mnie, nie podeszła bliżej niż na dwa metry.
   Później miałem okazję się dowiedzieć, że mój numer wszedł 
do historii pod pojęciem "Skok Dama" i jest stosunkowo 
często stosowany.
   Ano, nie czekałem, aż lasso samo się rozwiąże, miałem 
jednak nadzieję, że zabierze mu to trochę czasu. Przeszedłem 
przez tłum, który wśród pełnych uznania owacji rozstąpił się 
przede mną, i sporo wysiłku włożyłem w to, żeby iść 
dostojnym krokiem i nie zacząć biec. O dziwo, wyszła mi też 
kolejna część planu. Nie ruszył za mną nikt z gapiów, 
żadna kamera telewizji. Wszyscy byli ciekawi, w jaki sposób 
lasso wydostanie się z tej pożałowania godnej sytuacji i 
nikt z kamerzystów nie miał zamiaru narażać się na ochrzan 
szefa, że przepuścił tak wyjątkową chwilę.
   Wskoczyłem do taksówki stojącej na postoju jakieś pół 
kilometra dalej i podałem cel oddalony o dobre dwadzieścia 
pięć kilometrów. Ku memu zdumieniu kierowca posłusznie 
ruszył.
   Reakcja taksówkarza zaskoczyła mnie - nie chciało mi się 
wierzyć, że dzisiaj wieczorem jest w mieście ktokolwiek, kto 
nie zna mojej twarzy. Mimo to siedział za kierownicą jak 
sfinks i pilnie podążał do celu, który określiłem, ani razu 
nie spojrzał w lusterko i nie dziwił się, jakiego 
niecodziennego i nerwowego pasażera wiezie. Byliśmy na 
miejscu za niespełna pół godziny, zatoczył ładne półkole i 
zatrzymał się w najciemniejszym kącie.
   - Jesteśmy na miejscu, szefie - odezwał się typowym 
taksówkarskim slangiem. Teraz sobie uświadomiłem jeden 
niezupełnie nieistotny szczegół - mogłem wprawdzie wyskoczyć 
i wziąć nogi za pas, ale i tak by mnie bez trudu dogonił.
   - Wie pan co, ja nie mam pieniędzy - powiedziałem 
nieśmiało oczekując na zrozumienie. Uśmiechnął się.
   - A skąd by je pan wziął, panie Dam. Nie chcę od pana ani 
grosza, na tym kursie zarobię co najmniej tysiąc. Niech pan 
zniknie tak, żebym nie widział, a za minutę dzwonię do 
urzędu, gdzie i kiedy pana widziałem. Jasne?
   Było jasne bardziej niż słońce. Gdyby mnie nie wziął, 
byłby głupcem, który pozwolił wyślizgnąć się tysiącowi z 
rąk. Wydawało mi się nawet, że takie praktyki to dla niego 
nie nowina. W tej chwili tylko on mógł podać informację,
gdzie się znajduję, i postąpił zupełnie fair, że mi o tym 
powiedział. Ale dlaczego by nie, to i tak nie ma żadnego 
wpływu na jego pieniądze.
   Za dwie minuty byłem już ukryty w jakiejś nie rzucającej 
się w oczy piwnicy i w ogóle nie żałowałem, że nikt mnie 
nie spotkał.  Miałem przed sobą co najmniej sześć godzin, 
podczas których mogłem się trochę przespać i przygotować do 
jutrzejszego zabieganego dnia. Położyłem się na kamiennej 
podłodze i zamierzałem wymyśleć jakiś kolejny trik. Nie 
wymyśliłem nic, ponieważ w chwilę później już spałem.
   Obudził mnie jakiś chrobot.
   Dotąd nieprzenikniona ciemność zaczęła się przeradzać w 
słabe oznaki budzącego się dnia. Nie wiedziałem, 
która godzina, ale od razu oczywiście przypomniałem sobie 
lasso, które przez całą noc swoim równomiernym tempem 
płynęło przez ulice miasta do miejsca, które podał 
taksówkarz. Tam się zatrzyma i zacznie krążyć, co będzie 
wskazówką dla tłumu, żeby rzucić się do przeszukiwania 
okolicy.
   Dobrze wiedzieli, że nie mogłem nigdzie zniknąć i że nie 
potrafię ukryć się tak dobrze, by nikt z milionów 
mieszkańców miasta mnie nie odkrył.
   Chrobot w sąsiednim pomieszczeniu przybierał na sile, a
potem podświadomie poczułem, że ktoś chwycił za klamkę drzwi 
mojej kryjówki. Zmysły wyostrzyły się do niezwykłej 
aktywności. Tylko trochę jęknąłem, gdy przy piewszym ruchu 
puściła cienka skorupka strupa na lewym przedramieniu, ale 
wtedy byłem już na wysokości półtora metra i przeciskałem 
się przez uchylone okienko piwniczne, o którym poprzednio 
myślałem, że przejdzie przez nie tylko kot. Znalazłem się na 
małym podwórku. Przez chwilę stałem w miejscu i nie 
zaglądając mogłem wyczuć, że ktoś otworzył drzwi do mojej 
piwniczki, zrobił parę kroków, a potem niezwykle cicho za 
sobą zamknął. To nie byli łowcy, ci zachowywaliby się 
bardziej zdecydowanie i mieliby ze sobą światło. Był to ktoś 
z domu, ale to niestety w moim położeniu niczego nie 
zmieniało. Gdyby mnie zobaczył, zrobiłby to samo, co 
zrobiłbym również ja wczoraj o tej porze.
   Nie, tutaj nie było bezpiecznie. Musiałem się przemieścić 
o parę bloków dalej i wypróbować tamtejsze piwnice. Idealny 
byłby kanał, ale ze względu na podobne przypadki władze 
miasta kazały je zaopatrzyć w kraty. Kanały stały się 
pułapkami, w których zginął niejeden prześladowany. 
Postanowiłem sobie, że spróbuję odkryć puste mieszkanie, 
którego właściciele są na urlopie czy gdzieś poza domem. Tam 
mógłbym przeżyć parę kolejnych godzin, zanim mnie znajdą. 
Mógłbym mieć już za sobą połowę polowania, tę drugą jakoś 
będę musiał wytrzymać na nogach. Dwadzieścia cztery godziny 
marszu to jeszcze sto kilometrów. No, Marcel, do dzieła!
   Wyszedłem na ulicę i stanąłem jak wryty. Oparłem się 
plecami o drzwi pokryte plamami poodpryskiwanego lakieru 
niezdolny do jakiegokolwiek ruchu. Wszystkie moje plany 
spaliły na panewce. Nie, sił miałem jeszcze dosyć, ale w tym 
momencie poczułem się zupełnie bezwolny. Z goryczą poddałem 
się losowi i czekałem, aż lasso, które płynęło w odległości 
niecałych pięćdziesięciu metrów, doleci do mnie, oplącze mnie 
i zacznie zżerać. Jak zafascynowany patrzyłem na tego lekko 
fosforyzującego węża majestatycznie unoszącego się niewysoko 
nad chodnikiem. Deptało mu po piętach jakichś trzystu ludzi, 
przeważnie wyrostków w czarnych, naszpikowanych metalowymi 
ćwiekami ubraniach. W ich złowieszczych twarzach nie można 
było dojrzeć ani krztyny litości. Jeszcze dwie sekundy. Już 
niemal czułem dotyk tego bezmyślnego przedmiotu, tego 
pożeracza bezbronnego życia i znowu odezwała się rana na 
ręce i zaczęła nieznośnie piec. Wkrótce będzie mnie tak samo
boleć całe ciało, wkrótce taki sam ból weżre się głęboko we 
wnętrzności, a ja będę rozdzierająco wyć ku uciesze kilku 
cyników. Jeszcze metr.
   Zamknąłem oczy. Kiedy po chwili uchyliłem powieki, 
zobaczyłem maszerujący tłum już z tyłu, a lasso znikało za 
najbliższym rogiem.
   To nie było moje lasso!
   Powinienem od razu zauważyć, ponieważ atakowało mnie 
zielonym kolorem swojej główki. To jednak musi oznaczać, że 
gdzieś w okolicy ukrywa się jeszcze jeden nieszczęśnik, 
który podziela mój los. Nie wiedziałem, jak długi był ten 
potwór, ale ponieważ pogoń rzadko zaczyna się w środku nocy, 
mogłem się domyślać, że również ma za sobą co najmniej 
osiem, dziewięć godzin prześladowania. A lasso najwyraźniej 
błądziło, zdałem sobie z tego sprawę w chwili, kiedy znowu 
wynurzyło się z alei lip i unosiło się obok mnie tą samą 
trasą obserwowane przez te same kamienne twarze z rękoma 
w rękawicach bokserskich i z zapałkami.
   - Hej, dziadku, nie widziałeś gdzieś Filneya? - 
wychrypiał jeden z nich, od niechcenia bawiąc się brzytwą. 
Widać było, że nie w smak mu moja obecność. W nocy tłum 
prześladowców zamienia się w tłum morderców.
   - Już od dwóch godzin próbuję go znaleźć - odparłem 
suchymi ustami. - Do dupy z tym skurwysynem - starałem się 
przystosować do ich poziomu mentalnego.
   - Aleś wymyślił, baranie - powiedział, ale zostawił mnie 
w spokoju.
   Miałem niewiarygodne szczęście, że mnie nie poznał. Ale 
on zapewne nawet nie zdawał sobie sprawy, że w tej chwili 
trwają w mieście dwa polowania i że mógłbym być na tyle 
bezczelny, żeby wejść w drogę innemu lassu. Pomyślałem, że 
nie byłoby od rzeczy przyłączyć się do tego tłumu - pod 
latarnią bywa najciemniej - ale już się nie pojawili. Chwilę 
rozmyślałem, a potem wróciłem do swojej nocnej kryjówki.
   Szybko przecisnąłem się przez okienko i stanąłem twarzą w 
twarz z najbardziej przerażonym człowiekiem, jakiego w życiu 
spotkałem.
   - Nie trzęś się tak, Filney - starałem się go uspokoić, 
ale zupełnie bezowocnie. Padł przede mną na kolana i modlił 
się do mnie jak do jakiegoś bożka.
   - Błagam pana, niech pan mnie zostawi, niech pan mnie nie 
zdradzi. Ja nie jestem winiem, to ta świnia Wester...
   Usiadłem obok niego. To niezwykłe uczucie mieć obok 
siebie przyjazną duszę. Trudno uwierzyć, że taki przeciętny 
facecik mógł podpaść komuś tak mocnemu jak Wester, podpaść na 
tyle, że ten zainwestował w niego kolejny milion. Ta 
informacja w ogóle była zaskakująca - nigdy bym nie 
pomyślał, że Wester był w stanie jednego dnia zafundować 
sobie na raz dwa lassa. Chyba postanowił, że takim 
zdecydowanym posunięciem zlikwiduje całą konkurencję, no a z 
nią jak drzazgi przy rąbaniu drew zmiecie z powierzchni 
ziemi takie mróweczki jak Filney czy Dam.
   Filney trochę się opamiętał, kiedy zobaczył, że nie sięgam 
po telefon. Zresztą gdybym nawet chciał, nie miałem go przy 
sobie. On jednak cały czas nosił na nadgarstku swoją 
bransoletę.
   - Co mu pan zrobił? - spytałem ot tak, z ciekawości. 
Ciężko westchnął.
   - Zapatrzyłem się na pływalni na pewną ładną dziewczynę. 
Kobiety to moja słabość. Kokietowała mnie, bawiła się ze mną 
w ciuciubabkę. Ja widziałem w niej Wenus, ona we mnie zero. 
Czy mogło mi przyjść do głowy, że to osobista sekretarka...
   - Klaudia Ross? - przerwałem mu w pół słowa.
   - Tak, tak właśnie się nazywa.
   Niezła sekretarka, niezła referentka. Wester zrobił z 
niej przynętę. Lassa nie można rzucić byle komu, trzeba mieć 
do tego prawną przyczynę. Wester jest człowiekiem wolnym i 
bez trudu może taką dziwkę zarejestrować jako swoją 
kochankę. Potem każdy mężczyzna, który pozwoli sobie na 
jakikolwiek kontakt, w imieniu prawa może być oskarżony o 
naruszanie ogniska rodzinnego, a za tym może iść wyzwanie do 
pojedynku. Oczywiście delikwent może mu odpłacić pięknym za 
nadobne. Ale musi mieć na to forsę.
   Musi mieć forsę...
   Gdybym miał na to forsę, wyciąłbym Westerowi piękny 
numer. Ale on dobrze sobie obliczył, że wysokość mojego 
konta nie wystarczy na uplecenie na niego nawet nędznego 
sześciometrowego bicza. A kto w tej sytuacji by mi pożyczył? 
Chyba jedynie wariat, który chciałby dzień później biegać po 
ulicy z lassem za plecami. To jasne, wszystkie nakłady na 
reklamę spółka Westera inwestuje wyłącznie za pośrednictwem 
lassa. To najdroższa, ale też najskuteczniejsza propaganda.
   - Jaką długość ci rzucił, Filney?
   - Dwadzieścia cztery metry, aż nadto. Mam słabe serce, 
więcej już chyba nie wytrzymam. Teraz muszę się chociaż 
trochę przespać. Całą noc jestem na nogach, całą noc 
uciekałem.
   - Którędy szedłeś?
   Próbował mi trochę wyjaśnić trasę swojej ucieczki. Nie 
powstrzymałem się przed udzieleniem mu paru rad o 
podstawowych zasadach przy grze z lassem. Wyglądało na to, 
że ma w nogach prawie pięćdziesiąt kilometrów czasami nawet 
szybkiego biegu, a wystarczało w rzeczywistości zupełnie 
spokojnie chodzić. Ja miałem już dość, ale Filney był na 
dnie. Kiedy zasypiał, jeszcze przez sen mi dziękował. W jego 
oczach zostałem tym najświętszym świętym, jego zbawicielem. 
Nie znał jeszcze życia. Ja już trochę tak, ja już wczoraj 
się przekonałem, jakimi ludźmi jestem otoczony.
   Po pół godzinie dwa razy go szturchnąłem, ale nawet się 
nie ruszył. Oszalałe lasso i tłum zabijaków ciągle jeszcze 
krąży gdzieś w pobliżu. Nacisnąłem guzik jego telefonu 
na nadgarstku i wybrałem kod.
   - Przy aparacie Marcel Dam - trzeba było podać całe 
nazwisko.- Poszukiwany Filney znajduje się w pomieszczeniach 
piwnicznych na ulicy Nad Ogrodami, numer siedemnaście.
   To wystarczyło.
   - Finley! - potrząsnąłem nim i przez dobrą chwilę go 
budziłem. Udało mi się to w momencie, kiedy otworzyły się 
drzwi i w świetle kieszonkowych latarek do środka wpełzło 
lasso. Najpierw się przeraziłem, że ma czerwoną główkę, ale 
na szczęście było inaczej.
   - Znikaj! - krzyknąłem na niego, a potem obojętnie 
obserwowałem, jak rozpaczliwie się potyka, chwyta się ścian 
i wspina na czworakach po schodachna spotkanie ostatniego 
świtu w swoim życiu. Był tak wyczerpany, że nie miał żadnej 
szansy. Nigdy też nie dowiedział się, kto sprowadził lasso.
   Kiedy po jakiejś minucie wyszedłem na ulicę, znalazłem go 
jeszcze żywego, ale już na wpół przetrawionego przez to 
zielonkawe monstrum, które omotało go niczym powój i powoli 
zamieniało stałe dotąd ciało w ciecz, którą wsysało w siebie 
przy akompaniamencie nieapetycznych dźwięków. Tłum stojący 
wokół był w ekstazie, teleobiektywy kamer skoncentrowały się 
na szczegółach twarzy i rozkładających się częściach ciała.
   Wytrzymałem ten widok do końca zdziwiony, że w ogóle nic 
nie czuję, nawet wstydu. Zachowałem się zgodnie z prawem 
dżungli, które obowiązuje podczas zabawy w lasso. Ciągle 
jeszcze byłem pełnoprawnym obywatelem i zrobiłem tylko to, 
co w danej sytuacji zrobiłby każdy.
   Oczywiście, po krótkim czasie tłum nad zżartym Filneyem i 
rozpływającym lassem przekonał się, że nie musi długo czekać 
na kolejną rozrywkę. Moje lasso z jaskrawoczerwoną główką 
wypełzło spoza rogu obserwowane przez niewielką grupkę 
wytrwałych, do których wkrótce mieli dołączyć następni.
   - Przyjaciele, chodźcie za mną, zapraszam - przemówiłem 
do tłumu i uśmiechnąłem się do potencjalnych wrogów. - 
Niedługo będziecie świadkami kolejnych interesujących 
wydarzeń.
   Wszystko dobrze obliczyłem. Za zgłoszenie Filneya, za 
ostatnią informację, otrzymam całych trzysta tysięcy. Za 
zgłoszenie siebie samego, choć to brzmi absurdalnie, należy 
mi się jeszcze dziesięć tysięcy, a o ile lasso by mnie 
dopadło, dalsze trzysta tysięcy stanie się częścią moich 
dóbr pośmiertnych, ale nikomu nie zamierzałem fundować 
takiej radości. No, a w banku na koncie też co nieco mam.
   Ten bank był jednak oddalony o ponad dwadzieścia 
kilometrów. Przebycie tej trasy zabrało mi trochę ponad pięć 
godzin, które wyznaczyło mi moje wspaniałe, jednak ku memu 
żalowi stale skracające się lasso. Do banku wszedłem z 
przewagą jednej minuty - niezmiernie zależało mi na tym, 
żeby lasso nie straciło mnie z oczu.
   - Jestem Marcel Dam - powiedziałem do urzędnika 
wyglądającego jak wyschnięta sepia. - Chcę wybrać wszystkie 
pieniądze z konta.
   Obojętnie wystukał parę cyfr na terminalu.
   - Na pańskim koncie jest trzysta dwadzieścia tysięcy - 
powiedział urzędowo.
   - Proszę doliczyć jeszcze trzysta dziesięć tysięcy z 
konta Urzędu Kierowania Własnymi Akcjami Reklamowymi.
   Do hallu wpłynęło jasno świecące lasso, a za nim cała 
pięćdziesiątka moich najwierniejszych wyznawców z dwoma 
kamerzystami. Resztę porządkowi banku zatrzymali na 
zewnątrz.
   - Mam nadzieję, że nie będzie panu przeszkadzać, jeśli 
podczas pańskich czynności urzędowych trochę pospaceruję - 
powiedziałem do przerażonego urzędasa, który zdążył już 
sprawdzić, że moja informacja o wysokości konta była 
prawdziwa. Nieśmiało skinął głową. Z czymś takim w swojej 
długoletniej karierze jeszcze się nie spotkał. Podczas 
następnego krótkiego przystanku przy okienku zobaczyłem, jak 
nerwowo przelicza pieniądze, chwilę później już leżały na 
ladzie. Zaliczyłem jeszcze dwa kółka wśród zdziwionych 
klientów i mahoniowych ławeczek. Podczas pierwszego 
okrążenia zdążyłem się podpisać, w trakcie drugiego z 
rozkoszą przeliczyłem gruby plik tysięcy.
   Ze słowami podzięki opuściłem pomieszczenie banku i 
ruszyłem w dalszą drogę. Miałem przed sobą jeszcze jakichś 
pięć kilometrów z lassem za plecami i mimo że nogi odmawiały 
mi posłuszeństwa, trzeba było je pokonać. Jeśli będę miał 
szczęście, będą to ostatnie kilometry.
   Po drodze zatrzymałem się na jeszcze jeden niezbędny 
postój, gdzie pozbyłem się swoich ciężko zarobionych 
pieniędzy.
   Do reprezentacyjnej sali spółki Westera udało mi się 
wejść w chwili, kiedy odbywało się posiedzenie zarządu. Nie 
znalazł się nikt, kto próbowałby mi przeszkodzić w wejściu. 
Oddalone o pięć metrów lasso było bardziej wymowne niż 
jakakolwiek przepustka.
   Ciężko kroczyłem wzdłuż ścian wyłożonych boazerią i 
obwieszonych bezcennymi obrazami i delektowałem się 
przerażeniem Westera. Pozostali członkowie tego 
specyficznego towarzystwa producentów herbatników patrzyli 
nie mniej zaskoczeni niż on i czekali, co się z tego 
wykluje. Ja jednak milczałem i pozwoliłem Westerowi, żeby 
zawistował pierwszy. Nie wytrzymał długo.
   - Wyprowadźcie tego intruza! - krzyknął.
   - Ależ, Wester - uśmiechnąłem się do niego. Uśmiechanie 
się po tak długim marszu, z ciałem obolałym jak po torturach, 
kosztowało mnie sporo wysiłku. - Przyjacielu, czyżby pan nie 
znał prawa nietykalności prześladowanego? A poza tym, przed 
lassem mogę uciekać którędy zechcę, a to za mną, o ile mi 
wiadomo, to pańskie dzieło. No to proszę je sobie obejrzeć.
   W trakcie tej przemowy podszedłem aż do niego.
   - Czego pan ode mnie chce? - przeszedł jednak na trochę 
łagodniejszy ton.
   - W zasadzie nic. Przyszedłem tylko rzucić panu lasso.
   Podskoczył na krześle, jego łysina błysnęła o wiele 
wyraźniej. W tej chwili zaczęło się odliczanie trzydziestu 
sekund.
   - Dzisiaj od dwunastej jedenaście, Wester, proszę 
zapamiętać ten czas.
   Informacja była najzupełniej ścisła, bezpośrednio nad nim 
wisiał przepiękny ścienny zegar. Próbował coś powiedzieć, 
ale najwyraźniej odjęło mu mowę.
   - Czegóż bym nie zrobił dla rozweselenia publiczności, 
Wester - wyszczerzyłem się przechodząc obok niego. 
Obserwował moje lasso jak jakąś mistyczną świętość.
   - Dam, pan zwariował - wreszcie zmusił struny głosowe do 
pracy. - Niech pan zniknie, a skrócę panu lasso o dziesięć 
metrów. Przyznaję, że ten trik jest zupełnie niezły.
   - Jest doskonały, Wester. Tylko muszę panu podać 
pewne szczegóły dotyczące koeficjentu. Jedyne osiem metrów, 
ale wie pan, sądzę, że będzie czym dosztukować.
   Czas minął. Wskoczyłem na stół i szedłem po porzuconych 
papierach i między szklankami w jego kierunku. Pozwoliłem 
mojemu lassu podpłynąć prawie do ramienia, a potem 
wyciągnąłem z kieszeni siodło, które sobie kupiłem za 
okrągłą sumkę sześciuset trzydziestu tysięcy. Starannie 
wymierzyłem i napawałem się grozą emanującą z wykrzywionej 
twarzy Westera. Słyszałem uderzenia padających krzeseł i 
kątem oka zauważyłem uciekających w przerażeniu członków 
zarządu Westera, którzy w tej pechowej chwili odwrócili się 
od swojego prezesa.
   - Dam, nie wygłupiaj się! - krzyknął jeszcze, ale już 
nacisnąłem spust. Poszło niewiarygodnie łatwo. Z ulgą 
wreszcie się zatrzymałem. W tym samym momencie zgasł 
czerwony kolor za moimi plecami. Z głównego siodła, ciągle 
wycelowanego w twarz Westera, zaczął się sączyć przepiękny 
zielony wąz. Kiedy przy jego stałej szybkości czterech 
kilometrów na godzinę wyszło na zewnątrz osiem metrów, tych 
dwadzieścia dziewięć, które jeszcze miałem za plecami, 
pośpiesznie się z nim połączyło.
   Upadłem na stół. Do spoconej twarzy przykleił mi się 
jakiś dokument, nie miałem jednak siły go zdjąć. Nic nie 
widziałem, za to słyszałem nieludzki ryk tego grubasa, 
słyszałem tupot dziesiątków par obuwia, a potem straszne 
sapanie. Z jaką przyjemnością bym spojrzał, jak jego 
nieforemne ciało leci w dół po schodach! Jak chętnie 
rozkoszowałbym się przerażeniem w jego oczach, ale nie 
miałem już na to siły.
   Nie, Wester już nie miał czasu nikogo przekupić, nie miał 
nawet możliwości zdobycia nowego lassa i oddania mi z 
nawiązką. Lasso wżarło się w niego niecałe sto metrów od 
jego własnego pałacu.
   Leżałem na obrusie i zgnojony życiem oraz samym sobą, 
połykałem słone łzy i wbijałem zęby w tkaninę, żeby nie wyć 
z grozy.

                              Przełożyła Joanna Czaplińska

                      JOSEF PECINOVSKY
Urodził się w roku 1946, ukończył średnią szkołę chemiczną, 
pracujew Pradze. Kilkakrotny laureat Nagrody. K. Capka 
(1986, 1987). Opowiadanie "Stary, rzucam ci lasso" w br. 
zdobyło trzecie miejsce, chociaż według wielu jurorów było 
jedynym utworem w konkursie, który czytało się "jednym 
tchem". J. Pecinovsky publikował na łamach czasopism i w 
antologiach, w tym roku ukazała się jego pierwsza książka 
"Plastev jedu".
                                                    J.C.

