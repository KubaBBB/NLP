Autor: Siergiej Bułyga
Tytul: Aonachtilla

(Aonachtilla)

Z "NF" 6/93

Bezkresne morze jest spokojne - nie ma ani wiatru, ani fal. 
Ani mew unoszących się nad wodą, ani chmur na chłodnym, 
niebieskim niebie - nic. Tylko wolno, spokojnie przebierając 
łapami płynie Aonachtilla. Ma do połowy przymknięte oczy, 
mocno zaciśnięte wargi. Aonachtilla się nie spieszy. Jej 
droga jest bez końca, czas wędrówki nie ma granic. Pośpiech 
jest cechą słabych i głupich istot, które spieszą się i 
dokonują bohaterskich czynów, popełniają błędy, zdrady - 
wszystko co możliwe, byle tylko nie pozostawać sam na sam ze 
swoim strachem i nie myśleć o końcu, o śmierci.  
   Aonachtilla natomiast myśli o życiu, o wielości żywotów, 
a dokładnie mówiąc o nieskończonej ich mnogości, dla których 
stała się jedyną ostoją. Aonachtilla jest nieśmiertelna i 
wszechmocna, mądra i cierpliwa, dlatego też powinna z 
pobłażaniem odnosić się do tych bezbronnych istot, które 
zrządzeniem losu znalazły się całkowicie w  jej mocy.  
Oczywiście, wszelka opieka jest źródłem kłopotów. Ale jakże 
wspaniale czuć się komuś niezbędnym! A jeżeli jest się 
potrzebną nieskończonej liczbie istnień, to w jaki sposób 
można ogarnąć ogrom takiego uczucia?  
   Tak, Aonachtilla jest zmęczona.  Ale przecież nie może 
zostawić na pastwę losu tych, którzy jej zaufali. Będzie 
płynęła dalej, spokojnie przebierając łapami, płynnie 
ślizgać się na falach, próbując nie myśleć o głodzie. I 
tylko wtedy, gdy będzie jej wyjątkowo trudno, z wysiłkiem 
obróci głowę i przymrużywszy oczy, zerknie na grzbiet.  
   Zobaczy wtedy cały świat - żywy, urozmaicony, 
zadziwiający, a jednocześnie bezbronny. Wystarczyłoby     
zaczepić go łapą albo po prostu trochę gwałtowniej poruszyć 
głową, a niezliczona liczba istnień z cichym pluskiem na 
zawsze zniknie w falach. Dlatego Aonachtilla ostrożnie znowu 
odwróci głowę i patrząc przed siebie w pustą przestrzeń 
oceanu przypomni sobie, w jaki sposób wszystko się zaczęło.  
   Był słoneczny dzień. Morze falowało. Aonachtilla opuściła 
głowę i rozłożywszy szeroko łapy, leżała na wodzie i 
odpoczywała. Aż nagle...  
   Czyste niebo przecięła oślepiająca błyskawica, spadła w 
dół i wpiła się w pancerz! Aonachtilla krzyknęła...  
   A potem świat pogrążył się w ciszy i mroku. Aonachtilla 
nie wie, jak długo znajdowała się w tym stanie.  
   Gdy wreszcie otworzyła oczy, uszy zaś znowu odzyskały 
słuch, morze wciąż było spokojne, a niebo bezchmurne.  
Miarowy szum fal przypominał o wieczności i niezmienności 
porządku świata. Aonachtilla uspokoiła się, westchnęła, 
obejrzała...  
   I zamarła. Nie mogła uwierzyć własnym oczom. Na jej 
grzbiecie leżał dysk. A na nim góry i morza, zielone 
równiny, lodowce, pustynie, rzeki. Góry wyrastały szybko, 
drżały w posadach i rozpadały się, morza rozlewały się 
szeroko, a potem nagle kurczyły, zielone równiny pokrywały 
bielą, a potem znowu zieleniały. Aonachtilla wzdrygnęła się 
ze zdziwieniem - a dysk natychmiast stracił równowagę i 
zaczął ześlizgiwać się z pancerza. Jeszcze chwila... Ale 
Aonachtilla szybko podtrzymała go łapą, postawiła na dawnym 
miejscu i patrząc przed siebie popłynęła po bezkresnym 
morzu. Musiała wszystko przemyśleć i podjąć mądrą decyzję. 
Zrzucić dysk do wody można bez trudu i zawsze zdąży to 
zrobić.  
   A poza tym czyż zniszczenie dysku byłoby godne 
Aonachtilli? Skoro został jej zesłany, oznacza to, że jest 
niezbędny. Na świecie nie ma niczego niepotrzebnego.  Morze 
ją żywi, niebo obdarza światłem i umożliwia oddychanie.  A 
dysk zapewne pozwala poznać samą siebie. Znajduje się na nim 
może maleńki, ale jednak cały świat. Świat, który się 
tworzy. Aonachtilla będzie go obserwowała i może to wzbogaci 
jej doznania.  Oczywiście, trudno będzie dźwigać ten ciężar, 
ale wiadomo, że tylko trudności pozwalają dotrzeć do prawdy.  
   Aonachtilla płynęła po bezkresnym morzu, unoszona na 
falach, ze świadomością, że tam, na jej grzbiecie rośnie i 
doskonali się świat. Dysk przestał dygotać, co oznaczało, że 
góry już nie rosną, a morza odnalazły swoje brzegi. A kiedy 
świat przyjął już swój kształt, zaczął stawać się coraz 
bardziej złożony. Aonachtilla przyglądała się, mrużąc oczy, 
ale nie była już w stanie dostrzec, jak zmienia się 
otrzymany przez nią w darze świat.  Za to coraz wyraźniej 
czuła, jak jakieś niewidzialne nici mocniej i mocniej łączą 
dysk z jej pancerzem i staje się on niemal częścią jej 
ciała. Będzie płynęła w nieskończoność, przez wieczność, a 
on będzie po wsze czasy spoczywał na jej pancerzu.  Duchowy 
związek Aonachtilli z istotami, które znalazły na niej 
schronienie, stanie się coraz silniejszy i bardziej złożony, 
silniejszy i złożony, silniejszy...  
   Myśli plątały się i niknęły. Oczy same się zamykały, łapy 
zaś niezgrabnie, z trudem, rozgarniały wodę. Dysk na 
grzbiecie stawał się coraz cięższy. Co to?  
   Zmęczenie. I głód. Tak, droga jej nie ma końca, a ona 
sama jest nieśmiertelna. Ale przecież dzięki 
nieśmiertelności nie przestała być zwykłą, żywą istotą! Chce 
jej się jeść. A w głębinach bezkresnego morza żyje mnóstwo 
ryb i wystarczyłoby zanurkować...  
   Ale co z dyskiem? Przecież natychmiast utonie. Zginie 
dopiero co zrodzone życie. A właściwie niezliczone mnóstwo 
istnień - niewiarygodnie maleńkich, bezbronnych, które 
zawierzyły Aonachtilli swój byt. Czyż więc osłabła aż do 
tego stopnia? Czy po to, aby zaspokoić własną potrzebę, 
zdolna jest zniszczyć tych, których los stał się już 
częściowo jej losem? Oczywiście, że nie! Aonachtilla 
podniosła głowę i patrząc tylko przed siebie płynęła dalej z 
fali na falę.  Zmęczone łapy chwilami rozgarniały pustkę, 
chwilami zamierały w bezruchu i zwisały bezwładnie... a 
potem znowu rozgarniały wodę. Aonachtilla czuła, jak dysk 
coraz silniej przywiera do pancerza i dlatego wydawało się 
jej, że stanowi z nią jedność. Uczucie to dodawało sił i 
Aonachtilla płynęła dalej.  
   Niepokoiła ją tylko jedna myśl - myśl o nieśmiertelności.  
Czy można w nieskończoność płynąć, czując wciąż wzrastający 
ciężar?  
   Ale czy warto zaprzątać myśli nieśmiertelnością?  
Nieśmiertelny jest ten, kto się nie rodzi. Nieśmiertelne 
jest to, co wieczne, co nie miało początku ani końca.  
Aonachtilla wprawdzie bardzo dawno, ale jednak się urodziła.  
A skoro tak, to znaczy, że jest śmiertelna, podobnie jak 
śmiertelni są ci, którzy żyją na dysku.  
   Oczywiście, nie wiedziała, jak długo musi jeszcze płynąć, 
ale niewątpliwie nastąpi taka chwila, kiedy siły ją 
opuszczą, głowa opadnie w dół i Aonachtilla zachłyśnie się 
wodą. A potem pierwsza fala zmyje dysk z pancerza. Skazany 
jest więc na zagładę. A ona? Przecież nie pamięta swych 
narodzin. Może więc jednak się nie urodziła? Może jest 
nieśmiertelna?  Skoro więc otrzymała dar nieśmiertelności, 
to również dysk...  
   Nie, musi płynąć, póki starcza sił.
   Ryba! Wielka, tłusta ryba przemknęła po grzbiecie fali 
połyskując złocistą łuską i zniknęła. Zapewne znurkowała w 
głębinę... Pojawiła się znowu. Lekko poruszając płetwą 
grzbietową spogląda mętnymi, czerwonymi oczyma, i co 
najważniejsze, nie ucieka. Zaraz nadpłynie fala i 
Aonachtilla ukrywszy w pancerzu głowę i łapy, spróbuje 
szczęścia.  
   Wypłynęła na grzbiet fali. A tam ukrywszy się w białej 
pianie, wysunęła pazury i ześlizgnęła w dół. Schwyciła rybę 
za grzbiet, wczepiła się... I nie utrzymała. Ryba wyrwała 
się z jej łap i rzuciła w zbawczy mrok głębin. Aonachtilla, 
ogarnięta myśliwskim zapałem nabrała głęboko powietrza...  
   Nagle opamiętała się. Zamarła. Przecież gdy da nurka, 
dysk niewątpliwie utonie. Aonachtilla uspokoiła się i 
obejrzała ostrożnie. Dysk leżał na pancerzu. Był mokry i 
ściekała z niego woda. A jeżeli wszystko na nim zginęło?  
   Nie! Aonachtilla nic na nim nie widziała, ale czuła, jak 
dysk staje się coraz cieplejszy i coraz mocniej przylega do 
pancerza. Tak, omal nie spowodowała zagłady istot, które tam 
mieszkały i niechaj będzie to dla niej nauczką. Od tej pory 
ani na chwilę nie zapomni o nieskończonym mnóstwie słabych 
istot i będzie się starała płynąć jak najostrożniej. Oby 
tylko wystarczyło jej sił.  
   Aonachtilla płynęła więc dalej po bezkresnym morzu. Kiedy 
czuła się zmęczona, rozpościerała szeroko łapy, kładła się 
na wodzie i dawała unosić prądowi. Dokąd? Tego nie 
wiedziała.  Czyż to nie wszystko jedno? W bezkresnym morzu 
utrzymywanie jakiegoś kierunku i tak nie ma sensu. Nie ma na 
nim ani brzegów, ani wysp czy mielizn - nie ma dokąd dążyć.  
   Nie mogła sobie wyobrazić, na czym będzie polegało jej 
ocalenie. Wiedziała, że ani morze, ani niebo, słońce i wiatr 
nie przyniosą jej ulgi. Pomóc jej może tylko dysk. Na nim 
znajduje się mnóstwo istnień, ich wspólna mądrość. Owszem, 
istoty te są jeszcze bezsilne, ale czuła, że dysk podobnie 
jak w pierwszym dniu zaczyna powoli ożywać. Było jej ciężko, 
przed oczyma pływały czarne plamy, łapy chwytały skurcze, 
szyja drętwiała. Ale będzie płynęła dalej! I będzie czekała, 
będzie wierzyła, że ci, którzy żyją na dysku, kiedyś jej 
pomogą.  
   Nagle... Co to? Dysk drgnął? Nie, tylko jej się wydawało.
   Huk! Płomień! Dysk rozprysnął się, pancerz pękł.  
Aonachtilla krzyknęła, przewróciła się na bok i zachłysnęła 
wodą.  
   Kiedy rozwiał się żrący dym, Aonachtilla bezwładnie 
płynęła do góry brzuchem, unoszona prądem. Prąd spychał ją 
na płyciznę, tam gdzie z wody sterczała twarda, brązowo-
zielona trawa, która zawsze była przysmakiem żółwi.  

                             Przełożył Sławomir Kędzierski
