Autor: Adrian Chmielarz
Tytul: Wybór

Z "NF" 9/96

   Tłum zaszemrał z zadowoleniem. Lecki uśmiechnął się 
nieznacznie i na chwilę wstrzymał przemowę. Zaraz jednak, 
nie pozwalając ludziom na chwilkę namysłu, dorzucił:
   - I jeszcze ktoś im powyrzucał wszystkie samogłoski ze 
skrótu!
   Uderzenie było mocne i wulgarne, i choć Polskie 
Zjednoczenie Demokratyczne stosowało wobec nas o wiele 
gorsze metody, to jednak poczułem się nieswojo. Za chwilę to 
uczucie zamieniło się w niepewność, czy aby mój tekst nie 
był jednak za trudny. Na szczęście, rozstawieni tu i ówdzie 
moi ludzie wyszeptali z porozumiewawczymi uśmiechami do 
sąsiadów wyjaśniający komentarz i wkrótce przez halę 
przetoczył się grzmiący śmiech. Odetchnąłem z ulgą i 
chwyciłem podany mi przez gońca kolejny pakiet pytań do 
pretendenta.
   "Kiedy w Polsce będzie dobrze?". Do kosza. "Jak ja mam 
uczciwie żyć, kiedy...". Do kosza. Wszyscy mają fuchy na 
boku, i nikt nie przychodzi na wiece, by chować wzrok przed 
sąsiadem. Przejrzałem szybko kilka następnych pytań i 
stwierdziłem, że chyba czas podrzucić Leckiemu nową porcję 
naszych własnych tekstów. "Co panu daje wiarę w zwycięstwo" 
i tak dalej. Miałem nadzieję, że zapamiętał aktualne wersje 
odpowiedzi.
   Przerwałem na chwilę przegląd i spojrzałem na salę. 
Stłoczeni, spoceni, drżący z emocji ludzie już poczuli, jak 
to dobrze być wspólnotą. Głośno przytakiwali Leckiemu, 
przeklinali, gdy mówił o naszych wrogach, z furią klaskali, 
gdy obiecywał lepsze życie. Wydawali się być gotowi na bój. 
Uznałem, że dla Waldemara Leckiego, niezależnego kandydata 
na prezydenta, Wrocław został zdobyty. Spokojnie wróciłem do 
przeglądania kartek z niezgrabnie napisanymi pytaniami.
   Przedostatnia kartka białego papieru była inna niż 
wszystkie. Autora cechowała wyjątkowa staranność pisma i 
staromodny, aż chciałoby się powiedzieć przekaligrafowany 
krój liter. Na prostokątnej powierzchni widniało świadectwo 
czyjegoś niezwykle silnego charakteru. Z kształtu liter biło 
przekonanie o mocy i skuteczności, jakby notka pisana była 
przez mężczyznę spokojnego, opanowanego, ale przywykłego do 
zawsze korzystnych obrotów spraw. Przesunąłem oczami po 
tekście raz jeszcze. "Dziś porwę twoją żonę. Mam nadzieję, 
że ją uwolnisz, a potem zabijesz wraz ze mną".
   Psychiczni podsyłali pytania średnio trzy razy na każdej 
imprezie. Czasami beznadziejne bazgroły, czasami groźby 
zatrucia całego zoo w razie niespełnienia żądań. Często 
powtarzały się bezpośrednie groźby, ale do rodziny Leckiego 
jeszcze nikt się nie przyczepił. Aż do teraz. I w dodatku w 
tak dziwny sposób. Skrzywiłem usta i wyrzuciłem kartkę do 
kosza. Po chwili wyciągnąłem ją, wygładziłem i schowałem do 
kieszeni. Trzeba będzie rzecz dać do zbadania, być może 
autor należy do tych psychicznych zdecydowanych  na wszystko 
frustratów, czerpiących przyjemność także z cudzego strachu.
   Przesłałem Leckiemu komunikat, aby kończył. Tłum wpadł w 
ekstazę, najlepiej przerwać właśnie teraz. Wrócą do domów 
niedoładowani, pełni niewyzbytej energii. Będą rozmawiać o 
wszystkim, co dziś usłyszeli, niektórym entuzjazm zostanie 
aż do dnia wyborów. Wspaniała robota.

   Ze względów bezpieczeństwa zawsze wracaliśmy do hoteli
osobnymi samochodami. Rozsiadłem się wygodnie na tylnym 
siedzeniu opancerzonego mercedesa. Byłem zmęczony, ale 
zadowolony z efektów kampanii. Od dwóch miesięcy odnosiliśmy 
prawie same sukcesy i Lecki stał się poważnym konkurentem 
dla reszty.
   Poszukiwania odpowiedniego kandydata trwały lata, ale w 
końcu okazało się, że istnieje facet, który na przyjęciach 
skupia uwagę zarówno kobiet, jak i mężczyzn. Przeciętnej 
urody, ale zadbany i z pełnym uzębieniem; wysoki, ale tylko 
lekko powyżej średniej. Najważniejsze jednak, że posiadał 
moc okręcania sobie publiki wokół palca. Oczywiście, jeśli 
plótł bzdury, nikt go nie słuchał, ale gdy się rozkręcał na 
bliższy mu temat, ludzie przyjmowali jego uwagi z dużą dozą 
uznania, wątpliwości spychając na później. Moi psychologowie 
bez dłuższego namysłu zatwierdzili jego kandydaturę.
   Z początku Lecki w ogóle nie mógł się zorientować, o co 
nam chodzi. Proponowaliśmy mu karierę polityczną, za nasze 
pieniądze i z naszą pomocą. Nie mógł zrozumieć, że nikt nie 
chce go wykiwać, i choć układ od początku był jasny - on 
prezydent, my rządzimy - to jednak wciąż dopatrywał się 
drugiego dna. Zrazu odrzucił także nasz program, wyśmiał 
cały jego libertariański rdzeń, nie widząc szans na 
realizację. Musieliśmy zmiękczać go prawie pół roku, zanim 
pojął, że kapitalistyczna pseudoanarchia jest możliwa  i że 
w gruncie rzeczy to jej właśnie potrzebują najszersze grupy. 
Wzięliśmy go na spotkanie z jedną z partii, pokazaliśmy, że 
ludzie akceptują radykalne zmiany. Potem wzięliśmy go na 
inne spotkanie i pokazaliśmy, że ci sami ludzie akceptują 
także radykalne wstrzymanie zmian. Uwierzył, że wszystko 
jest możliwe.
   Do wyborów przygotowywaliśmy się cztery lata. Pieniędzy 
mieliśmy zbyt mało, by kupić prasę i partie, ale 
wystarczająco, by zainwestować w jednego człowieka. Dlatego 
Leckiego strzegli najlepsi ludzie w Polsce, w każdym razie 
najdrożsi. Nie mógł sobie pozwolić nawet na oddychanie 
zimnym powietrzem.
   Wyciągnąłem z kieszeni pomiętą kartkę papieru i kolejny 
raz przeczytałem umieszczoną na niej groźbę. Zwykłe słowa w 
połączeniu ze sposobem ich napisania wciąż niepokoiły, jakby 
jakaś siła wyższa nie chciała, bym choć ten wieczór spędził 
spokojnie i bez stresów. Nagle poczułem, jak moje serce 
zatrzymuje się bez ruchu i jak staje się ciężkie niczym 
kamień. Kto, do diabła, powiedział, że chodzi o żonę 
Leckiego. Położyłem dłoń na ramieniu kierowcy.
   - Stefan, podaj komertel.
   Szofer bez słowa wręczył mi telefon. Wystukałem numer do 
pokoju hotelowego, w którym powinna spać Maria.
   Ale słuchawkę podniósł mężczyzna.
   - Dobrze, że dzwonisz - jego głos był głęboki i szorstki, 
lekko ironiczny. - Ona już zaczyna cierpieć. Pospiesz się.

   Nim zdążyłem zareagować, mężczyzna odłożył słuchawkę. W 
pierwszym odruchu chciałem natychmiast powiadomić ochronę, 
uczyli nas, że w takich przypadkach należy działać szybko i 
zdecydowanie. Dobrze wiedziałem, że najlepszą możliwą 
decyzją jest bezpośredni kontratak, a mimo to zawahałem się. 
Zazwyczaj w sytuacjach krytycznych byłem opanowany jak nikt 
inny, i nawet teraz, choć sprawa dotyczyła kobiety, która 
poświęciła mi wszystko, co miała najcenniejszego, bym tylko 
mógł osiągnąć wyznaczony sobie cel, starałem się myśleć 
logicznie. Przede wszystkim wyglądało na to, że psychiczny w 
jakiś sposób kontrolował to, co robię. Oczywiste, że mógł 
sam dowiedzieć się, gdzie mieszkam i z kim, i o jakiej porze 
wrócę z mityngu. Ale skąd wiedział, że zadzwonię? Normalnie 
nie uprzedzam żony, że zaraz będę, skoro i tak żywią nas 
hotele. Facet oczekiwał mojego telefonu, jakby wiedział, że 
skojarzę, iż kartka mogła być skierowana do mnie. Kolejny 
problem: goniec dostarcza mi pytania za kurtynę. Nikt nie 
wie, że zarysy odpowiedzi są pisane przeze mnie.
   A jeśli Maria ma pistolet przyłożony do głowy i dodatkowo 
facet widzi ruch na korytarzu, to co powstrzyma go przed 
wystrzałem? Szef ochroniarzy tłumaczył mi kiedyś, że jeśli 
szantażują cię mierząc w skroń trzymanego przed sobą 
człowieka i  każą rzucić broń, to jedynym wyjściem jest 
szybki strzał. Jeśli rzucisz broń, jesteś już martwy. Bałem 
się, że psychiczny też może o tym wiedzieć i że zabezpieczył 
się przed taką ewentualnością.
   Wybrałem inny wariant. Wyskoczyłem z mercedesa i 
udałem, że bardzo mi się spieszy. Kazałem ochronie 
zostać na dole. Pędząc po schodach na pierwsze piętro, 
wyciągnąłem z kieszeni minipager. Przed wejściem do swojego 
pokoju schowałem go w głębi dłoni i kciuk przecisnąłem do 
klawisza A, nadającego sygnał zagrożenia śmiercią wraz z 
lokalizacją.
   Wziąłem głęboki oddech, zacisnąłem zęby i otworzyłem 
drzwi. Psychiczny nie krył się. Stał lekko oparty biodrem o 
szafę obok telewizora, potężny, ubrany w dres. Rozejrzałem 
się błyskawicznie, nigdzie nie było widać Marii. Chciałem 
pobiec do drugiego pokoju, ale powstrzymał mnie spokojny 
głos.
   - Nie rób niczego sam, bo w swojej głupocie zginiecie 
przed czasem.
   Obejrzałem się na niego już spod drzwi sypialni, 
pokazywał mi mały, czarny prostokąt.
   - To nadajnik. Twoja żona ma mikroładunki za uszami. Nie 
rób głupstw.
   Zatrzymałem się i nim zdążyłem cokolwiek powiedzieć, 
dodał:
   - Odłóż pagera na stół.
   Zamarłem. Wiedział o mojej jedynej drodze kontaktowej ze 
światem. Jeżeli były przecieki z ochrony, to użycie pagera i 
tak mijało się z celem. Ale jeśli po prostu coś podejrzewał 
i blefował... Nie mogłem jednak stać z jedną dłonią 
zaciśniętą. Musiałem coś zrobić. Posłuchałem rozumu i 
nacisnąłem przycisk, po czym rzuciłem pager na stół.
   Psychiczny wyjął z niego baterię i odrzucił plastyk w
kąt. Przy drzwiach wejściowych pochylił się i 
podniósł z podłogi mały przedmiot.
   - Technika kontra jeszcze lepsza technika. Niepotrzebnie 
naciskałeś alarm, to małe coś zakłóca sygnał lepiej niż 
sobie możesz wyobrazić. Ale na razie nie zawodzisz mnie.
   Schował przedmiot do kieszeni.
   - Chyba czas na show, nieprawdaż? Możesz zobaczyć żonę. - 
Kurtuazyjnym gestem wskazał wejście do sypialni.
   Wciąż milcząc ruszyłem we wskazanym kierunku. 
Przygotowany byłem na najgorsze i miałem rację.
   Marię przywiązano do rogów łóżka czterema długimi, 
skórzanymi pasami. Usta miała zakneblowane. Była naga, a z 
kącika ust płynęła jej krew. Tym razem nie zapanowałem nad 
sobą. Rzuciłem się w stronę skurwysyna, ale ten posłał mi 
groźne spojrzenie i błyskawicznie podniósł nadajnik do góry. 
Nie musiał nic mówić, zatrzymałem się. Wolną ręką uderzył 
mnie w brzuch na tyle mocno, że poleciałem metr do tyłu. 
Wciąż trzymając nadajnik wysoko, podszedł do wezgłowia łóżka 
i wskazał na niebieski kabel zaplątany wśród włosów Marii.
   - Mogę odciąć jej głowę lepiej niż kat. - Jego głos był 
wciąż spokojny i wciąż lekko ironiczny. - Po raz ostatni cię 
ostrzegam. Nie rób niczego na własną rękę.
   Żołądek piekł mnie, z trudem łapałem oddech, ale 
trzymałem dłonie wzdłuż ciała. Nie spuściłem wzroku i 
patrzyłem mężczyźnie prosto w oczy.
   - Czego chcesz?
   - Nareszcie. Nazywaj mnie Wadim. Za chwilę dowiesz się 
reszty, ale przedtem załóż to - wskazał ręką za moje plecy.
   Obróciłem się. W ścianę wbito dwa łańcuchy zakończone 
metalowymi obręczami. Kilka godzin temu niczego w tym 
miejscu nie było. Jeśli w tej sprawie oprócz ochrony 
współpracuje jeszcze z psychicznym dyrekcja hotelu, to moje 
szanse na uratowanie czegokolwiek są minimalne. Podszedłem i 
chwyciłem za jedną z obręczy. Była wykonana z ciężkiego 
żelaza. Z udanym niedowierzaniem spojrzałem na niego.
   - Właśnie to. Wsadź prawą rękę i zatrzaśnij. Przy lewej 
sam ci pomogę - powiedział Wadim i ostrzegawczo potrząsnął 
nadajnikiem. Teraz musiałem grać, jak chciał. Skoro raz 
przekroczyłem granicę, nie było sensu bawić się w bohatera. 
Chociaż, skoro zadał sobie tyle trudu, to może 
zrytualizowany gwałt czy też mord nie są jego jedynym celem. 
Umieściłem obręcz na nadgarstku i zatrzasnąłem zamek. 
Łańcuch był krótki, rękę musiałem trzymać nad głową. 
Wsunąłem lewą dłoń w drugą obręcz. Błyskawicznie uderzył w 
nią otwartą dłonią. Zamknęła się z głośnym trzaskiem. 
Psychiczny poklepał mnie po policzku.
   - Dobry chłopiec. A teraz w nagrodę niespodzianka.
   Podszedł do Marii i wyciągnął z jej włosów niebieski 
drucik. Na jego końcach nic nie było. Uśmiechnął się i 
rzucił drut w kąt pokoju, razem z fałszywym nadajnikiem. 
Wsadził obie ręce do kieszeni i patrzył na mnie przez kilka 
sekund. Ramiona zaczynały mi drętwieć.
   - Czas odsłonić karty. Czeka nas długi pojedynek, choć, 
jak widać, jesteś bez szans. Twoja żona zginie tak czy 
inaczej, ale czy ty przeżyjesz, to zupełnie inna kwestia. 
Zacznijmy od tego.
   Przerwał i podszedł do nocnego stolika. Nie zauważyłem 
tego wcześniej, leżała na nim niewielka kamera, z obiektywem 
wycelowanym w moją stronę. Wadim pochylił się, spojrzał w 
wizjer i nacisnął jeden z klawiszy. Zapaliła się czerwona 
dioda sygnalizująca nagrywanie.
   - Kamera uwieczni te wspaniałe chwile twojej skruchy. Być 
może, trochę będziemy musieli pomontować... - zawiesił głos, 
zapewne po to, bym zwrócił uwagę na liczbę mnogą. - Ale mam 
nadzieję, że będziesz współpracował. Otóż, mój drogi, kamera 
nie tylko nagrywa, ale i jednocześnie pokazuje twoje oblicze 
pewnym ludziom z pewnej partii. Za chwilę wyjaśnię ci po co, 
przedtem udowodnię, że tym razem nie kłamię.
   Wyszedł do drugiego pokoju. Usłyszałem, jak włącza 
telewizor. Spojrzałem na Marię.
   - Wszystko będzie dobrze - powiedziałem. To chyba 
najgłupsze słowa, jakie kiedykolwiek wypowiedziałem, a 
jednak w oczach Marii odbiła się nadzieja. Podniosła głowę, 
po policzkach spływały jej łzy. Nie płakała teraz; znałem ją 
zbyt dobrze; były to łzy wściekłości, nie rozpaczy. Chciałem 
coś dodać, ale Wadim powrócił.
   - Telewizor odbiera teraz to samo pasmo, na jakim nadaje 
kamera. Powiedz głośno jedno zdanie.
   - Dlaczego to ro... - przerwałem, bo pokój wypełnił się 
jazgotem. Wadim skrzywił się, spojrzał przez uchylone drzwi 
w kierunku telewizora.
   - Za głośno ustawiony i sprzęga. Ale widzisz, że kamera 
to też nadajnik.
   Wyszedł raz jeszcze. Spojrzałem na Marię, miała zamknięte 
oczy, jakby przerażające wydarzenia zmęczyły ją na tyle, że 
mogła zasnąć. Ale nie spała.  
   - A teraz do rzeczy - ton głosu psychicznego stał się 
zimny i jeszcze bardziej nieprzyjemny. - Chcemy, byś 
opowiedział światu, jak spreparowaliście Waldemara Leckiego, 
jak wzmacnialiście jego moce psychotroniką i dlaczego jest w 
waszych rękach tylko marionetką.
   Skuty i przerażony, zmusiłem się jednak do wzruszenia 
ramionami.
   - Co za bzdury. Co to jest psychotronika?
   Wadim przymrużył oczy.
   - Mógłbym cię po prostu skatować, ale lepiej, aby twoja 
buzia ładnie wyglądała w telewizji. Mógłbym użyć twojej 
żony, ale wtedy wciąż nie będziesz wiedział, dlaczego dzieje 
się to, co się dzieje. Więc najpierw coś ci powiem. Popraw 
mnie, kiedy się pomylę. Kilkadziesiąt lat temu twój ojciec 
został zamordowany w czasie rozruchów. Żeby było śmieszniej, 
miał w dupie "Solidarność", po prostu wracał do domu. Ale 
zarobił przypadkową kulkę. Miałeś wtedy dziewięć lat.
   Rozejrzał się, zamknął drzwi do sypialni. Nerwowy odruch?
   - Ale twoja matka wmówiła ci, że tata walczył o wolną 
Polskę. Wolność rozumiała jako prawo do opieprzania partii. 
Nie przychodziło jej do głowy, że można na przykład nie 
płacić podatków. Pewnie nie wiedziała, że w ogóle jakieś 
płaci. W każdym razie wychowano cię w bogoojczyźnianym, 
patriotycznym duchu. Za tatusia, który poległ. Wzruszające. 
Ale podziałało. Czy to nie nacisk matki spowodował, że 
zacząłeś wyróżniać się w szkole? Ambicja sprostania 
rodzinnej legendzie? Zaliczałeś wszystko jak burza, 
jednocześnie spiskując w gronie głupszych kolegów. 
Przekraczałeś, niestety, ich możliwość percepcji. 
Przekraczasz je w kontaktach praktycznie z każdym. Dlatego 
nie wygrałeś w ostatnich wyborach.
   Tu trafił, cóż mogłem mu odpowiedzieć.
   - I wtedy wpadłeś na pomysł połączenia twojego intelektu 
i wiary z jakimś złotoustym. Och, wiem, ty cały czas mówisz: 
my to, my tamto... Wiemy, że nikt z twojego ruchu nie jest w 
stanie ci dorównać. Markowski? Kuraś? Im tylko się wydaje, 
że rozumieją twoje idee. Jak na razie wszystko to ci się 
podoba?
   - Beletrystyka - odpowiedziałem tym razem bez namysłu. - 
Na stronę reportaży.
   Wadim uśmiechnął się.
   - Racja. Ale widzisz, że znamy motywacje. A teraz fakty. 
Kompromitujące fakty. PZD od dawna rządzi Polską i takich 
jak ty niszczy w zarodku. Dlatego tu jestem. Przebraliście 
miarkę kontaktując się z wojskiem... - zawiesił głos.
   Teraz znowu nie odpowiedziałem. Nie mogłem.
   - Ale po kolei. Można was, można ciebie, wykończyć samymi 
tylko faktami. Po pierwsze, mamy dowody na to, że Leckiego 
podrasowaliście psychotroniką. Są zdjęcia z Moskwy i 
Warszawy. Po drugie, wiemy, że umieszczacie na salach ludzi, 
którzy swoim umysłem budują nastrój. Mamy personalia. Po 
trzecie, mamy nakręcony na wideo cały system twoich 
odpowiedzi na pytania do Leckiego. Tylko tymi trzema 
rzeczami moglibyśmy was zniszczyć. Ale PZD boi się ciebie. 
Autentycznie. Kilku naszych mózgowców wymyśliło, że mógłbyś 
obalić nasze zarzuty. W końcu kto wierzy PZD. Dlatego 
zaczęliśmy powolną wymianę twoich kadr. Już niedługo 
zacząłbyś się dziwić, dlaczego ludzie na wiecach nie reagują 
już tak spontanicznie...
   Przerwał i spojrzał na zegar kamery. Zamyślił się na 
chwilę, jakby coś obliczał, po czym obrócił się w moją 
stronę.
   - Ale nagle w sprawę wkroczyło wojsko. Jutro o siódmej 
rano masz spotkanie z pułkownikiem Mazurskim. Będziecie 
rozmawiać o ewentualnym poparciu zamachu stanu, kiedy PZD 
sfałszuje wybory. Najwyraźniej wojsku zachciało się 
autonomii. A ty im ją proponujesz. Generalicja ma wszystko w 
dupie, ale niektórzy z niższych rangą nabrali ostatnio 
patriotycznych ciągot.
   Przestałem go słuchać. Byłem oszołomiony liczbą  
posiadanych przezeń informacji. Przypuszczałem oczywiście, 
że jesteśmy poddani inwigilacji, ale rewelacje Wadima 
przekraczały wszystkie granice. Byliśmy odkryci jak cel na 
pustyni. Najgorsze, że wiedział o spotkaniu z wojskiem. 
Przedtem wiara w zwycięstwo była sprawą nadziei, kiedy 
jednak wyżsi oficerowie dali do zrozumienia tajnymi 
kanałami, że są zainteresowani rozmowami o wspólnej 
przyszłości... Tak, dopiero wtedy uwierzyłem naprawdę, że 
cel jest już blisko. Zacisnąłem zęby i spojrzałem Wadimowi 
prosto w oczy.
   - ...można. Więc oto jestem, a ty ładnie, do kamery, 
udowodnisz swoim wyborcom, że nie jesteś wart ich głosów. My 
to uzupełnimy materiałem filmowym, którego autentyczność 
potwierdzą naukowcy z jakiegoś neutralnego państwa. Co ty na 
to?
   Zastanawiałem się tylko chwilę.
   - Co miałbym powiedzieć?
   - Straciłeś głowę? Niedobrze. Czy ja mówiłem coś o 
gadaniu? Wyobrażasz sobie, że wystarczy wydukać "ludzie, 
jestem sukinsyn" i po krzyku? Kogo miałoby to przekonać? O, 
nie... Odegrasz najlepszą rolę w swoim życiu. Chcę, abyś 
onanizował się przed kamerą.
   Popatrzyłem z niedowierzaniem. Żądał totalnej 
kompromitacji. Dopiero po kilkunastu sekundach udało mi się 
wydusić:
   - Ale... Na miłość boską, człowieku, ja...
   - To nie wszystko. Musisz robić to naturalnie, bez 
skrępowania. Musisz mówić świństwa do kamery. Że ci dobrze i 
tak dalej. Jakbyś dedykował to nagranie żonie. Wszystko 
będzie wyglądać, jakby zostało nakręcone tylko przez ciebie 
i tylko z twojej woli.
   Rozumiałem jego zalecenia aż za dobrze. Kaseta 
rozpowszechniona po kraju musiałaby mnie zniszczyć. Żadnych 
szans, by Kościół patrzył na mnie dłużej życzliwym okiem. 
Lecki sam nie dałby rady. PZD rozwaliłoby nas w ciągu 
tygodnia.
   Wadim uśmiechnął się szeroko.
   - Być może, dodamy też seansik z twoją związaną żoną. 
Zależy, jak wypadniesz w pierwszym odcinku.
   - Nie ma mowy - pokręciłem głową. Ręce miałem już całkiem 
zdrętwiałe. - Odmawiam.
   - Więc nie rozumiesz, że nie masz wyboru.
   Stanął za głową żony. Z kieszeni bluzy wyciągnął brzytwę. 
Otworzył ją i popatrzył w dół.
   - Chyba jednak twoja żona nie wystąpi w tym filmie.
   Zanim zdążyłem krzyknąć, przeciął jej policzek. Brzytwa 
zagłębiła się do połowy swojej długości. Krew bluznęła na 
prześcieradło. Oszalałem. Zacząłem krzyczeć, by przestał. 
Ale on skończył dopiero wtedy, gdy dotarł do kości 
policzkowej. Maria wiła się w niemym bólu. Wadim zostawił 
brzytwę w jej policzku i patrzył, jak płacząc błagam o 
litość.
   - Masz pięć minut na uspokojenie. Potem zaczynamy kręcić.
   Wyłączył kamerę, ale nie wyszedł z pokoju.
   Maria nie przestawała szarpać się i krwawić.
   - Możesz odezwać się dopiero za pięć minut - uprzedził 
moją prośbę. - Patrz albo zamknij oczy. Ale jeśli się 
odezwiesz, zmusisz mnie do następnych okaleczeń.

   Zwiesiłem głowę i zacisnąłem powieki. Czułem na języku 
smak pogryzionych warg. Starałem się uspokoić, ale przed 
oczami miałem jeden obraz. Co ma począć człowiek, który wie, 
że za sekundę musi umrzeć, ale nie akceptuje tego faktu? 
Taki człowiek przestaje się bać dopiero wtedy, gdy 
zaakceptuje swój los. Gdy zrozumie, że z tej akurat ścieżki 
przeznaczenia nie można uciec.
   Przeżyłem w życiu wiele cierpień i upokorzeń, jak 
większość mojego pokolenia. Ale nigdy się z nimi nie 
pogodziłem. Kiedy miałem 7 lat, powiedziałem matce, że 
zostanę prezydentem. Kiedy dzień później kilku chłopaków z 
klasy stłukło mnie w kiblu, moje postanowienie się nie 
zmieniło. Wiedziałem, że fizycznie nie jestem w stanie ich 
pokonać. Rok później z przyjemnością patrzyłem na ich 
twarze, gdy najtwardsi z nich zabiegali o moje względy.
   Jako jedyny ze swojego miasta dobrowolnie wstąpiłem do 
armii. Nie chcieli mnie zrazu przyjąć, jako wariata. 
Oczywiście, nie przejmowałem się służbą, ale obserwowałem, 
jak działają wojskowe struktury. Na cztery lata odizolowałem 
się od świata zewnętrznego czytając wszystkie klasyczne 
książki polityczne i historyczne. Dziesięć lat poświęciłem 
na tworzenie podwalin swojego majątku. 14 miesięcy byłem w 
podróży dookoła świata. Trzy lata szukałem zdolnych ludzi 
interesujących się najnowszymi odkryciami psychologii. 
Chłonąłem informacje jak gąbka, przygotowując się do swojej 
roli.
   Nawet kiedy przegrałem wybory, nie zrezygnowałem z walki.
   Nie chciałem zrezygnować i teraz.
   Marię poznałem w najgorszy możliwy sposób. Poderwałem ją 
na jednym z przyjęć parę ładnych lat temu. Zwracała uwagę 
inteligencja w jej oczach. Wiedziałem z doświadczenia, że 
takie wrażenie potrafi sprawić wiele kobiet, ale tym razem 
moje nadzieje okazały się spełnione. Była chyba jedyną 
kobietą na balu, która mnie nie znała, i jedyną, która nie 
zmieniła wyrazu twarzy, gdy się dowiedziała, kim jestem. 
Rozmawialiśmy pięć godzin, podczas których zdążyła odmówić 
tańca tuzinowi facetów.
   Kiedy zbliżyliśmy się, kiedy poznałem już mowę jej ciała, 
nie mogłem uwierzyć, że może istnieć ktoś tak cudowny jak 
ona. Uważałam to za pomyłkę. Przyjaciel opowiadał mi 
historię z wizyty w Szwecji. Szwed podjechał po niego na 
dworzec samochodem. Na tylnym miejscu siedziała kobieta. 
Szwedzki znajomy zdążył się niedawno ożenić. Kobieta była 
przepiękna aż do bólu i mój przyjaciel był zaskoczony. Kiedy 
wyszli z samochodu, zobaczył prawą stronę jej twarzy. Była 
strasznie zdeformowana. Szwed wyjaśnił potem, że po kilku 
miesiących od poznania swojej przyszłej żony wciąż nie mógł 
uwierzyć, że ona chce być właśnie z nim, mogąc mieć każdego 
innego. Gdy w końcu pewnego wieczora wyjawił, jak bardzo się 
boi ją stracić, bez słowa podeszła do kominka i przytknęła 
sobie do policzka jedną z płonących żagwi.
   Ja także zawsze się bałem, że Maria znajdzie sobie kogoś 
lepszego.
   A ona wspierała mnie całą swoją mocą, czasami nawet nie 
wiedząc, czemu służą moje nocne dyskusje, wertowanie stosów 
papierów czy wielogodzinne rozmowy przez telefon. Ale zawsze 
dawałem jej do zrozumienia, że na pierwszym miejscu jest 
tylko ona.
   Był tylko jeden raz, kiedy w to zwątpiła. Poszliśmy 
odwiedzić grób mojego ojca. Obok spoczywał nieznany mi 
człowiek, na którego skromnym, ubitym tylko z ziemi grobie 
odkąd pamiętam nikt nie postawił nawet świeczki. Napis na 
tabliczce był prawie niewidoczny, a służba cmentarza tylko 
odgarniała opadające liście. To był zimny, jesienny dzień i 
kiedy zamyśliłem się nad tym, co chciałbym powiedzieć 
swojemu ojcu, przypadkowo spojrzałem na ów grób. Nagle 
zrobiło mi się nieswojo, że można o kimś tak nie pamiętać. 
Postanowiłem solennie, że zajmę się tym.
   Minęło kilka lat, wciąż pamiętałem o przyrzeczeniu i 
wciąż nie miałem czasu go zrealizować. Któregoś dnia 
mieliśmy pójść z Marią na wystawę jej prac, a ja bez słowa 
wsiadłem w samochód i pojechałem na cmentarz. Grób był cały 
przykryty śniegiem, a tabliczka nieco się przekrzywiła. Nie 
miałem żadnych narzędzi, więc zdarłem swoje rękawiczki 
wyrywając ze zmarzniętej ziemi pędy chwastów. W pustym 
słoiku przyniosłem trochę wody i tarłem przez kilka minut 
tabliczkę, aż ukazał się napis: Andrzej Dobrowolski, 
żołnierz AK, ur. 1 lipca 1914, zastrzelony przez hitlerowców 
12 czerwca 1944".
   Po przegranej walce wyborczej zainteresowałem się nowymi 
osiągnięciami w dziedzinie psychologii. I to nie tylko tej 
głównego nurtu. Na spotkaniach z Leckim ustawiałem wśród 
tłumu ludzi o specjalnych zdolnościach psychicznych, a 
podczas telewizyjnych dyskusji przedstawiciel naszego sztabu 
wyborczego zakłócał tok myślenia przeciwników. Stosowaliśmy 
kilka mniejszych sztuczek, jak słowa-klucze w artykułach 
prasowych, czy odpowiednie dźwięki w reklamach. Samemu nigdy 
nie udało mi się niczego w tej dziedzinie dokonać, chociaż 
niektórzy z moich współpracowników twierdzili, że to kwestia 
czasu.
   Kiedy opowiadałem Marii o swoim pobycie na cmentarzu, 
nawet nie było mi przykro, że ją zawiodłem nie 
uczestnicząc w pokazie. W jej oczach zobaczyłem wtedy 
niepewność i zrozumienie, że być może jest moją największą 
miłością, ale być może nie miłość jest dla mnie 
najważniejsza.
   Trzymaliśmy się teorii, że istnieje coś takiego jak 
świadomość tłumu. Uznaliśmy, że karmi się ona umysłami
najlepszych jednostek, skrajnymi emocjami i pamięcią 
pokoleniową. Po pierwszych badaniach, które udowodniły, że 
gdy szczury w Warszawie przechodzą labirynt w 30 sekund, to 
później zupełnie inne szczury w Londynie przechodzą go w 29 
sekund, a szczury w Nowym Jorku wypełniają zadanie w 26 
sekund.
   Pamięć zbiorowa.
   Andrzej Dobrowolski, jeden z tysięcy ludzi, którzy 
poświęcili młode życie w imię wolnej Ojczyzny. Szkielet 
spoczywający w zapomnianym grobie.
   Dziewczyna mówiąca w prasowym wywiadzie, że nic ją nie 
obchodzi, iż kiedyś zabili jakiegoś górnika. Ona chce mieć 
nowe ciuchy.
   Maria, piękna kobieta, która po nocach przepisuje 
przygotowane przeze mnie teksty przemówień.
   Widziałem setki obrazów. Ludzi, którzy portfele 
zamieniali na karabiny.
   Zobaczyłem też siebie, człowieka, który chciał uczynić 
świat lepszym, a miesiącami nie było go stać, by oddać hołd 
żołnierzowi spoczywającemu w zapomnianym grobie.

   Otworzyłem oczy. Coś we mnie narastało, coś trudnego do 
nazwania, ale bardzo silnego. Spojrzałem na Wadima i 
powtórzyłem.
   - Odmawiam.
   Przez kilka sekund nie dał po sobie nic poznać, po czym 
uśmiechnął się słabo. Bez słowa podszedł do Marii i 
delikatnie wyciągnął brzytwę z jej twarzy. Rozciął knebel. 
Maria cicho jęczała z bólu. Wadim westchnął i po chwili 
przytknął ostrze do lewego oka Marii. Naciskał wolno, ale 
nieubłaganie. Tym razem miałem usłyszeć jej ból. Krzyk 
wdarł się we mnie jak sztylet.
   Musiałem zamknąć oczy. Wiedziałem, że to był krzyk kobiet 
gwałconych w parkach, w miastach, gdzie policjanci sprzedają 
kradzione samochody.
   Był to krzyk kobiety mordowanej przez chłopca zwolnionego 
z poprawczaka.
   Nie otwierałem oczu, ale wiedziałem, że Maria nie ma już 
wszystkich palców.
   Była to dłoń więźnia leninowskich łagrów.
   Maria zaczęła łkać moje imię.
   Tak jak torturowani księża prosili Boga o pomoc.
   - Widzę, że zamykasz oczy, przyjacielu. Czyżbyś chciał 
całą historię poznać z mojej relacji? - to już nie był 
normalny głos Wadima, to był syk wściekłego węża. - A może 
po prostu brzydzisz się swojej żony z poszerzonym łonem?
   To był poród na brudnej sali w państwowym szpitalu, wśród 
obojętnych pielęgniarek i pijanych lekarzy.
   Maria przestała krzyczeć. Musiała zemdleć. Podniosłem 
głowę i zobaczyłem, jak Wadim przytyka zapalniczkę do jej 
włosów.
   Tak płonęły butelki z benzyną na polskich czołgach w 
polskich fabrykach.
   Całe łóżko było czerwone od krwi Marii.
   Była to krew mojego ojca.
   Milczałem.
   Patrzyłem na Wadima.
   Po chwili poczuł na sobie mój wzrok.
   Patrzyłem spokojnie.
   Ale nie wytrzymał długo.
   Chwycił kamerę i cisnął nią o ścianę. Plastyk rozprysł 
się jak szkło.
   - Ty skurwysynu! - krzyczał Wadim. - Ty skurwysynu!... 
Teraz to już tylko ty i ja! Sami! Pierdolę zlecenie. To mnie 
poprosisz o łaskę!
   Rzucił się w moją stronę. Teraz już wiedziałem, kim mnie 
uczynił. Jego ruchy stawały się coraz powolniejsze, jakby 
film, w którym grał swoją podłą rolę zwalniał, jakby 
powietrze wokół niego stało się gęste jak woda. Przeniknąłem 
nadgarstkami przez metalowe obręcze obejmujące moje dłonie. 
Kiedy Wadim całkiem znieruchomiał, przymierzyłem palce do 
jego szyi. Uwolniłem czas. Pozwoliłem mu spojrzeć na mnie, 
zdziwić się i zrozumieć, że życie potrwa tylko kilka 
beznadziejnych sekund. Nie krzyczał, kiedy przetrąciłem mu 
kark. Upadł bezwładnie, jakby nagle zasnął.
   Podszedłem do Marii. Nie mogła mnie widzieć, to ja 
patrzyłem na nią. Dotknąłem zwęglonej skóry i spopielałych 
włosów. Do oczu napłynęły mi łzy. Mimo że decyzję podjąłem 
już dawno, wahałem się i płakałem. Jej ciało było już tylko 
jedną wielką raną. Nigdy nie pogodziłaby się z takim życiem. 
Wciąż nie odzyskiwała przytomności, kiedy zatrzymałem trzepot 
jej serca.
   Na korytarzu czekało dziesięciu mężczyzn. Wszyscy w 
wojskowych mundurach.
   - To było konieczne - powiedział najstarszy rangą. - Nie 
byliśmy pewni, czy jest pan godny przywództwa. Test musiał 
być wiarygodny.
   Spojrzałem na niego przez łzy.
   - A to, kim się stałem?
   - Był pan taki cały czas. Każdy z nas jest. Tylko nie 
wszyscy utrzymują nadzieję. Ale pan ma moc większą niż my 
wszyscy. Sami jednak mało o tym wiemy. Ale pułkownik 
Mazur...
   Powstrzymałem go uniesieniem dłoni. Wiedziałem, w kogo 
przed chwilą zmienił się Wadim, kto wyszedł za mną i kto 
stoi teraz za moimi plecami. Obróciłem się powoli.

   Teraz, po wyborach, używamy władzy absolutnej do demontażu 
władzy absolutnej. Rano z radością daję Leckiemu do 
podpisania kolejną anulację idiotycznej ustawy. Wieczorem 
kładę się sam, w za dużym łóżku, i leżę w półmroku 
rozjaśnionym tylko słabym światłem nocnej lampki. Obok niej 
stoi zdjęcie Marii. Nigdy go nie schowałem ani nigdy nie 
obróciłem do ściany. Ale nie mogę patrzeć w jej oczy dłużej 
jak tylko chwilę.
   Zapłaciłem za waszą wolność wysoką cenę.
                                         Adrian Chmielarz

                      ADRIAN CHMIELARZ
   Urodzony 9.04.1971 w Lubinie. Kończy Politechnikę 
Wrocławską, Wydział Informatyki i Zarządzania. Szef firmy 
METROPOLIS tworzącej gry komputerowe. Aktywny jako fan od 
pierwszego POLCONU '85 w Błażejewku, dokąd jako małolata 
puściła go mama, sama wielka miłośniczka gatunku. Inspiracją 
dla debiutanckiego opowiadania Adriana, "Wybór", była 
wypowiedź Feliksa W. Kresa na Nordconie '94: Stary, bardzo 
przepraszam, ale jak ktoś przyciśnie lufę pistoletu do głowy 
mojej żony i powie, żebym nacisnął guzik odpalający rakiety 
atomowe, to możecie się wszyscy pożegnać z tym światem.
                                                      (mp)
