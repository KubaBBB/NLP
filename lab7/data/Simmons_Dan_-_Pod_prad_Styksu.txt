Autor: Dan Simmons
Tytul: Pod prąd Styksu

Z "NF" 7/94


(The River Styx Runs Upstream)

To co kochasz pozostanie reszta jest prochem
To co kochasz najbardziej nie będzie ci odebrane
To co kochasz najbardziej jest twoim dziedzictwem prawdziwym...

Ezra Pound
Canto LXXXI

   Bardzo kochałem mamę. Po pogrzebie, po opuszczeniu trumny 
do grobu, cała rodzina pojechała do domu i czekała na jej 
powrót.
   Miałem wtedy dopiero osiem lat i niewiele sobie 
przypominam z całej ceremonii. Pamiętam o wiele za ciasny 
kołnierzyk koszuli z zeszłego roku i krawat niby pętlę na 
szyi. Pamiętam, że czerwcowy dzień był zbyt piękny na to 
smutne zgromadzenie.  Pamiętam wujka Willa, który pił od 
samego rana, i butelkę Jacka Danielsa, którą wyjął w drodze 
do domu. Pamiętam twarz ojca.  
   Popołudnie ciągnęło się długo. W rodzinnym zebraniu nie 
odgrywałem żadnej roli i dorośli nie zwracali na mnie uwagi. 
Kręciłem się po pokoju ze szklanką ciepłej oranżady, aż 
wreszcie zdołałem wymknąć się na podwórze. Nawet dobrze 
znany teren zabaw i odosobnienia został obrócony w ruinę 
przez widok bladych, tłustych twarzy spoglądających z okien 
sąsiada. Liczyli, że coś zobaczą. Miałem ochotę krzyczeć na 
nich i rzucać kamieniami. Zamiast tego usiadłem na starej 
oponie traktora, która służyła za piaskownicę. Bardzo powoli 
wylałem oranżadę na piasek i obserwowałem, jak rozszerza się 
czerwona plama, tworząc niewielkie zagłębienie.  
   Teraz właśnie ją odkopują.
   Podbiegłem do huśtawki i zacząłem wściekle odpychać się 
nogami od nagiej ziemi. Zardzewiała konstrukcja skrzypiała, 
a jeden wspornik wyrwał się z gruntu.  
   Nie, głuptasie. To już zrobili. Teraz podłączają ją do 
wielkich maszyn. Ciekawe, czy z powrotem wpompują do niej 
krew.  
   Myślałem o wiszących butelkach. Wspomniałem tłuste, 
czerwone kleszcze, które latem przyczepiały się do skóry 
naszego psa. Rozzłoszczony, huśtałem się coraz wyżej i 
odpychałem od ziemi nawet wtedy, gdy wyżej już się nie dało.  
   Czy najpierw poruszy palcami? A może na początku otworzy 
oczy jak sowa, kiedy się budzi?
   Dotarłem do najwyższego punktu łuku i skoczyłem. Przez 
sekundę pozbawiony ciężaru zawisłem nad ziemią nieważki jak 
Superman, jak duch ulatujący z ciała. Później pochwyciła 
mnie grawitacja i wylądowałem ciężko na rękach i kolanach.  
Podrapałem dłonie, a na kolanie miałem plamę od trawy.  Mama 
by się gniewała.  
   Teraz prowadzą ją dookoła. Może ją ubierają, jak te 
manekiny na wystawie sklepu pana Feldmana.
   Na podwórze wyszedł mój brat, Simon. Chociaż był tylko o 
dwa lata starszy, tamtego dnia wydawał mi się dorosły.  I 
stary. Jasne włosy, podcinane tak samo niedawno jak moje, w 
nieporządnych kosmykach opadały na blade czoło. W oczach 
miał zmęczenie. Simon prawie nigdy na mnie nie wrzeszczał.  
Ale tamtego dnia wrzasnął.  
   - Chodź do domu. Już prawie pora.
   Wróciłem za nim tylnymi drzwiami. Większość krewnych już 
wyszła, ale z salonu słyszeliśmy wujka Willa. Krzyczał.  
Przystanęliśmy w korytarzu, żeby posłuchać.  
   - Na miłość boską, Les, masz jeszcze czas. Nie wolno 
ci tego zrobić.
   - To już zostało zrobione.
   - Pomyśl o... Jezu Chryste... o dzieciach.
   Słyszeliśmy bełkotliwe głosy i wiedzieliśmy, że wuj 
Will pił jeszcze więcej. Simon przyłożył palec do warg. 
Panowała cisza.
   - Les, weź pod uwagę stronę finansową. Jak to... ile...  
to dwadzieścia pięć procent wszystkiego, co masz. Na ile 
lat, Les? Pomyśl o chłopcach. Jak to wpłynie...  
   - To się stało, Will.
   Nigdy nie słyszeliśmy, by ojciec mówił takim tonem.  Nie 
był przekonujący, jak wtedy, kiedy z wujkiem Willem 
dyskutowali o polityce. Nie był smutny, jak wtedy, kiedy 
rozmawiał ze mną i Simonem, gdy pierwszy raz przywiózł mamę 
ze szpitala. Był... ostateczny.  
   Rozmowa się skończyła. Wujek Will zaczął krzyczeć. Nawet 
cisza była gniewna. Poszliśmy do kuchni, żeby wziąć sobie 
colę. Kiedy wróciliśmy na korytarz, wujek Will niemal nas 
przewrócił pędząc do drzwi. Zatrzasnął je za sobą. Nigdy 
więcej nie przekroczył progu naszego domu.  
   Przywieźli mamę zaraz po zmroku. Simon i ja wyglądaliśmy 
przez szybę przy drzwiach i czuliśmy, że sąsiedzi też 
patrzą.  W domu została tylko ciocia Helen i kilkoro 
najbliższych krewnych. Widziałem, że tato był zdziwiony, 
kiedy zobaczył samochód. Nie wiem, czego się spodziewał - 
może długiego karawanu, jak ten, który rano zabrał mamę na 
cmentarz.  
   Przyjechali żółtą toyotą. Oprócz mamy w samochodzie było 
czterech mężczyzn. Zamiast ciemnych garniturów, podobnych do 
tego, jaki nosił tato, mieli jasne, kolorowe koszule z 
krótkimi rękawami. Jeden z mężczyzn wysiadł i podał mamie 
dłoń.  
   Chciałem wybiec jej na spotkanie, ale Simon chwycił mnie 
za rękę. Staliśmy pod ścianą w korytarzu, a tato i inni 
dorośli otworzyli drzwi.  
   Przeszli chodnikiem w blasku ogrodowej lampy gazowej.  
Mama szła między dwoma mężczyznami, ale nie podtrzymywali 
jej, tylko kierowali nią delikatnie. Miała na sobie 
jasnoniebieską sukienkę, którą kupiła u Scotta tuż przed 
chorobą. Myślałem, że będzie woskowoblada - jak wtedy, gdy 
zajrzałem przez szparę w drzwiach sypialni, zanim ludzie z 
przedsiębiorstwa pogrzebowego przyjechali zabrać jej ciało - 
ale cerę miała zdrową i rumianą, jak od słońca.  
   Kiedy stanęli w progu, zauważyłem, że jest mocno 
umalowana. Mama nigdy się nie malowała. Dwaj mężczyźni też 
mieli uróżowane policzki. I wszyscy troje tak samo się 
uśmiechali.  
   Gdy weszli, wszyscy chyba cofnęli się o krok - oprócz 
taty. Chwycił mamę za ramiona, przyglądał jej się długo, 
potem ucałował w policzek. Nie sądzę, by ona też go 
pocałowała, a jej uśmiech wcale się nie zmienił. Łzy 
spływały ojcu po twarzy. Byłem zakłopotany.  
   Rezurekcjoniści coś mówili, a tato i ciocia Helen kiwali 
głowami. Mama po prostu stała z tym samym lekkim uśmiechem, 
i patrzyła uprzejmie na mężczyznę w żółtej koszuli, który 
mówił, żartował i klepał tatę po ramieniu. Potem przyszła 
nasza kolej, żeby się przywitać. Ciocia Helen wypchnęła do 
przodu Simona, a ja wciąż trzymałem go za rękę. Pocałował 
mamę w policzek i szybko stanął obok taty. Ja objąłem ją za 
szyję i pocałowałem w usta. Naprawdę za nią tęskniłem.  
   Jej skóra nie była zimna. Była inna.
   Patrzyła prosto na mnie. Baxter, nasz owczarek alzacki, 
zaczął piszczeć i drapać w tylne drzwi.
   Tato zabrał Rezurekcjonistów do gabinetu. W korytarzu 
słyszeliśmy urywki zdań.
   - ...proszę myśleć o tym jak o ataku...
   - Jak długo będzie...
   - Rozumie pan chyba, że ze względu na miesięczne koszty 
opieki niezbędne jest pobieranie odpowiedniego procentu...
   Nasze ciotki stały wokół mamy. Były zakłopotane, póki nie 
uświadomiły sobie, że mama nie mówi. Ciocia Helen wyciągnęła 
dłoń do jej policzka, a mama uśmiechała się i uśmiechała.  
   Po chwili wrócił tato. Głośno i wesoło tłumaczył, jak 
bardzo jest to podobne do lekkiego wylewu - pamiętamy wujka 
Richarda? Poza tym co chwilę kogoś całował i bez przerwy 
dziękował wszystkim.
   Rezurekcjoniści odjechali ze swymi uśmiechami i podpisami 
na dokumentach. Krewni zaczęli wychodzić niedługo potem.  
Tato odprowadzał ich do furtki, uśmiechał się i ściskał 
dłonie.  
   - Wyobraźcie sobie, że była ciężko chora i wyzdrowiała 
- powtarzał. - Myślcie, że wróciła do domu ze szpitala.
   Ciocia Helen wyszła ostatnia. Bardzo długo siedziała 
przy mamie, mówiła do niej cicho i patrzyła w twarz szukając 
reakcji. Po pewnym czasie zaczęła płakać.
   - Wyobraź sobie, że wyzdrowiała z ciężkiej choroby - 
powiedział tato, odprowadzając ją do samochodu. - Myśl, 
że wróciła do domu ze szpitala.
   Ciocia Helen kiwnęła głową. Odjeżdżając płakała ciągle. 
Chyba pojmowała to, co wiedzieliśmy ja i Simon: mama nie 
wróciła do domu ze szpitala. Wróciła z grobu.

   Noc trwała długo. Kilka razy zdawało mi się, że słyszę 
ciche człapanie maminych kapci na podłodze korytarza. 
Wstrzymywałem oddech czekając, aż otworzą się drzwi. Ale 
nie. Promień księżyca padał na moje nogi i oświetlał kawałek 
tapety przy szafie. Kwiecisty deseń przypominał pysk 
jakiegoś wielkiego, smutnego zwierzęcia. Tuż przed świtem 
Simon wychylił się z łóżka i szepnął "Śpij, głuptasie". I 
tak zrobiłem.  

   Przez pierwszy tydzień tato spał z mamą w tym samym 
pokoju, w którym zawsze sypiali. Rano miał zapadniętą twarz 
i pokrzykiwał na nas, kiedy jedliśmy owsiankę. Potem przeniósł 
się do gabinetu i spał na kanapie.

   Lato było upalne. Nikt nie chciał się z nami bawić, 
więc Simon i ja bawiliśmy się razem. Tato tylko rano miał 
wykłady na uniwersytecie. Mama chodziła po domu i często 
podlewała kwiaty. Raz z Simonem widzieliśmy, jak podlewa 
kwiatek, który wysechł i został wyrzucony, kiedy w kwietniu 
poszła do szpitala. Woda spływała po szafce na podłogę, 
a mama nic nie zauważyła.
   Kiedy mama wychodziła na dwór, pociągał ją leśny rezerwat 
na naszym domem. Może to z powodu ciemności. Simon i ja 
lubiliśmy bawić się wieczorami na samym skraju lasu. 
Łapaliśmy do słojów świetliki albo z koców budowaliśmy 
namioty. Kiedy mama zaczęła tam chodzić, Simon spędzał 
wieczory w domu albo na trawniku od frontu. Ja zostałem, bo 
mama czasem błądziła, a wtedy brałem ją za ramię i 
prowadziłem z powrotem.  
   Mama wkładała to, co tato kazał jej włożyć. Czasem 
spieszył się na zajęcia i mówił "Załóż czerwoną sukienkę", a 
mama spędzała upalny lipcowy dzień ubrana w grubą wełnę. Nie 
pociła się. Czasami, kiedy jej nie powiedział, żeby zeszła 
na dół, do jego powrotu zostawała w sypialni. W takie dni 
próbowałem namówić Simona, żeby poszedł na górę i popatrzył 
na nią razem ze mną. Ale on tylko się gapił i kręcił głową.  
Tato pił coraz więcej, jak wujek Will, i krzyczał na nas bez 
żadnego powodu. Zawsze płakałem, kiedy tato krzyczał; ale 
Simon nie płakał już nigdy.  

   Mama nie mrugała. Z początku tego nie zauważyłem, ale 
potem czułem się nieprzyjemnie, kiedy widziałem, że nigdy 
nie mruga.

   Ani Simon, ani ja nie mogliśmy zasnąć wieczorami. Kiedyś 
mama przychodziła nas okryć i opowiadała długie historie 
o czarodzieju imieniem Yandy, który zabierał naszego psa 
Baxtera - kiedy się z nim nie bawimy - na wspaniałe, pełne 
przygód wyprawy. Tato nie wymyślał bajek, ale czytał nam 
wielką księgę, którą nazywał Cantami Pounda. Nie rozumiałem 
większości tego co czyta, ale słowa wydawały się dobre. 
Uwielbiałem brzmienie tych, które, jak twierdził, pochodziły 
z greki. Teraz po kąpieli nikt do nas nie przychodził. 
Przez kilka nocy próbowałem opowiadać historie Simonowi. 
Były do niczego i poprosił mnie, żebym przestał.

   W święto Czwartego Lipca Tommy Wiedermeyer, który w 
zeszłym roku chodził ze mną do jednej klasy, utonął w 
niedawno otwartym basenie.  
   Tej nocy siedzieliśmy wszyscy na dworze i patrzyliśmy na 
sztuczne ognie nad oddalonym o kilometr parkiem. Rezerwat 
leśny zasłaniał fajerwerki płonące na ziemi, ale race były 
wyraźnie widoczne. Najpierw widziało się eksplozję kolorów, 
a potem - zdawało się, że cztery, może nawet pięć sekund 
później - docierał dźwięk. Odwróciłem się, żeby powiedzieć 
coś do cioci Helen, i zobaczyłem, że mama wygląda przez okno 
na piętrze. Twarz miała bladą na tle ciemnego pokoju, a 
kolory ściekały po niej jak barwne płyny.  

   Wkrótce po Czwartym Lipca znalazłem martwą wiewiórkę.  
Bawiliśmy się z Simonem w lesie w Indian i kawalerzystów.  
Na zmianę napadaliśmy na siebie, strzelaliśmy i umieraliśmy 
w trawie, póki nie trzeba było zaczynać od początku. Ale nie 
mogłem go znaleźć. Znalazłem za to polanę.  
   Była dobrze schowana, otoczona krzakami gęstymi jak 
nasz żywopłot. Przeczołgałem się pod gałęziami i stałem 
jeszcze na czworakach, kiedy zobaczyłem wiewiórkę. Była 
duża, ruda i już dość dawno martwa. Miała wygiętą do tyłu 
głowę, a krew zaschła jej przy jednym uchu. Jedną łapkę 
zacisnęła, ale druga leżała otwarta na patyczku, jakby 
wiewiórka ją tam oparła. Brakowało jednego oka, a drugie 
patrzyło tępo w sklepienie gałęzi. Miała otwarty lekko 
pyszczek i odsłaniała zadziwiająco duże zęby, trochę żółte 
przy korzeniach. Kiedy się przyglądałem, z pyszczka wyszła 
mrówka, przebiegła po ciemnym nosie i weszła na otwarte 
oko.
   Więc na tym polega śmierć, pomyślałem.
   Krzaki wibrowały od jakiegoś niewyczuwalnego wiatru. 
Przestraszyłem się nagle i zawróciłem. Czołgałem się prosto 
przed siebie, a gałęzie chwytały mnie za koszulę.

   Jesienią wróciłem do szkoły Longfellowa, ale wkrótce 
przeniosłem się do prywatnej. Rodziny Rezurekcjonistów w 
tamtych czasach były dyskryminowane. Dzieci wyśmiewały się z 
nas i przezywały, i nikt nie chciał się z nami bawić.  W 
nowej szkole też nikt się z nami nie bawił, ale nas nie 
przezywali.  
   W naszej sypialni nie było przełącznika na ścianie, tylko 
staromodna lampa z łańcuszkiem. łeby zapalić światło, 
musiałem wyjść na środek ciemnego pokoju i macać rękami, 
póki go nie znalazłem. Kiedyś Simon musiał siedzieć do późna 
nad pracą domową, a ja poszedłem sam na górę. Po ciemku 
machałem ręką i wtedy trafiłem dłonią w twarz mamy. Jej zęby 
były zimne i śliskie. Cofnąłem rękę i przez minutę stałem 
nieruchomo w ciemności, nim znalazłem łańcuszek i zapaliłem 
światło.  
   - Cześć, mamo - powiedziałem. Usiadłem na łóżku i 
spojrzałem na nią. Patrzyła na puste posłanie Simona. 
Wziąłem ją za rękę. - Tęsknię za tobą - dodałem. Mówiłem 
jeszcze inne rzeczy, ale słowa jakoś się pomieszały i 
brzmiały głupio, i w końcu tylko siedziałem, trzymałem ją i 
czekałem, żeby uścisnęła mi dłoń. Ręka mi się zmęczyła, ale 
wciąż ściskałem w palcach palce mamy. Aż przyszedł Simon. 
Zatrzymał się w drzwiach i popatrzył na nas. Odwróciłem 
głowę i puściłem jej rękę. Po kilku minutach wyszła.  

   Tuż przed Dziękczynieniem tato kazał uśpić Baxtera.  To 
nie był stary pies, ale zachowywał się jak bardzo stary.  
Warczał i szczekał nawet na nas, i nigdy nie wchodził do 
domu. Kiedy uciekł po raz trzeci, zadzwonili do nas ze 
schroniska.  
   - Uśpijcie go - powiedział tato i odłożył słuchawkę.
   Przysłali nam rachunek.

   Na zajęciach taty było coraz mniej studentów. W końcu 
wziął urlop, żeby napisać książkę o Ezra Poundzie. Przez 
cały rok siedział w domu, ale nie pisał wiele. Czasami 
jechał rano do biblioteki, wracał o pierwszej i oglądał 
telewizję. Zaczynał pić przed kolacją i siedział przed 
telewizorem aż do późna. Simon i ja zostawaliśmy z nim 
czasem, ale programy nam się nie podobały.  

   Mniej więcej wtedy Simon zaczął miewać ten sen. Opowiedział mi 
go kiedyś w drodze do szkoły. Mówił, że sen zawsze był taki 
sam. Kiedy zasypiał, śniło mu się, że czyta komiks.  Potem 
chce go odłożyć na nocną szafkę, a on spada na podłogę.  
Kiedy Simon sięga, żeby go podnieść, ręka mamy wysuwa się 
spod łóżka i chwyta go za nadgarstek swymi białymi palcami.  
Mówił, że trzyma go bardzo mocno i Simon wie, że mama 
pragnie, by był tam pod łóżkiem razem z nią. Simon łapie się 
kołdry, ale pojmuje, że za kilka sekund pościel się zsunie i 
on spadnie.  
   Powiedział jeszcze, że ostatniej nocy sen w końcu trochę 
się zmienił. Mama wystawiła spod łóżka głowę. Simon 
twierdzi, że wyglądała jak mechanik spod samochodu. I że 
uśmiechała się do niego, nie tak normalnie, ale od ucha do 
ucha. I miała wszystkie zęby spiłowane w szpic.  
   - Czy ty nigdy nie masz takich snów? - zapytał. W tej
chwili już żałował, że mi opowiedział.  
   - Nie - odparłem. Kochałem mamę.

   W kwietniu bliźniaki Farleyów przypadkiem zatrzasnęły się 
w wyrzuconej na dwór zamrażarce i udusiły. Pani Hargill, 
która u nas sprząta, znalazła je za garażem. Thomas Farley 
był ostatnim chłopakiem, który zapraszał jeszcze Simona na 
podwórko. Teraz Simonowi zostałem tylko ja.  

   Tuż przed Świętem Pracy i początkiem szkoły Simon 
postanowił, że uciekniemy z domu. Nie chciałem uciekać z 
domu, ale kochałem Simona. Był moim bratem.  
   - Gdzie pojedziemy? - zapytałem.
   - Musimy się stąd wydostać - odparł. Niewiele mi to 
powiedziało.
   Lecz Simon przygotował cały stos ekwipunku, a nawet 
ściągnął gdzieś plan miasta. Naszkicował naszą trasę przez 
rezerwat, wiaduktem Laurel Street przez Sherman, aż do domu 
wujka Willa. Nawet nie musieliśmy przechodzić przez żadną 
większą ulicę.  
   - Rozbijemy obóz - oświadczył. Pokazał mi kawał odciętego 
sznura od bielizny. - U wujka Willa będziemy mogli pracować 
na farmie. Kiedy wiosną pojedzie na swoje ranczo, zabierze 
nas ze sobą.  
   Wyruszyliśmy o zmroku. Nie chciałem wieczorem wychodzić z 
domu, ale Simon powiedział, że tato nic nie zauważy aż do 
rana, kiedy się obudzi. Niosłem mały plecak z jedzeniem, 
które Simon wykradł z lodówki. On miał parę rzeczy 
zawiniętych w koc i przywiązanych do ramion kawałkiem sznura 
od bielizny.  Było całkiem jasno, dopóki nie weszliśmy 
głębiej w las.  Strumyk wydawał cichy bulgot, jak dźwięk, 
który dobiegał z mamy pokoju tamtej nocy, kiedy umarła. 
Korzenie i gałęzie były tak gęste, że Simon musiał cały czas 
świecić latarką i wydawało się, że jest jeszcze ciemniej. 
Zatrzymaliśmy się wkrótce i Simon uwiązał linę do dwóch 
drzew. Ja przerzuciłem przez nią koc, a potem obaj na 
czworakach szukaliśmy kamieni.  
   Po ciemku zjedliśmy kanapki, a strumień chlupał cicho 
wśród nocy. Rozmawialiśmy chwilę, ale nasze głosy były zbyt 
słabe. Potem zasnęliśmy, przykryci kurtkami, z nylonowym 
plecakiem pod głowami. Las wokół rozbrzmiewał dźwiękami.  
   Obudziłem się w środku nocy. Panowała cisza. Obaj 
kuliliśmy się pod kurtkami, a Simon chrapał. Gałęzie 
znieruchomiały, zniknęły owady, ustał nawet szum strumyka. 
Otwory po obu stronach namiotu były jasnymi trójkątami w 
morzu ciemności.  
   Usiadłem. Serce biło mi mocno.
   Nic nie zauważyłem, gdy wysunąłem głowę przez otwór.  Ale 
dokładnie wiedziałem, co tam jest. Nakryłem się kurtką i 
odsunąłem od ściany namiotu.  
   Czekałem, aż coś dotknie mnie przez koc. Z początku 
myślałem o mamie, która nas goni, mamie idącej za nami przez 
las, gdy ostre gałązki zaczepiają o jej oczy. Ale to nie 
była mama.  
   Za ściankami namiotu trwała chłodna, ciężka noc. Była tak 
czarna jak oko martwej wiewiórki, i chciała wejść do środka. 
Po raz pierwszy w życiu zrozumiałem, że ciemność nie kończy 
się ze światłem poranka. Zęby mi dzwoniły. Przytuliłem się 
do Simona i okradłem go z części ciepła. Jego powolny oddech 
owiewał mój policzek. Po chwili obudziłem go i powiedziałem, 
że kiedy wzejdzie słońce, wracamy do domu. łe nie pójdę z 
nim dalej. Próbował się spierać, ale wtedy usłyszał coś w 
moim głosie - coś czego nie rozumiał. Skinął więc tylko ze 
znużeniem głową i zasnął znowu.  
   Rankiem koc był mokry od rosy, a my czuliśmy, że mamy 
lepką skórę. Zwinęliśmy wszystko, zostawiliśmy leżące 
nieregularnie kamienie i ruszyliśmy do domu.  
   Żaden z nas się nie odzywał.

   Tato spał jeszcze, kiedy wróciliśmy. Simon wrzucił rzeczy 
do sypialni i wyszedł na słońce. Ja zszedłem do piwnicy.  
   Na dole było bardzo ciemno, ale usiadłem na drewnianych 
schodach i nie zapalałem światła. Z mrocznych kątów nie 
dochodził żaden dźwięk, lecz wiedziałem, że jest tam mama.  
   - Uciekliśmy, ale wróciliśmy - powiedziałem w końcu. 
- To ja chciałem wracać.
   Przez wąskie okienka widziałem zieloną trawę. Z głośnym 
westchnieniem zaczął pracować zraszacz. W sąsiedztwie 
krzyczały dzieci. Ja patrzyłem wyłącznie w ciemność.  
   - Simon chciał iść dalej - oznajmiłem. - Ale ja go 
namówiłem, żeby wrócić. To był mój pomysł, żebyśmy przyszli 
do domu.  
   Siedziałem tam jeszcze przez kilka minut, ale nie miałem 
pojęcia, co by jeszcze powiedzieć. W końcu wstałem, 
otrzepałem spodnie i poszedłem na górę, żeby się przespać.  

   Tydzień po ćwięcie Pracy tato uparł się, żebyśmy spędzili 
weekend nad morzem. Wyjechaliśmy w piątek po południu i 
ruszyliśmy wprost do Ocean City. Mama siedziała samotnie na 
tylnym siedzeniu, tato i ciocia Helen jechali z przodu.  
Simon i ja cisnęliśmy się na tyle combi, ale on nie chciał 
razem ze mną liczyć krów ani nawet bawić się samolocikami, 
które ze sobą zabrałem.  
   Zatrzymaliśmy się w starym hotelu tuż koło molo. Polecili 
nam go Rezurekcjoniści z wtorkowej grupy taty, ale budynek 
pachniał starością, zgniizną i szczurami w ścianach. 
Korytarze były koloru wyblakłej zieleni, pokoje ciemniejszej 
zieleni, i paliła się co trzecia lampa. Korytarze tworzyły 
mroczny labirynt i nawet żeby dojść do windy trzeba było 
skręcać dwa razy. Wszyscy oprócz Simona spędzili sobotę w 
pokoju, siedząc przed ciężko pracującym klimatyzatorem i 
oglądając telewizję. Spotykało się teraz coraz więcej 
wskrzeszonych, i słyszałem, jak szurając nogami krążą po 
ciemnych korytarzach.  Po zachodzie słońca wyszli na plażę, 
a my razem z nimi.  
   Starałem się, żeby mamie było wygodnie. Rozłożyłem dla 
niej ręcznik i odwróciłem ją twarzą w stronę morza. 
Tymczasem pojawił się księżyc i dmuchnął chłodny wiatr, więc 
okryłem jej ramiona swetrem. Z deptaka za nami spływało na molo 
światło latarni, a kolejka górska warczała i huczała.  
   Nie odszedłbym, gdyby nie zirytował mnie głos taty.  
Mówił za głośno, śmiał się bez powodu i pił z butelki w 
papierowej torbie. Ciocia Helen prawie się nie odzywała, 
tylko patrzyła na tatę ze smutkiem i starała się uśmiechać, 
gdy on wybuchał śmiechem. Mama siedziała spokojnie, więc 
przeprosiłem i ruszyłem na deptak szukać Simona - bez niego 
czułem się samotny. Na chodniku nie było już rodzin z 
dziećmi, ale karuzele wciąż działały. Co kilka minut 
słyszałem huk i krzyki jadących, gdy kolejka górska spadała 
w najbardziej stromy zjazd. Zjadłem hot doga i rozglądałem 
się pilnie, ale nigdzie nie zauważyłem Simona.  
   Wracając plażą zobaczyłem, jak tato pochyla się i szybko 
całuje ciocię Helen w policzek. Mama gdzieś poszła, więc 
zaproponowałem szybko, że ją znajdę. Musiałem jakoś ukryć 
łzy wściekłości. Minąłem miejsce, gdzie tydzień temu utonęła 
para nastolatków. Siedziało tu kilkoro wskrzeszonych z 
rodzinami, ale nie zauważyłem wśród nich mamy. Już chciałem 
wracać, kiedy wydało mi się, że pod molo coś się poruszyło.  
   Było tam strasznie ciemno. Przez szczeliny między deskami 
wpadały wąskie pasma światła pocięte w dziwaczne wzory 
kratownicą drewnianych filarów i wsporników. Kroki i hałasy 
z deptaka przypominały bębnienie pięściami o wieko trumny.  
Znieruchomiałem. Nagle wyobraziłem sobie, że są ich tu 
dziesiątki, wśród nich mama, a promienie światła padają na 
nich tak, że można dostrzec rękę, koszulę, wytrzeszczone 
oko... Ale ich tu nie było. Mamy nie było. Było za to coś 
innego.  
   Nie wiem, dlaczego popatrzyłem w górę. Czyjeś kroki na 
molo. Obrót, powolny obrót. Coś obracało się w mroku.  
Widziałem, którędy wszedł na wspornik, tutaj oparł but, tam 
się podciągnął na szeroką belkę. Nikt by niczego nie 
usłyszał. Tysiące razy wspinaliśmy się w ten sposób. 
Spoglądałem mu prosto w twarz, ale najpierw poznałem sznur 
od bielizny.  

   Po śmierci Simona tato rzucił uczelnię. Nie wrócił z 
urlopu, a notatki do książki o Poundzie leżały w piwnicy 
obok zeszłorocznych gazet. Rezurekcjoniści pomogli mu 
znaleźć pracę stróża w pobliskim centrum handlowym, więc 
zwykle nie wracał do domu przed drugą w nocy.  
   Po świętach wyjechałem do szkoły z internatem, dwa stany 
dalej. Rezurekcjoniści otworzyli w tym czasie instytut, do
którego trafiało coraz więcej rodzin. Potem dostałem 
stypendium i mogłem rozpocząć studia. Przez te lata rzadko 
bywałem w domu. Podczas moich nielicznych wizyt tato był 
zwykle pijany. Raz upiłem się z nim, a potem siedzieliśmy w 
kuchni i płakaliśmy razem. Prawie zupełnie stracił włosy; 
pozostały tylko rzadkie, siwe kosmyki po bokach. Oczy miał 
zapadnięte w pomarszczonej twarzy. Alkohol pozostawił na 
jego policzkach niezliczone pęknięte żyłki i wyglądał, jakby 
malował się mocniej niż mama.  
   Pani Hargill zadzwoniła trzy dni przed obroną. Tato 
napuścił do wanny ciepłej wody, po czym rozciął żyletką żyły 
- wzdłuż, nie w poprzek. Czytał Plutarcha. Gospodyni 
znalazła go dopiero po dwóch dniach, a gdy przyjechałem 
nazajutrz, na wannie pozostały jeszcze kręgi zakrzepłej 
krwi. Po pogrzebie przejrzałem wszystkie jego papiery i 
znalazłem dziennik, który prowadził od kilku lat. Spaliłem 
go razem z notatkami z nie dokończonej książki.  

   Mimo okoliczności, Instytut dotrzymał warunków polisy, co 
pomogło mi przetrwać następne kilka lat. Moja praca to dla 
mnie coś więcej, niż tylko źródło zarobków - wierzę w to, co 
robię, i robię to dobrze. To ja wpadłem na pomysł, by 
wynająć puste szkolne budynki na nasze nowe sąsiedzkie 
ośrodki spotkań.  
   W zeszłym tygodniu utknąłem w korku na drodze, a kiedy 
powoli mijałem miejsce wypadku, zobaczyłem drobną figurkę 
przykrytą kocem i mnóstwo rozbitego szkła. Zobaczyłem także 
grupkę n i c h, zebraną przy krawężniku. Ostatnio tak wielu 
się ich spotyka...  
   Miałem mieszkanie w bloku w jednej z ostatnich 
oświetlonych dzielnic miasta, ale kiedy wystawiono na 
sprzedaż nasz dom, natychmiast skorzystałem z okazji.  
Zachowałem wiele starych mebli, wymieniłem inne, i teraz 
wygląda prawie tak samo jak dawniej. Utrzymanie takiego domu 
jest kosztowne, ale nie wydaję pieniędzy na głupstwa. Po 
pracy wielu chłopaków z Instytutu chodzi do barów; ja nie.  
Kiedy pochowam już sprzęt i wyszoruję stalowe blaty, wracam 
prosto do domu.  Tam jest moja rodzina. Czekają na mnie.  
                                Przełożył Piotr W. Cholewa





                         DAN SIMMONS
   Amerykański autor, rocznik 1948. Rozpoczął karierę 
opowiadaniem "Pod prąd Styksu", które od razu dało mu 
popularność. Jego preferowane gatunki literackie to horror i 
fantasy. Za wydaną w 1989 r. powięść "Hyperion" otrzymał 
Hugo i Nebulę. Sukces ten powtórzył dwa lata później 
"Upadkiem Hyperionu". Obie książki przygotowuje do wydania 
Amber.  
   Twórczość Simmonsa, wysoce intelektualna, odbierana jest 
jako bardzo chłodna. Dobry tego przykład stanowi 
prezentowane przez nas opowiadanie.  
                                                    D.M.

