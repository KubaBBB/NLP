Autor: MARCIN OSIKOWICZ-WOLFF
Tytul: Car ne vale

Z "NF" 8/98
   
   - Aglie, Aglie. 
   Wołanie odbijało się od przegniłych ścian i czarnego 
lustra wody, przenikało sine, gruźlicze opary unoszące się 
znad kanałów. Echo  przebiegało pod mostami i wydostawało na 
lagunę.  
   - Aglie, Aglie. 
   Głos był monotonny, śpiewny i bolesny.  Nie dotykał 
nikogo z przechodniów, opływał sparszywiałego kundla 
cierpliwie grzebiącego w wilgotnych śmieciach. Nie słyszeli 
go sprzedawcy ryb, w świetle kaganków pakujący na łodzie 
resztki towaru. Uderzał we mnie. W czubku mojej czaszki 
tkwił wkręcony od środka stalowy haczyk. Drugi - taki sam - 
tkwił w kości ogonowej.  Pomiędzy nimi naciągnięta była 
miedziana struna i to ona drżała, za każdym razem raniąc 
wszystkie organy.  
   - Aglie, Aglie. 
   Głos mojej matki. 
   Bulwarem przebiegła grupa ludzi w białych, batystowych 
maskach i czarnych kapeluszach. Pod równie czarnymi 
płaszczami pobrzękiwały sztylety.  Niektórzy nieśli 
pochodnie. Zniknęli w zaułku i wtedy dopiero podniosłem się 
z ziemi.  
   Sprzedawca ostryg rzucił mi ciekawe spojrzenie. 
   - Nie widziałem, kto ci to zrobił. Nie będę świadkiem.  
   Dotknąłem skroni. 
   - Masz, przemyj ranę. 
   Podał mi butelkę samogonu, który wszyscy handlarze rybami 
pędzą nie wiadomo z czego i piją niczym grappę. Zrobiłem, 
jak mówił.  
   - Za miesiąc nie będziesz pamiętał. Idź do domu.  Nie 
będę świadkiem.  
   Śmiał się. 
   
   Dzwon na Campanili wybił doży kolejną godzinę. 
   - Dlaczego mnie wołałaś? 
   Leżałem w świeżej pościeli, umyty i opatrzony.  Matka w 
kuchni przygotowywała rosół z młodej, zdrowej kury.  Światło 
znad stołu wpełgało na moje nogi przez zasłonę z pasków 
aksamitu.  
   - Matko? 
   - Nie wołałam. To musiała być inna matka innego Aglie.    
   Odwróciłem głowę w stronę okna, ale okiennice były 
zamknięte. Zamknąłem oczy, wsłuchując się w głosy na 
podwórku i postukiwanie naczyń. Było tak dobrze.  
   
   Drzwi sklepu sukienniczego pana Pigafetty przy Ruga di 
Speciali były już otwarte. Podłoga wewnątrz zamieciona, bele 
poukładane na ladzie w zwyczajnym porządku.  Pan Pigafetta 
zasapany przysiadł na krześle w oczekiwaniu pierwszego 
klienta.  
   - Jak się masz, Aglie, drogi chłopcze. Napijesz się kawy? 
Może białą bułeczkę z mozarellą? - szydził, a jego twarz 
była czerwona. - Wiesz, która godzina? Sam musiałem nosić te 
bele! Nie myślałeś, że to mnie zabija?  
   - Chciałem prosić pana o wolne dni.
   Pryncypał aż sapnął. 
   - Wykluczone! 
   - Będę pracował jeszcze tylko dzisiaj. 
   - Łaskawco! 
   - Wrócę do pracy, kiedy sytuacja się wyklaruje. 
   Pan Pigafetta bez słowa wyszedł na zaplecze. 
   Dzwon przebrzmiał wyznaczając jedenastą, kiedy wszedł 
płatnerz Vasaletti, rysując podłogę podkutymi butami.      
   - Kupiłem u was cztery metry błękitnego jedwabiu. 
   - Tak, czyżby nie był pan zadowolony? 
   Spojrzał na mnie badawczo i mięśnie na karku napięły mu 
się, prawie rozrywając ciasno zapięty kołnierzyk.       
   - Zadowolony... he, he - pogroził upierścienionym palcem. 
- Chytrusek z ciebie. Wiem, co masz na myśli. Chcę jeszcze 
sześć metrów.  
   - Coś jeszcze? 
   Nie odpowiedział. Wychodząc z paczką odwrócił się w 
drzwiach.  
   - Nie interesuj się - powiedział. 
   
   - Chciałam kupić materiał na suknię. Czerwoną.  
Błyszczącą. Taką, jak ma kelnerka w Al Pescatore. Ile to 
będzie?  
   - Jesteś praczką? 
   Schowała ręce za siebie, ale za późno. 
   - I co z tego. 
   - Nic. To jest materiał, z jakiego Adela z La Pescatore 
uszyła sobie suknię. Atłas o bardzo niezwykłym splocie 
wątkowym pięcionitkowym. Masz wąskie biodra, więc wystarczy 
dwa i pół łokcia po czterdzieści siedem, czyli...       
   - Sto siedemnaście i pół - powiedziała. 
   Spojrzałem na nią inaczej. Była drobna, ale wystarczająco 
silna, ręce szybko się zagoją i prawie nie będzie znać.  
   - Od jutra będziesz pracować tutaj. Za mnie.
   - Co? - cofnęła się o krok, gotowa do ucieczki.   
   - Będziesz sprzedawać materiały bogatym damom i 
politykom. Pan Pigafetta nie bije, a w niedziele będziesz 
jeść królika u niego w domu.  
   Rozpłakała się. 
   - Spójrz na moje ręce. 
   - Zapłacę doktorowi Paolo. Zna się na chorej skórze. 
Potrafi też zrobić ze srebra sztuczne paznokcie, dopóki nie 
wyrosną ci własne.  
   
   - Uważaj na siebie - powiedział pan Pigafetta wieczorem. 
- Kontaktowałem się z innymi kupcami. Wiele osób kupuje 
czerwony, zielony, czarny i błękitny jedwab.  Płatnerz 
Vasaletti nie tylko błękitny, a inni więcej niż płatnerz.  
Rozumiesz?  
   Skinąłem głową. 
   
   Dzwon na Campanili bije dla doży co godzinę.  Jeden z 
miejscowych poetów nazwał to "Wielkim Odliczaniem".  
   
   - Spójrz - powiedziała matka - pewien człowiek zapisał to 
dla mnie.  
   Siedziała przy piecu, wrzucając w ogień stare papiery.  
   Wziąłem żółtą kartkę. 
   - To fragment komiksu. Topornik o nagim torsie, w hełmie 
z rogami, stojący na szczycie góry. Nie znam.   
   Niecierpliwie przekręciła stronicę.
   - Z drugiej strony! 
   - To po niemiecku. 
   - Oczywiście - wzruszyła ramionami. - Przetłumaczę ci.  
   
   Kiedy się zakochasz 
   Nie będziesz mógł pić ani jeść. 
   Twoje oczy będą świecić w ciemności 
   Zwabiać nocne owady. 
   W żołądku zamieszka głodny szczur. 
   Włosy zaczną strzelać iskrami 
   Przyciągać kurz jak bursztyn. 
   Więc się zakochaj, hej!
   
   - Co to jest "bursztyn"? 
   - Nie wiem. To piosenka rybaków z Północy. A ten 
mężczyzna wyniósł się, zanim zdążyłam zapytać.  
   
   Wieczorem przyszedł posłaniec i przypomniał mi słowa 
zobowiązania. Zabrałem mój sztylet i poszedłem za nim. Po 
drodze dostałem fioletowy wełniany płaszcz z kapturem, 
lakierowaną papierową maskę tego samego koloru, a także 
rapier, który okazał się tępy i zardzewiały. W tajnej sali 
gildii kupców bławatnych dołączyłem do reszty identycznie 
ubranych postaci. Było nas trzydziestu sześciu. Choć 
niewątpliwie był to przypadek, wielu żartowało sobie z tej 
liczby. Poszliśmy za dowódcą - kupcem Lungo z Calle del 
Lion. Wsiedliśmy do czterech łodzi i ułożyliśmy się na dnie, 
a potem przysypano nas sianem. Płynęliśmy w ciszy i 
ciemnościach. Wioślarze dla niepoznaki śmiali się i śpiewali 
wulgarne kuplety o pewnej kobiecie z Werony. W końcu dano 
nam znak i mogliśmy się podnieść. Był to wąziutki kanalik i 
nie mogłem rozpoznać miejsca, nie było bowiem widać wież ani 
mostów.  Wychodziliśmy wśród szeptanych przekleństw i 
cichych potknięć wprost do bramy z białego marmuru. W sieni 
dowódca wydawał rozkazy. Przez bramę wychodziło się na 
uliczkę, przy której stała ta kamienica z jasnego kamienia. 
Dwaj kusznicy wyleźli na dach naprzeciwko, dziesięciu poszło 
do tylnego wyjścia, dziesięciu na dach, a reszta - w tym i 
ja - czaiła się w bramie. Już wcześniej przywieziono tam 
osiemnastołokciowy stempel, który miał służyć jako taran. 
Staliśmy po obu jego stronach przygięci, z końcami liny 
ciasno owiniętymi na spoconych dłoniach.  
   - I już - powiedział Lungo, kiedy doszedł nas dźwięk 
dzwonu.  
   Poderwaliśmy stempel i ruszyliśmy biegiem przez ulicę. 
Potężny huk musiał poderwać do lotu wszystkie gołębie w 
dzielnicy. Drzwi wpadły do środka, a my za nimi, puszczając 
liny i dobywając broni. Dwaj strażnicy, którzy przysnęli 
zaraz za drzwiami na taboretach zostali przywaleni i 
stratowani. Biegłem jako trzeci za dowódcą i jeszcze jednym 
zakapturzonym. Za nami dysząc tłoczyli się następni. Dowódca 
znał drogę i pędziliśmy najpierw korytarzem, potem po 
schodach na górę, nie napotykając oporu. Zauważyłem tylko 
jedną postać w bieliźnie i ściąłem jej głowę, nawet nie 
zwalniając. Jasny księżyc był naszym sprzymierzeńcem. Na 
piętrze dowódca pobiegł w kierunku drzwi, wkopał je do 
wewnątrz i padł trzymając się za szyję. Krew pulsującym 
strumieniem sikała na jego płaszcz. Ze środka z krzykiem 
wysypała się gromada mężczyzn w szlafmycach i z bronią. Na 
szczęście, większość z nich miała pałki, a tylko nieliczni 
noże i rapiery. Zginęli wszyscy. Dwóch naszych padło od 
noży, jeden od ciosu pałką w nos.  
   Na dole była drukarnia. Przy prasie leżała pryzma równo 
przyciętych, świeżo zadrukowanych stronic.  Sięgnąłem po 
jedną z nich. Mężczyzna jadący na ośle, witany przez tłum 
rzucający na drogę płaszcze i świeże gałązki. Zginęli przez 
ten komiks.  
   Wszedł człowiek przepasany zakrwawioną szarfą dowódcy, 
odebrał mi pochodnię i mocno popchnął do wyjścia. Widziałem, 
jak oblewa papier oliwą i rzuca pochodnię na stos.  
   
   Następny dzień spędziłem bezczynnie, leżąc w zaciemnionym 
pokoju z mokrą tkaniną na twarzy.  Nasłuchiwałem odgłosów na 
zewnątrz, gotów do natychmiastowej ucieczki, gdyby przyszli 
po mnie towarzysze zabitych. Nic takiego jednak nie 
nastąpiło.  Matka przyniosła wieści z targu.  Spłonął dom 
drukarza Ruffio, ale ludzie przyjęli to obojętnie. 
Wypytywałem ją o nastroje, ale nie potrafiła odpowiedzieć.  
   - Targ to targ - powiedziała. 
   
   Wieczorem spotkałem się w tawernie z kilkoma 
przyjaciółmi. Byli wśród nich ludzie mojego zawodu, ale nie 
zdradzili się słowem, czy także brali udział w nocnej rzezi.  
Piliśmy zeszłoroczne prosecco. Szynkarz z jakiegoś powodu 
bardzo zadowolony obniżył cenę - nie dowiedzieliśmy się 
dlaczego. Było jeszcze przed północą, kiedy do naszego stołu 
podszedł bladolicy chłopiec - uczeń rzeźnicki i położył 
przed Aleksandrem Perrugio połowę salami aż zielonego od 
ziół, po czym wyszedł. Aleksander zesztywniał, chociaż 
próbował zachować pozory dobrego humoru. Przestał jednak pić 
i siedział milczący. W końcu pożegnał się zdawkowo.  
Zrozumiałem, jak wszyscy przy stole, że i od niego ktoś 
wymaga wypełniania przyrzeczeń.  Niektórzy z nas poczuli się 
nieswojo. Godzinę - może dwie - później zostaliśmy tylko w 
czwórkę. Wtedy przysiadł się oczyszczacz kanałów imieniem 
Pellagio, z którym przyjaźniliśmy się dla jego niezwykłych 
opowieści (typowych dla ludzi, którzy widzą wszystko od 
dołu), ale którego wszyscy staraliśmy się mieć od 
zawietrznej. Po chwili obojętnej zdawałoby się rozmowy, 
wręczył mi rulon tak, żeby inni tego nie widzieli. Chciałem 
zapytać, dlaczego postępuje tak dziwacznie, ale spojrzeniem 
nakazał mi milczenie. By go uspokoić, wcisnąłem zwitek za 
pasek spodni i piłem dalej, aż do wyczerpania dzbanów i 
cierpliwości szynkarza.  
   
   Rulon wypadł, kiedy zdejmowałem spodnie. Lampka dawała 
słabe światło, a moja głowa pragnęła tylko worka gęsiego 
puchu. Mimo to rozwinąłem go. Podarek Pellagia okazał się 
cienką książeczką z najgorszego gatunku papieru. Była to 
rysunkowa historia o niewolniku imieniem Spartakus, który 
zorganizował bunt w Italii i został za to ukrzyżowany. 
Opowieść odnosiła się chyba do przeszłości, ponieważ nie 
były mi znane imiona postaci w niej występujących. Być może 
była fikcyjna, bo takie też się ostatnio pojawiają. 
Zasnąłem.  
   
   Następnego dnia dowiedziałem się od matki o bitwie dwóch 
zamaskowanych grup. Członkowie jednej nosili szkarłatne 
kostiumy i białe maski.  Ich przeciwnicy mieli granatowe 
płaszcze, zielone kapelusze przyozdobione kogucimi piórami i 
pomalowane na czarno twarze tak, że nie można było rozpoznać 
rysów.  Zdarzenie miało miejsce tuż przed świtem, wynik 
starcia nie był jasny. Obydwie strony uprzątnęły ciała 
swoich zabitych. Przypomniałem sobie wypadki dnia 
poprzedniego i zadrżałem o los Aleksandra.  Kiedy obmywałem 
w miednicy ciało z karczemnego plugastwa, matka odnalazła 
komiks o Spartakusie i spaliła go w piecu, zanim zdążyłem 
zareagować. Szkoda, ledwie go bowiem przerzuciłem.  
   
   Jeszcze przed południem wyszedłem na ulicę odwiedzić 
miejsca, gdzie rozegrała się bitwa. Na Campo di Fava zebrało 
się już sporo ludzi, a wciąż napływali następni. Na ścianach 
i bruku było sporo krwawych plam.  Niektórzy sypali sól w te 
miejsca, inni po prostu pluli.  Od plującego starca 
dowiedziałem się, że granatowi byli legionem powstańców, a 
szkarłatni zamaskowaną gwardią doży. Nie wiem, jak gapie 
rozpoznawali, która krew należy do gwardzistów.  Chciałem 
zapytać, ale staruch zaczął podejrzewać we mnie szpicla i 
zniknął w tłumie. Chwilę potem wydarzyło się coś bardzo 
dziwnego. Na dach straganu wspiął się młody chłopak, chudy i 
brudny. Nikt nie zwracał na niego uwagi aż do momentu, kiedy 
zakrzyknął: "Ja jestem Spartakus!" 
   Tłum umilkł i zafalował. Wszyscy - może z wyjątkiem 
kieszonkowców - patrzyli na obdartusa.  Wydawało się to tak 
zabawne, że już chciałem głośno się roześmiać, kiedy z 
drugiego końca placu dobiegł następny okrzyk: "Ja jestem 
Spartakus!" 
   Wszystkie głowy zwróciły się w tamtą stronę, chociaż nikt 
w pobliżu mnie nie miał szansy zobaczyć, kto krzyczy tym 
razem. Wydawało się, że to już koniec, gdy nagle starszy 
jegomość, który do tej pory stał obok mnie i sapał 
astmatycznie, wziął oddech i ryknął nosowo: "Ja jestem 
Spartakus!" Potem już potoczyło się jak skalna lawina, którą 
widziałem jako dziecko. Rozlegały się coraz to nowe okrzyki, 
pozostali kręcili głowami, aż w końcu sami zaczynali 
krzyczeć. Po chwili cały plac wypełniał jeden skandowany 
rytmicznie okrzyk i las wyciągniętych do góry zaciśniętych 
pięści. Jakoś przebiłem się do wylotu uliczki i uciekłem 
mając za plecami nie ustające wyznanie.  

   
   Wieczorem upewniłem się, że Aleksander ma się dobrze 
(zapewnił mnie o tym przez drzwi) i poszedłem do pewnego 
domu. Rosa przyjęła mnie jak zwykle miękko i mogłem 
wyładować na jej ciemnym ciele moje przerażenie.  Potem 
leżałem z głową na jej brzuchu, a ona głaszcząc mnie po 
głowie opowiedziała pewną historię, która w jej intencji 
miała mnie uśpić, ale w końcu tylko pobudziła moje nerwy: 
   - Otóż każdego dnia do naszego miasta zdąża Przybysz.  
Czasem jest to mężczyzna, czasem kobieta, niekiedy nawet 
dziecko. Człowiek ten idzie na ogół pieszo, rzadko jednak 
niesie bagaż. Dość często podpiera się kijem. Jeżeli wejdzie 
do miasta, wszystko się zmieni. Nie sprecyzowała co 
dokładnie. Dlatego miasto ma sowicie opłacanego Strażnika, 
którego jedynym zadaniem jest wykrycie Przybysza, zanim 
przekroczy linię murów. Nie wiadomo bliżej, jak Strażnik 
radzi sobie z tym obowiązkiem, ale każdego dnia dzięki jego 
umiejętnościom Przybysz zostaje schwytany i zarżnięty na 
kamiennym stole przez samego dożę. Urząd Strażnika jest 
tajny i dziedziczny po mieczu. Ten stan trwa od początku. 
   Nie powiedziała od początku czego.  
   Zapytałem, czy czasem nie odwiedza jej również Strażnik. 
Przestała się uśmiechać, dostrzegając zło tego pytania i 
przez to zmianę mojego humoru. Odpowiedziała, że nie wie, 
ale trzy dni temu odwiedziło ją dwóch klientów związanych z 
dworem, z których jeden powiedział do drugiego, zanim 
weszli: "To nie mogło trwać wiecznie", a drugi się 
rozpłakał. Potem byli bardziej okrutni niż zwykle.  
   Zawstydzony zapłaciłem więcej niż to było ustalone i 
wyszedłem cicho. Nie czułem się lepiej niż przedtem.  
   Przed zaśnięciem zastanawiałem się nad legendą o 
Przybyszu i Strażniku. Doszedłem do wniosku, że pierwotnie 
odnosiła się ona do innego miasta, które otoczone było murem 
z kilkoma bramami i położne na lądzie, a nie na wodzie.  
   Tej nocy w kompletnej ciszy zginęło skrytobójczo wielu 
Żydów, wśród nich Rosa.  
   
   Rano matka powiedziała mi, co się stało.  Pobiegłem do 
tego domu, bowiem Rosa była jedyną osobą pochodzenia 
żydowskiego, z którą utrzymywałem kontakty. W jej mieszkaniu 
stare kobiety przeszukiwały szuflady, grabiąc sukienki i 
pachnidła. Ciała już nie było - biała, żałobna łódź zapewne 
wiozła je już w kierunku bezdrzewnej wyspy Murano.  Tylko 
krew na pościeli i porozcinane kawałki sznura, którym ją 
związano. Usiadłem na skraju łóżka. Szabrowniczki patrzyły 
na mnie, jakbym to ja - a nie one - popełniał przestępstwo. 
Pod kapą wymacałem jakiś płaski przedmiot. Sięgnąłem tam i 
wyciągnąłem gruby zeszyt. Znowu komiks. Zabrałem go do domu 
razem z jej perfumami, które siłą wydarłem jednej z bab.  
   
   Wieczorem poszedłem odwiedzić mojego pracodawcę.  Jak 
zwykle narzekał na kręgosłup. Wciąż zabawiał się 
wyliczaniem, kto i jaki materiał kupował ostatnio i co może 
z tego wyniknąć. W końcu gestem zapytałem o zastępczynię, 
która przez cały czas naszej rozmowy stała tyłem, 
porządkując próbki. Najpierw - co oczywiste - wskazał na jej 
pośladki. Potem ogarnął ręką sklep i dopiero teraz 
zauważyłem, że zmienił się układ, w jakim od zawsze ułożone 
były bele materiałów. Nareszcie leżały tak, jak od dawna 
proponowałem - to znaczy ciepłe po jednej, a zimne po 
drugiej stronie. Pokiwałem z podziwem głową, bo zmuszenie 
pana Pigafetty do zmiany porządku w jego statycznym (za 
dnia) życiu było niezwykle trudne. Potem dotknął znacząco 
swojej sakiewki. A na końcu wykonał gest, którego wtedy nie 
zrozumiałem, ale był w nim gniew połączony ze słodyczą.  
   Następnie ja gestami objaśniłem swoje zamiary wobec niej, 
co spotkało się z ojcowskim błogosławieństwem pryncypała.  
   Po tej milczącej, ale owocnej chwili podszedłem do 
dziewczyny i zaproponowałem, że przyjdę po nią po 
zamknięciu. Spojrzała ponad moim ramieniem i - po oczywistej 
już teraz zgodzie Pigafetty - przystała.  Dopiero wtedy 
zorientowałem się, że nie wiem, jak ma na imię.  
   - Magdalena. 
   
   Piliśmy wino i jedliśmy kolację na ciepłych kamiennych 
schodkach przystani przy Canal Grande.  Gorgonzola nie była 
najlepszej jakości, ale nie wybrzydzałem. A ona miała już tę 
sukienkę.  
   - Od dawna chciałem tak ułożyć materiały - powiedziałem.  
   - Tak. Zauważyłam pierwszego dnia - wtedy, kiedy już 
nauczyłam się rozmawiać z klientami - że dzielą się oni na 
ciepłych i zimnych ludzi, w różnych odcieniach oczywiście.  
Kiedy ułożyć bele według takiego układu, klienci z obu grup 
stoją po przeciwnych końcach lady i łatwiej ich kontrolować.  
Poza tym nie mają wtedy okazji zderzać się ze sobą w tłoku i 
nie doprowadza to do konfliktów. Oczywiście są wyjątki - 
zwykle dotyczą osób o żółtych i czerwonych duszach.  
Zaproponowałam to panu Pigafetcie, a on się zgodził.  
   - Bez zastrzeżeń? 
   - Bez. Myślę, że mnie kocha. 
   Zastanowiłem się nad tym, co powiedziała. 
   - Jakiego koloru jest moja dusza? 
   - Granatowego, jak twoje oczy. Obejmij mnie. 
   
   W pokoiku, który odstąpił jej pan Pigafetta na tyłach 
kamienicy, Magdalena wyciągnęła spod łóżka szkatułkę, a z 
niej żółtawy rulon.  
   - Czytałeś to już? - spytała, widząc mój grymas. 
   - Przeglądałem. 
   Patrzyła na mnie, jakbym powinien powiedzieć coś jeszcze.  
   - Opowiedz mi dokładnie, jak wyglądało twoje spotkanie ze 
Spartakusem - zażądała zaskakująco stanowczo i z napięciem 
twarzy, którego nie widziałem u niej wcześniej. Wyjaśniłem 
jej sytuację z pewnym zażenowaniem. Widziałem, jak rozluźnia 
się cała jej sylwetka. Roześmiała się jak dziecko.  
   - Nic nie wiesz - rozprostowała komiks na łóżku.  - Karty 
tej książeczki nasączone są narkotykiem. Kiedy oglądasz go w 
nocy, przy świecy, z twarzą bliską arkuszy, śliniąc palec 
przy przewracaniu, a przecież tak spiskowcy czytają zakazane 
broszury, narkotyk uwalnia się i - zrobiła ręką nieokreślony 
gest. - Twój kanalarz miał egzemplarz zaczytany już na 
śmierć, narkotyk ulotnił się, a ty w dodatku ledwie go 
przejrzałeś, półprzytomny z opicia. - Znów się roześmiała. 
- Czytaj. Czytaj teraz.  
   - Myślałem, że będziemy... 
   - To też. Teraz czytaj. 
   Zacząłem uważnie, obrazek po obrazku, odczytywać słowa w 
dymkach. Świeca migotała, nadając ruchliwość postaciom.  
Drgały też płomienie odbijające się w miedzianej zbroi 
bohatera.  
   - Witaj, Aglie - powiedział heros. Siedział przy ognisku 
rozsznurowując puklerze i zrzucając je w pył.  Giermek 
zbierał je z czcią i zanosił do swojego namiotu - będzie 
pewnie polerował je potem do świtu.  
   - Niezwykłe - powiedziałem, usadawiając się obok na 
pniaku - ty jesteś Spartakus. 
   - No - potwierdził i splunął do ognia. 
   - I co teraz? 
   - To zależy od ciebie, Aglie. Możesz zrzucić kajdany jak 
my - zrobił ruch ręką i zobaczyłem, że jesteśmy w środku 
ogromnego obozowiska, którego ogniska były liczniejsze niż 
gwiazdy na bezchmurnym niebie - albo dalej, no wiesz - 
Spartakus znów odchrząknął i splunął.  
   - Zgaga - wyjaśnił. 
   - Zajrzałem na koniec opowieści. Zostaniesz złapany i 
ukrzyżowany przy drodze do Kapui, a wraz z tobą siedem 
tysięcy innych.  
   - Tak. To smutne. Ale musisz coś zrozumieć, Aglie. 
Wszyscy, którzy przyłączyli się do mnie, są mną.  Giną na 
krzyżu z rozkazu konsula Krassusa - siedem tysięcy 
Spartakusów. To tylko metafora, ale chodzi o ideał. Tu 
zostaniemy pokonani, mimo że jutro zdobędziemy Roum - 
wskazał palcem i zobaczyłem ciemne mury miasta, o którym 
dotychczas tylko słyszałem, a które poniekąd uważałem za 
zmowę kartografów. - Tam w twoim mieście to może skończyć 
się zupełnie inaczej. Czy muszę mówić ci to, co sam wiesz...
Doża umiera bezdzietnie, Campanila odlicza jego godziny i 
rozgrzewa serca niewolników. Gildie i cechy walczą z gwardią 
o prawo wyboru następcy. Walczą też między sobą o lepsze 
miejsca startowe. Tworzą się sojusze, kontrsojusze i spiski.  
Chaos, zamęt, skrytobójstwa, rzezie. Zamaskowani bandyci z 
długimi nożami. Maski, kostiumy i antykostiumy, a także 
fałszywe kostiumy. Wielki wyścig rydwanów zacznie się 
wkrótce i to my pojedziemy po zwycięstwo. Przyłącz się do 
nas, Aglie...  
   Wstał i podniósł w górę miecz legionisty z nabitym na 
koniec kawałkiem pieczystego. Jego głos od pewnej chwili był 
niesłychanie donośny. Czułem, że spływa na mnie jego siła.  
   - Dlaczego giną Żydzi? - zapytałem.
   Opuścił miecz. 
   - Ach, Żydzi. Głupia sprawa. 
   Czekałem, ale nie powiedział już nic. 
   - A Przybysz? Słyszałeś o nim? 
   Spartakus machnął lekceważąco ręką.  
   - To tylko legenda - powiedział. - To nic nie znaczy. A 
teraz idę na stronę. Za dużo wołowiny.  
   Podniosłem głowę. Kark bolał mnie okrutnie, jakbym 
spędził nieruchomo co najmniej godzinę. Może zresztą tak 
było. Magdalena podała mi szklankę wina.  Wypiłem jednym 
haustem.  
   - I co? - zapytała, a wzrok jej błyszczał. - Czyż nie 
jest wielki?  
   - Tak - odpowiedziałem. - Ale u nas nie ma niewolników. 
Nawet czyściciele kanałów są wolni.  
   - Nie rozumiesz - powiedziała. 
   Myślałem, że wypchnie mnie za drzwi albo, co gorsza, 
rzuci się na mnie ze sztyletem, ale nie. Westchnęła tylko i 
przytuliła się do mnie, pozwalając, bym zajął się resztą.  
   Wcześniej dałem jej perfumy Rosy, a ona wypróbowała je od 
razu. Był to podstęp z mojej strony, ale dzięki temu...  do 
diabła.  
   
   - Ktoś o ciebie pytał - powiedziała matka, kiedy tylko 
wszedłem. Pocałowałem ją w czoło i siadłem do stołu, gdzie 
już stało śniadanie, przykryte białą szmatką dla ochrony 
przed muchami.  
   - Martwię się, Aglie - powiedziała, kiedy zjadłem. 
   - Jak wyglądał? 
   - Starszy miał siwe włosy i szpiczastą bródkę, jak 
gondolier. Młodszy - niewątpliwie jego syn - był jeszcze 
dzieckiem. Bardzo niespokojni, ale dziwnie radośni.  Jakby 
przed wejściem do naszego domu ktoś wręczył im po sakiewce 
guldenów. Ale nie to mnie martwi. Obaj mieli oczy jak pan 
Matau.  
   Nie odpowiedziałem, bo i co było mówić. Zacząłem pakować 
torbę. Potem pożegnałem się z matką i ostrożnie wyszedłem 
przez podwórko.  
   Pan Matau był rzeźnikiem. 
   
   Oczywiście poszedłem do pana Pigafetty. Wszedłem od 
zaplecza i dałem mu dyskretny znak tak, żeby nie zauważyła 
mnie Magdalena. Pan Pigafetta spojrzał na mnie i wskazał 
wzrokiem magazyn na dole. Siedziałem w ciemności chyba pół 
godziny, nasłuchując szurania stóp nade mną, zanim nie 
zszedł tam ze świeczką.  
   - Ktoś na mnie poluje. Potrzebuję pomocy gildii - 
powiedziałem szeptem, kiedy zamknął za sobą klapę.   
   - Mężczyzna i chłopiec o oczach grabarzy? Byli tu już 
wczoraj.  
   - Czego chcieli? 
   Pan Pigafetta spojrzał martwym wzrokiem.  Sprawiał 
wrażenie nieobecnego, a jego twarz w tym świetle miała 
chorobliwy odcień.  
   - Synu - powiedział - gildia nie może ci pomóc.  Ten 
komiks o rybaku z Nazaretu... ktoś widział, jak wynosiłeś 
egzemplarz z drukarni, zanim spłonęła. Teraz to krąży po 
mieście. Gildia daje nagrodę za twoją głowę.  
   - Ktoś ma rozdwojony język. Nie zabrałem stamtąd niczego, 
poza krwią na rękach.  
   - Wierzę ci, Aglie. Cholerna świeczka. Poczekaj.  
   Pan Pigafetta schylił się po zgubiony ogarek. W ciemności 
przesunąłem się na sąsiednią belę, by ułatwić mu zadanie. 
Wtedy usłyszałem dźwięk prutego materiału i łomot.  
   - Aglie? Gdzie jesteś, chłopcze? Nie mogę znaleźć tej 
świeczki.  
   Świst powietrza, głuche uderzenie w materiał. Znowu 
świst.  
   Na miękkich nogach posuwałem się wzdłuż ściany. Pan 
Pigafetta odgradzał mnie od wyjścia. Trafnie przypuszczał, w 
której części piwnicy mogę być, i posuwał się w moim 
kierunku, zapewne trzymając przed sobą nóż.  Czułem oliwę, 
którą nasmarowane było ostrze. Czułem pot Pigafetty. Kiedy 
ponownie usłyszałem szelest jego ubrania i świst powietrza, 
zaatakowałem. Wymacałem jego prawą rękę i wbiłem mu w usta 
jego własny sztylet, podczas gdy on drugą ręką próbował 
wydłubać mi oczy. Wtedy otworzyła się klapa i ujrzałem w 
górze sylwetkę Magdaleny.  
   - I co teraz? - zapytała. 
   Nie odpowiedziałem. Była pora sjesty. Po raz drugi tej 
doby znalazłem się w jej pokoju. Obmyła mnie z krwi pana 
Pigafetty i wyprała koszulę.  
   - Znam jeden adres - powiedziała ostrożnie. - Oberża "Pod 
Gardłem". Oberżysta jest głuchy i niemy. Pójdź tam i wymień 
moje imię, a dostaniesz pokój.  
   - Jak mam porozumieć się z głuchoniemym? 
   Uśmiechnęła się. 
   - On umie czytać, tak jak ty.
   
   Jeżeli ktoś pragnie, aby jego oberża skupiła wszystkich 
zbiegłych skazańców, spiskowców, tajnych agentów, 
skrytobójców i złodziei w mieście, niech zatrudni 
głuchoniemego oberżystę. Jeżeli nie znajdzie takiego, niech 
wynajmie głuchego, a potem każe oberżnąć mu język, jak to 
odbyło się w tym przypadku. Niech pomaluje ściany na 
zielono, a sufit na czerwono, żeby ci, którzy wchodzą do 
środka, od razu tracili zmysły. Niech każe podawać tylko 
mętne wino i rum, a do jedzenia prawie nie wytrzęsioną 
kałamarnicę, która zaczerni gościom podniebienia.  Goście 
zaś będą cenić dyskrecję obsługi, a zamawiać będą wskazując 
palcem - a to na beczkę, a to na dzban, a to na półmisek.  
Uprzywilejowani w rozmowie z oberżystą będą zbiegowie, jako 
ci, którzy w więzieniu nabrali wprawy w mowie gestów.    
   Stanąłem przy szynkwasie, wskazałem na dzban i dostałem 
to, co w nim było. Razem z miedzianą monetą wsunąłem do ręki 
grubasa zwiniętą kartkę. Po chwili przyniósł mi klucz i 
wskazał na schody. Więcej nie spojrzał w moją stronę.  
   
   Rzuciłem się na trzeszczącą pryczę. Było jeszcze jasno, 
ale bałem się wychodzić. Rozpakowałem torbę, kładąc obok 
siebie nagi sztylet. Znalazłem komiks Rosy i liść dębu 
wetknięty między kartki. Był jeszcze zielony. Rosa musiała 
niedawno opuszczać miasto albo ktoś przyniósł jej go jako 
prezent. To było możliwe. Miewała dziwnych klientów. Sam 
zeszyt przypominał rozmiarem i grubością księgę rachunków i 
weksli. Papier był znacznie bielszy i gładszy niż ten w 
broszurce o Spartakusie, ale różnił się też od kart, które 
zniszczyliśmy w drukarni pana Ruffio.  
   - Witaj - powiedział brodaty mężczyzna siedzący na 
płaskim kamieniu.  
   Byliśmy sami na chropawej pustyni. Słońce stało wysoko, a 
horyzont drżał. Pochyliłem się.  Obok kamienia siedziało 
dziwaczne zwierzątko, podobne do jaszczurki polnej, ale o 
krótkim pysku. Nie miało koloru, a raczej było koloru pyłu, 
w którym pełzało. Jedno oko tego stworzenia obserwowało moją 
rękę, a drugie małego insekta, kręcącego się koło uda 
tamtego mężczyzny.     
   - Masz dobry wzrok, Przybyszu. 
   - Nazwałeś mnie Przybyszem. Dlaczego?   
   - Zawsze tak nazywam ludzi, których nie było, a potem 
nagle są.  
   - Zatem wszyscy jesteśmy przybyszami. Co to za miejsce?  
   - Pustynia. 
   - A ty co tu robisz? 
   - Poszczę. Od czterdziestu dni. 
   - Żaden człowiek nie przeżyłby tyle czasu na pustyni bez 
jedzenia.  
   Mężczyzna wzruszył ramionami. 
   - Nie samym chlebem człowiek żyje, Aglie.    
   - Kim jesteś? Nie czytałem od początku. Otwarłem na tej 
stronie przez przypadek.  
   - Jestem Jezus. Syn cieśli z Nazaretu. Bóg. Umrę na 
krzyżu i zmartwychwstanę za grzechy ludzi. Jestem nadzieją.  
   - Moją? 
   - Może kiedyś. 
   - Czy ja umrę? 
   - Niestety, tak. 
   Zastanowiłem się. 
   - Nie o to pytałem. Czy umrę wkrótce? Od noża albo 
trucizny, albo od miecza.  
   - Będzie gorzej, jeśli się dowiesz. Uwierz mi. 
   - Więc jesteś Bogiem? Znam kilku kupców, którzy 
odprawiają modły do posążków, aby zapewnić sobie większą 
sprzedaż. Czy o to chodzi?  
   - W twoim mieście nie ma świątyń, nie ma mojego kościoła? 
Nie biją dzwony w niedzielę?  
   - Nie wiem, co znaczą te słowa. Ale dzwon na Campanili 
bije co godzinę na znak, że doża jeszcze żyje.  Każde 
uderzenie to jeden trup w walce o schedę po nim.   
   - A Żydzi? Są w twoim mieście Żydzi? 
   - Niewielu ich zostało po ostatniej rzezi. Z jakichś 
względów nikt ich nie lubi.  
   - Paskudna rana na twojej głowie. 
   - Tak. Nawet nie wiem, komu za to podziękować.   
   Mężczyzna pochylił się i dotknął mojej głowy.  Wodził 
palcem wzdłuż brzegów rany, jakby czytał.  
   - Niezwykłe - powiedział w końcu.
   - Co? 
   - Pewien człowiek, w pewnym sensie podobny do mnie, 
szukał śmierci, ale nie mógł jej znaleźć. Oszalały rzucił 
się na ciebie i rozbił twoją głowę dębową gałęzią.  
   - Dlaczego moją? 
   Jezus nie patrzył już na mnie.
   - Wiele rzeczy się pomieszało. Chociaż może jeszcze nie 
wszystko stracone. Ale z drugiej strony...  
   - Czy ta gałąź miała liście? - zapytałem.
   - Miała, czy to ważne? 
   - Dla Rosy tak. Muszę ci coś powiedzieć. Jesteś tylko 
postacią z politycznej broszury - komiksu nasączonego 
narkotykiem z ziół. Nie jesteś Bogiem.  
   - Tak. Wiem. - Wyglądał na zmartwionego, ale nie tym, co 
mu powiedziałem. - Błogosławię cię - dodał po chwili.   
   Zrobił znak nad moją głową. Zwierzę u jego boku 
obserwowało nas oboma niezależnymi gałkami. Potem na 
mgnienie oka wysunęło niewiarygodnie długi język i połknęło 
tłustą muchę.  
    
   Obudziłem się, ale było tak, jakbym wciąż doznawał wizji. 
Wokół panowała ciemność tak gęsta, że nie mogłem wykonać 
żadnych ruchów ponad te, jakie czyni mucha oklejona pajęczą 
siecią. Wpadłem w panikę, zacząłem krzyczeć, było mi duszno. 
Usłyszałem hałas, a potem na moje plecy spadło kilka 
uderzeń. Znieruchomiałem. Byłem zawinięty w materiał, być 
może w dywan z mojego pokoju w oberży. Leżałem na podłodze. 
Dwa głosy rozmawiały niespiesznie, przerywając co chwilę. 
Jeden z nich należał do mężczyzny, drugi do kobiety lub 
chłopca.  
   - Zaczynaj. 
   - A jeśli sznury puszczą?
   - Nie puszczą. Zaczynaj. Tylko nie patrz w jej oczy.  
   Usłyszałem dźwięk, od którego coś narosło mi w gardle.  
   - Podstaw naczynie, szybko! 
   Wiedziałem już, co się działo. Ci, którzy mnie uwięzili, 
właśnie poderżnęli gardło ofiarnemu zwierzęciu - zapewne 
kozie lub owcy. Krew szybko, a potem coraz wolniej skapywała 
do cynowej miski.  
   - Dobrze. Teraz skóra. Odegnij brzegi. Podciągnij mocno 
do góry.  
   - Wyślizgnęła mi się. 
   - Nie szkodzi. Podaj nożyce - rozetnę jej żebra.  Są dość 
miękkie. Teraz usunę jelita. Daj tu rękę. Dotknij - to 
serce.  
   - Jakie gorące! 
   - Właśnie. Trzeba uważać, żeby nie uszkodzić żadnych 
części. To byłby niepomyślny znak. Na razie wszystko wygląda 
ładnie. Teraz uważaj - wątroba.  
   Mimo okręcającej moją głowę tkaniny czułem już ten 
zapach. Niektórym przypomina on woń świeżego orzecha.  
   - Co to jest? 
   - Woreczek żółciowy. Bardzo łatwo go rozerwać.  
   Nastąpiła chwila ciszy. Słychać było tylko posapywanie 
mężczyzny.  
   - Ojcze! Dlaczego zamilkłeś?
   - Doża umrze tej nocy. 
   - Skąd wiesz? 
   - Wątroba nie ma głowy. 
   - Jak to głowy? Ona ma głowę. 
   Mężczyzna zaśmiał się chrapliwie.  
   - Głowa wątroby. Żydzi pod wpływem Babilończyków nazywają 
to palcem. Odstająca od całości, piramidalnego kształtu 
część tego narządu. Tutaj jej nie ma!  
   - Czy to zły znak? 
   - Najgorszy z możliwych. 
   - Może ponowimy ofiarę? 
   - Możemy spróbować, ale wątpię... 
   Rozległo się walenie do drzwi. 
   - Strażniku! Jesteś tam? 
   - Czego? 
   - Doża chce zobaczyć przybysza. Teraz! Już! 
   - Rozkaz! - warknął głos. - Rozwiń go. 
   Poczułem szarpnięcie i zakręciło mi się w głowie. 

   Obijałem się o podłogę raz lewą, raz prawą stroną.  
Potraktowano mnie jak rulon płótna na worki. W następnej 
chwili leżałem nagi na zimnych kamieniach i mrużyłem oczy 
odzwyczajone od światła. Przede mną stało dwóch mężczyzn. 
Jeden z nich był właściwie chłopcem. Matka miała rację. Obaj 
mieli oczy pana Matau.  
   - Wstań, Przybyszu. 
   - Nie macie pojęcia, kto ostatnio nazwał mnie w ten 
sposób. On również się mylił.  
   - Damy mu jakieś ubranie? - zapytał chłopiec.
   - Ten, którego nazywacie Przybyszem, rozbił mi głowę 
laską. Sam chciałbym go znaleźć.  
   Nawet na mnie nie spojrzeli. 
   - Po co mu ubranie?
   - Doża... 
   - Doża widział wielu nagich mężczyzn. Między innymi 
dlatego umrze bez potomka.  
   Pomieszczenie było wysoką, ale wąską izbą wyłożoną 
heblowanymi deskami, z galeryjką w połowie wysokości i z 
okrągłymi okienkami przy suficie. Przez te okienka wpadało 
bledziutkie jeszcze światło poranka.  Ponadto paliły się 
wciąż dwa wieloramienne świeczniki, stojące po obu stronach 
kamiennego ofiarnego stołu.  
   Zacząłem krzyczeć i rzuciłem się na starszego mężczyznę. 
W tym momencie chłopiec uderzył mnie kantem dłoni w szyję i 
pchnął w tył. Ściana, która znajdowała się tam przed chwilą, 
nie dała oparcia moim plecom. Upadłem, odruchowo zamykając 
oczy. Kiedy je otworzyłem, znajdowałem się - a razem ze mną 
moi oprawcy - w wąziutkim korytarzu.  Założono mi sznur na 
szyję  i powleczono naprzód. Korytarz nie był długi. Wkrótce 
uchyliły się drzwi i znaleźliśmy się w ogromnej sali, ściany 
i sufit pokryte były freskami opiewającymi chwałę miasta. 
Tajne przejście zdążyło się już zamknąć i patrząc na 
zastawione bronią gabloty nie mogłem odgadnąć, która z nich 
ma wmontowane zawiasy.   
   Strażnik i jego syn poprowadzili mnie do stojącego na 
środku łoża. Zapewne z powodu przeciągu podłoga z 
marmurowych płyt była zimna jak w piwnicy. Łoże wykonano z 
hebanu - prawdopodobnie jedynego gatunku drewna odpowiednio 
wytrzymałego, by unieść ciężar władcy miasta.  Burty 
pokrywały rzeźbione motywy pnącego się bluszczu. Z lewej 
strony łoża stała na trójnogu miedziana tuba, której 
powykręcany lej niknął wśród kotar baldachimu. Przy 
baldachimie stał starzec w czarnym płaszczu i czapce 
zasłaniającej oczy. Gdy podprowadzono mnie bliżej, bez słowa 
odchylił ciężkie zasłony. Na środku złotej pościeli leżało 
tłuste ciało doży. Brzuch wznosił się i opadał 
nieregularnie.  Zapuchnięte oczy rozszerzyły się na moment i 
palec doży wykonał drobny gest. Starzec pochylił się do ust 
pana.  
   - On pyta, dlaczego Przybysz płacze. 
   Strażnik wzruszył ramionami.
   - Zobaczył swoją kochankę wypatroszoną na stole ofiarnym. 
Nie powinien płakać. Ta praczka wydała go nam prawie 
dobrowolnie.  
   - Czy wróżby wypadły pomyślnie? 
   - Zależy dla kogo. On - wskazał na leżącego - umrze 
szybko.  
   Oczy doży spojrzały uważnie na Strażnika. Brzuch podniósł 
się i opadł z mocnym świstem.  
   - Puśćcie go i odsuńcie się - polecił zausznik. - 
Załatwimy to szybko.  
   Strażnik uśmiechnął się i oblizał wargi. Puścili mnie 
obaj. Stałem na kwadratowej marmurowej płycie.  Strażnik 
chwycił syna za ramię i odciągnął go tak, że znajdowali się 
na sąsiednim bloku. Spojrzałem za okna.  Poranny wiatr 
przepływający swobodnie przez salę owiewał moje nagie ciało 
i wyrwał zasłony na zewnątrz. Wyglądały teraz jak złote 
sztandary, a wschodzące słońce muskało ich brzegi. W dole 
otwarta laguna przyjmowała już jego blask.  Wciąż płakałem, 
ale nie czułem strachu. Było tak pięknie.  Z daleka 
usłyszałem ten głos.  
   - Aglie, Aglie. 
   Zapadnia - zrozumiałem, gdy było za późno na cokolwiek.  
   Zausznik schylił się i przekręcił jeden z drewnianych 
liści z boku łoża. Strażnik i chłopiec zniknęli. W miejscu, 
gdzie stali, ziała czarna studnia. Po chwili na tyle 
długiej, że wprawny w rachowaniu człowiek doliczyłby do 
czterech, usłyszeliśmy odgłos uderzenia.  Sługa ponownie 
przekręcił liść i płyta wróciła na swoje miejsce.  
   - Wybacz, Panie, pomyliłem zapadnie. To się więcej nie 
powtórzy - spazmatyczny chichot wstrząsał jego wysuszonym 
ciałem.  
   Doża przekręcił opuchniętą twarz w kierunku sługi i dał 
znak, że chce mówić. Starzec uchwycił końcówkę tuby i 
przemyślnie ruchome urządzenie zawisło tuż przed ustami 
pana.  
   - Marcufio, zostaw nas samych - wyszeptał doża.  Jego 
szept dzięki tubie zabrzmiał w całej sali.  
   Starzec oddalił się sztywno i po chwili zniknął za 
niewielkimi drzwiczkami.  
   Władca patrzył na mnie i słyszałem jego zwielokrotniony 
świszczący oddech.  
   - Nie jestem Przybyszem - powiedziałem w końcu. - Jestem 
Aglie, czeladnik u kupca bławatnego. Wszyscy to wiedzą.  
   - Nie zabiłem cię - zaświszczała tuba. - Nie zabiłem.  
Pierwszy raz. Robiłem to codziennie. A teraz Strażnik leży 
tam w dole, a ty żyjesz.  
   Spojrzałem przez łopoczące firany na wypływające z Canal 
Grande czarne, matowe w powszechnym blasku łodzie.  
   - Umieram - brzmiał szept. - To jest jak sraczka. 
Trzymasz ją w środku siłą woli, ale kiedyś musisz puścić. 
Masz piękną linię ramion.  
   Umilkł i oblizał spierzchnięte wargi.
   - Marcufio przyniósł mi wczoraj komiks o magiku z 
Nazaretu, który marnie skończył. Podobno czyta to już całe 
miasto. Ten magik cię uratował.  
   Zamknął oczy i przez długą chwilę milczał, a ja myślałem, 
że umarł. Namacałem palcami węzeł i wyswobodziłem szyję z 
pętli.  
   - I co teraz, Przybyszu? Co zrobisz? - Patrzył na mnie 
nieruchomo. - Wszystko się zmieni - westchnął.   
   Wszedł Marcufio i rzucił mi zniszczone spodnie i koszulę 
z drapiącej, lnianej tkaniny. Potem wskazał uchylone 
drzwiczki. Ubrałem się czym prędzej. Zausznik przyklęknął 
przy swoim panu i szeptał coś do niego, trzymając jego białą 
mokrą dłoń. Nie zwrócili uwagi, kiedy wyszedłem.  
   
   - Aglie, Aglie. 
   Nie miałem pieniędzy, a żaden gondolier nie zechce zabrać 
bosego łachmaniarza jedynie za parol zapłaty. Wlokłem się 
więc piechotą, czując pod stopami coraz gorętsze kamienie. 
Kilkakrotnie musiałem nadkładać drogi, ponieważ niektóre 
kwartały kamienic zdążyły pozamieniać się w fortece z 
murowanymi barykadami sięgającymi czwartego piętra. Kiedy 
podszedłem do jednej z nich - blokującej drogę do mojego 
domu - i próbowałem wyprosić prawo przejścia, spotkały mnie 
tylko groźby i wyzwiska. W otworach strzelniczych widać było 
twarze w maskach o długich zakrzywionych nosach.  
   Bałem się poprosić o pomoc w domach znajomych. Nie było 
pewności, czy ktoś jeszcze - poza panem Pigafettą - nie 
poluje na mnie dla nagrody, jaką obiecała moja własna 
gildia.  
   
   Chociaż gromadzący się na zacienionych rogach ulic 
żebracy jak zwykle rozmawiali wyłącznie o pogodzie, w 
mieście wyczuwało się zmianę nastroju, której sensu nie 
starałem się nawet dociekać. Wielu przechodniów patrzyło na 
mnie wprost. Na początku myślałem, że to z powodu wyglądu, 
ale po wnikliwszej obserwacji zauważyłem, że oni patrzą tak 
na każdego. Patrzą bez strachu. Nie było ich tak wielu - 
może dwudziestu na mojej drodze do domu, ale takie 
spojrzenie cechowało dotychczas wyłącznie gwardzistów.  
   Przechodząc przez jedno ze zdewastowanych podwórek 
natknąłem się na osobliwą scenę. Na wrotach ograbionego 
spichlerza wisiał nagi człowiek. Jego dłonie i stopy 
przybite były bretnalami do desek. Kilkanaścioro dzieci 
siedziało wkoło na ziemi, przyglądając się ciekawie i od 
czasu do czasu leniwie ciskając kamyk. Dwóch 
najodważniejszych chłopców uwiesiło się na i tak już 
przeciążonych wrotach. Odbijając się nogami od ziemi, 
majestatycznie kręcili nimi tam i z powrotem. Ukrzyżowany 
człowiek przeklinał wściekle i pluł na swoich ciemiężycieli.  
Właśnie po głosie rozpoznałem w nim pana Vasalettiego - 
płatnerza. Nad jego głową czyjaś ręka wyskrobała węglem 
hebrajski napis. Zapytałem jednego z chłopców o jego treść.  
Najpierw przesylabizował z wysiłkiem z prawa na lewo, a 
potem przetłumaczył: "Nasi tu byli".  
   
   Do domu dotarłem w południe. Matka opatrzyła moje stopy i 
posmarowała maścią sińce. Potem pozwoliła mi spać.  
   Obudziłem się wieczorem. Matka siedziała przy oknie z 
oczami pełnymi łez.  
   - Co się stało? - zapytałem. 
   - Wiele rzeczy, mój dobry Aglie. Campanila umilkła.  
   Więc umarł. 
   - Co jeszcze? 
   - Wszyscy mówią o Przybyszu, który jest w mieście i 
opowiada ludziom o nowym królu, który nadejdzie wkrótce i 
nas wybawi. Wielu wierzy, że tym królem jest rybak z 
komiksu. Inni mówią, że to tylko żydowska propaganda i klną.  
   - Co to za dźwięki? 
   - Wielka bitwa, która zaczęła się po sjeście, ale nie 
wiem, kto walczy. I jeszcze coś. Rana na twojej głowie 
zniknęła.  
   Dotknąłem czaszki. 
   - Matko - powiedziałem. - Spakuj rzeczy. Pójdę wynająć 
łódź.  
   
   Wszystko się zmienia. Patrzyłem na ginące miasto mojego 
życia, odwracając co chwilę głowę, płynęliśmy bowiem w 
przeciwnym kierunku. Pożary rozświetlały niebo.  Wydawało mi 
się, że słyszę niesione wodą odgłosy walki i krzyki, ale 
mogło to być złudzenie. Co jakiś czas dochodził do naszych 
uszu wybuch i za chwilę jęk walącej się do wody kamienicy.  
Najjaśniejszy płomień otaczał składy kupieckie w porcie.  
   Widocznie część z nich nie zdążyła zostać rozgrabiona.  
   W pobliżu płynęły także inne łodzie, ale nie było ich 
zbyt wiele. Matka siedziała z przodu - na skrzyni z 
dobytkiem, wpatrując się w ciemny, cichy brzeg.  
                                  Marcin Osikowicz-Wolff

   INSTRUKCJA 
   OBSŁUGI 
   
   Kiedy uczyniłem kuglarską sztuczkę, pytano, jak pies, 
którego chwilę wcześniej przeciąłem na pół piłą łańcuchową, 
wciąż może szczekać i machać ogonem. Odpowiedziałem: 
"Zrobiłem to tak delikatnie, że nie zauważył".  
   Zastanawiająca jest w ludziach chęć rozumienia do końca 
wszystkiego, co czytają, jakby wiedza była wartością 
nadrzędną. Okres największego uwielbienia fantastyki 
przeżyłem jako dziecko, doświadczając podczas lektury 
radosnego uczucia dezorientacji. Umykała mi 
większość autorskiego przekazu, ale czułem, że ten przekaz 
gdzieś ponad mną istnieje. Teraz - kiedy wiem, czego się 
spodziewać po tym gatunku - fantastyka nie błyszczy dla mnie 
jak wtedy. Odczuwam to jako stratę, ale próbuję ją 
rekompensować. Oglądam filmy od środka i wychodzę przed 
końcem, kupuję "Literaturę na Świecie", gdzie drukują 
opowiadania pisane na przykład przez Jamajczyka dla 
Anglików; sam piszę opowiadania.  
                                     cd. na str. 53
 
  INSTRUKCJA 
  CD. ZE STR. 51
  Scena z komiksem, którego strony nasączono narkotykiem 
powodującym przenikanie czytelnika do wewnątrz fabuły, po 
prostu mi się przyśniła. Wyobraziłem sobie zamkniętą 
społeczność żyjącą w niezmiennym, nienaturalnym układzie. 
Jakby wahadło zatrzymało się w punkcie krańcowym i nie 
chciało ruszyć z powrotem. Miasto, które funkcjonuje bez 
pojęcia Boga.  "Przybysz" jest zapowiedzią zmiany - 
poprzedza nadejście Jezusa, z którym Aglie rozmawia na 
pustyni. Spartakus też jest zapowiedzią zmiany - jej jakby 
drugą ścieżką.  Spartakus i Chrystus - obaj ukrzyżowani za 
bunt, każdy za inną jego formę. Aglie nie tworzy tej 
opowieści, nie ma wpływu na jej przebieg i zakończenie. Po 
prostu nagle wszyscy wokół zaczynają umierać, a on stara się 
wyjść z tego cało i ocalić przynajmniej jedną osobę, którą 
kochał. Udaje mu się, można to odczytać jako łaskę. Nie tyle 
bożą, co moją własną.  
                                    dokończenie na str. 55

   INSTRUKCJA
   DOKOŃCZENIE ZE STR. 53
   Zabawne - człowiek pisze opowiadanie, a potem dzwoni do 
niego Redaktor i mówi, że tekst jest postmodernistyczny. 
Spartakusa wziąłem ze starego filmu Kubricka z Kirkiem 
Douglasem - stąd jego dziura w podbródku. Z topografią 
Wenecji był kłopot - tam prawie wszystkie ulice i place mają 
jakiegoś świętego w nazwie, więc musiałem się gimnastykować, 
żeby znaleźć miejsca bez patronów. W prawdziwej Campanili 
oczywiście nie ma dzwonu.  
                                                  M.O.-W.
   O Autorze patrz "NF" 4/98.






