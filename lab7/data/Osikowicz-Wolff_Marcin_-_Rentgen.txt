Autor: MARCIN OSIKOWICZ-WOLFF
Tytul: Rentgen

Z "NF" 4/98

   Koła limuzyny rozbryzgiwały śniegowo-błotnistą breję. 
Jack Discord siedział przy oknie, przykładając czoło do 
chłodnej szyby. Na jego twarzy odbijały się światła mijanych 
latarni.
   - Ronaldzie, włącz radio - powiedział.
   Głowa kierowcy przechyliła się w prawo i z głośników 
popłynął żwawy swing.
   - Czy stacja panu odpowiada?
   Jack milczał. Przejeżdżali przez jedną z biednych 
dzielnic, ostaczających down town niczym nowotwór. 
Przyglądał się zamyślony wyszczerbionym kamienicom o oknach 
wypełnionych dyktą i grubo okutanym postaciom grzejącym się 
przy koksownikach.
   Rozległ się dźwięk syreny.
   - Co się dzieje? - ocknął się Jack.
   - Mężczyzna z wózkiem stoi na drodze.
   - Nie rozjedź go.
   - To może być zamach, sir.
   - Nie bądź durniem, Ronaldzie.
   Limuzyna zaczęła zwalniać. Jack wychylił się. Droga 
zwężała się w tym miejscu z powodu robót drogowych. 
Pomarańczowe światła pachołków mrugały nieregularnie. 
Wyładowany makulaturą wózek zatarasował wolną połowę. Poza 
tym droga była pusta. Roland wolno podjechał. Mężczyzna w 
ciasnym płaszczu i rękawiczkach bez palców bezskutecznie 
starał się zepchnąć wózek na bok, ale śnieżne koleiny były 
zbyt głębokie. Z daleka przyglądało się temu kilku 
obdartusów skupionych nad ogniskiem z kartonów i krążącą 
butelką. Zderzak lincolna dotknął nogi mężczyzny, ten 
odskoczył na bok i zaczął wymachiwać rękami. Być może 
krzyczał. Wózek przewrócił się, kiedy samochód pchnął go do 
przodu. Makulatura wysypywała się zeń szeroką strugą i 
lądowała pod kołami. W końcu sam wózek dostał się pod koła. 
Jack poczuł szarpnięcie. Odwrócił się. Zostawiali za sobą 
zmiażdżoną aluminiową konstrukcję, pryzmę wymieszanych z 
błotem tekturowych pudeł i stojącego z opuszczonymi rękami 
mężczyznę w płaszczu. Jack wyciągnął z barku opieczętowaną 
butelkę bourbona z grubego szkła.
   - Zatrzymaj się i otwórz okno.
   Roland spojrzał na niego w lusterku, ale nic nie 
powiedział. Kiedy okno się uchyliło, Jack wyrzucił butelkę 
na śnieg. Gdzieś wysoko przeleciał hoover. Odjechali.

   Gmach ambasady Przyjacielskiego Rubby'ego wznosił się w 
niebo niczym gigantyczny drogowskaz z czarnego, matowego 
plastyku, oblany światłem. Przed podjazdem ustawił się sznur 
samochodów i hooverów. Wciąż podjeżdżały i lądowały nowe. 
Ronald ustawił limuzynę w kolejce. Jack nie chciał czekać, 
więc wysiadł i wpadł prosto w błotnistą pryzmę. Tupiąc 
lakierkami o chodnik, skierował się w stronę wejścia. Z 
kolejnych pojazdów wysypywały się hałaśliwe grupki gości.
   - Jack Discord - powiedział przy wejściu do ochroniarza.
   Wielkolud w smokingu zerknął na listę.
   - Junior czy senior?
   - A wyglądam na starszego?
   - Proszę wybaczyć, sir - ochroniarz zrobił znaczek na 
kartce. - Pastylki czynią cuda w dzisiejszych czasach.
   Przepchnął się do środka i rozejrzał w tłumie. Wszyscy 
ważniejsi już byli. Ktoś walnął go w ramię.
   - Jack!
   - Hans. Jak się masz. Jak twoje dziecko, szczęściarzu?
   - Znakomicie. Gdzie twoja żona?
   - Ma migrenę.
   - Jasne. Rozumiem. Moja też - Hans spoważniał, nachylił 
się i szepnął: - Wiesz coś?
   Jack chwycił oburącz głowę Hansa i przyciągnął jego ucho 
do swoich ust.
   - ParaMedics pójdą w poniedziałek o dwa punkty przed 
zamknięciem - powiedział i odepchnął go.
   Hans zatoczył się w tył. Jego piegowatą twarz rozjaśnił 
uśmiech.
   - Dzięki. Pozdrów ode mnie ojca - zawołał już z daleka i 
tanecznym krokiem popłynął w tłum.
   Jack podszedł do stojącej tyłem kobiety w czerwonej sukni 
bez pleców.
   - Evita!
   Odwróciła się.
   - Witaj, Jack. Co nowego?
   - Wiesz, że nic. Nie widziałaś tu gdzieś...
   - Może widziałam, może nie widziałam - Evita wsunęła dłoń 
pod klapę jego smokingu. - Porozmawiaj ze mną.
   - Napijesz się?
   - Z tobą zawsze.
   Z tacy przeciskającego się obok kelnera zgarnął dwa 
kieliszki szampana.
   - Co u ciebie słychać, Evito? - zapytał nie udając nawet 
zainteresowania i rozglądając się ponad głowami gości.
   - Nie mógłbyś powiedzieć... kochanie?
   - Nie kocham cię już.
   - Wiem - westchnęła. - Cóż może być słychać. Porzucił 
mnie mężczyzna... Nie, nie mam na myśli ciebie. Mój mąż się 
starzeje, a że nie stać go na kurację dla nas obojga - 
zasłoniła dłonią usta, tłumiąc czknięcie - więc pewnie 
zabierze mi pieniądze na pastylki. Postarzejemy się razem, a 
za zaoszczędzone pieniądze pojedziemy w podróż dookoła 
świata.
   - To straszne.
   - Nie bardziej niż to, że sypiasz z moją pokojówką. Gdyby 
się wydało...
   - Ale się nie wyda.
   Pogłaskała go po policzku.
   - Nie. Nadal cię lubię, Jack.
   - Ja ciebie też. Zadzwoń do mnie w przyszłym tygodniu. 
Będę miał kilka pastylek.
   Widział, jak na jej twarz powraca życie.
   - Matylda jest tam - machnęła ręką. - Wysłałam ją po... 
nie pamiętam już po co.
   Jack ruszył w kierunku oblężonego baru. Kilka osób 
skłoniło mu się usłużnie, oddając cześć kompanii Jack 
Discord's Body Parts. Mignął mu ogon rudych włosów, więc 
rzucił się w tamtą stronę, lecz zwalisty facet zostąpił
Jackowi drogę i położył rękę na ramieniu.
   - Pana ojciec chciałby z panem porozmawiać. Stolik numer 
trzy.
   Jack tylko spojrzał na kierowcę ojca. Wysoki mężczyzna 
cofnął rękę, odwrócił się i odszedł. Jack odepchnął dwóch 
zagadanych dyplomatów zagradzających mu drogę do baru. 
Matylda była tam. Przechylił się przez kontuar, udając, że 
jedynie szuka wzrokiem barmana. Jednocześnie dotknął jej 
ręki.
   - Za pięć minut znajdzie cię Ronald. Pójdź za nim.
   Matylda odeszła od baru. Jack zamówił wódkę z mlekiem i 
cukrem. Potem ze szklanką wszedł w tłum.
   - Ronaldzie - powiedział do rękawa smokingu - wiesz, co 
robić. Zrób to.
   Podszedł do stolika, przy którym siedziało tylko dwóch
mężczyzn. Ojciec jadł w towarzystwie kierowcy. Dookoła 
stolika krążyło trzech facetów.
   - Przesadzasz z tą ochroną - powiedział Jack.
   - W przeciwieństwie do ciebie. Siadaj.
   Ojciec wyciągnął papierosy, ale Jack odmówił.
   - Szkoda, że nie palisz. To taki ludzki nałóg.
   - Masz pozdrowienia od Hansa. Wiedziałeś, że ma dziecko?
   - Tak. Do tego trzeba mieć szczęście w dzisiejszych 
czasach.
   - Co tam w domu? - zapytał uprzejmie Jack.
   Ojciec wytarł usta serwetką.
   - Od kiedy cię to interesuje? Albert pyta o ciebie od 
czasu do czasu. Paul już zapomniał, że ma brata - odepchnął 
od siebie talerz z kośćmi i zapalił papierosa. Kierowca 
podsunął popielniczkę. - Słuchaj, fiutku. Wiem, że zdradzasz 
moją synową z pokojówką tej...
   - Evy Gonzaga - podpowiedział kierowca.
   - Właśnie. To zboczenie i przestępstwo. Gorzej, to błąd. 
Takie rzeczy - skrzywił się - zawsze wychodzą na wierzch. 
Mogę nie zdołać cię ochronić.
   Jack uniósł się, ale ojciec pchnął go z powrotem na 
fotel.
   - Siadaj. Jesteś wyrzutkiem, ale też moim najstarszym 
klonem i współpracownikiem. Słuchajże wreszcie - klepnął go 
w kolano. - Coś się tutaj szykuje. Moi ludzie jeszcze 
dokładnie nie wiedzą, ale to zdarzy się o północy. Widzisz 
zegar nad barem? Teraz jest wpół do jedenastej. O 
jedenastej trzydzieści ma cię już tu nie być. Kompre wu?
   Jack skinął głową.
   - Jak myślisz, kto to?
   - Nie wiadomo. Może przemysł farmaceutyczny. Może zbiegli 
gluciarze. Albo komuniści. Ale atak będzie. Czuję to w tym 
smrodku.
   - Kogo ostrzegłeś?
   - Tyko Kocinskiego z chłopcami. Właśnie wyszli. Reszta to 
konkurencja. Poza tym zamachowcy mogliby się połapać i 
zacząć wcześniej.
   Racja, lepiej nie robić szumu. To było słuszne.
   - Uważaj na siebie - powiedział do ojca i podniósł się od 
stolika. Rozejrzał się dyskretnie, ale nic nie zauważył. 
Udał, że drapie się w czoło.
   - Słyszałeś, Ronald?
   - Każde słowo, sir.
   - Idę do was.
   Przeszedł przez główną salę, oddając na lewo i prawo 
sztywne ukłony. Zajrzał do sali tanecznej, gdzie w rytm 
boogie kotłowały się czarno-kolorowe pary. Zauważył Evitę, 
na jej tyłku spoczywała ręka podnieconego lotnika. Podszedł 
do nich.
   - Odbijany - odepchnął lotnika, a Evitę chwycił w pół. 
   Zakręcił nią i znaleźli się dwa metry dalej, schowani za 
ruchomą ścianą tańczących.
   - Jack, nie powinieneś.
   Położył palec na jej ustach.
   - Chcesz te pastylki teraz? Bądź piętnaście po jedenastej 
na podjeździe.
   Znalazł się lotnik.
   - Chwila, koleś - odezwał się lotnik pełen słusznego gniewu.
   - Jack, dobrze, ale nie zaczekamy na Nowy Rok? Czy 
naprawdę...
   - Jedenasta piętnaście. Albo - albo.
   Uchylił się przed niemrawym ciosem lotnika i wyszedł. 
Wbiegł na pierwsze piętro. Ochroniarz ambasady odsunął się 
posłusznie, zamykając za Jackiem drzwi sektora mieszkalnego. 
Przeszedł kilkadziesiąt metrów korytarzem, skręcił w lewo. 
Przy jednych z drzwi stał Ronald.
   - Jest w środku.
   Jack wszedł do pokoju i przekręcił za sobą klucz.
   - Matylda.
   Podeszła i zaczęła zdejmować jego smoking. Oderwał jej 
ręce i pchnął na łóżko. Zwalił się na nią całym ciężarem i 
wykręcił ręce do góry.
   - Uderz mnie! - krzyknęła.
   Nie puszczając jej rąk, jednocześnie zdzierał z niej 
bieliznę.
   - Uderz!
   Uderzył ją w twarz. Zagryzła wargi.
   - Jeszcze!

   - Chcę mieć z tobą dziecko - powiedziała, kiedy oboje 
odpoczywali w kłębowisku ubrań i pościeli. - Boże, jak chcę.
   - To nie jest dla was - powiedział. Potem przekręcił się 
na bok. - Kocham cię.
   Pogłaskała go po włosach. Jack wyczuł coś obcego i 
dotknął badawczo jej ramienia.
   - Co tu masz? - zapytał.
   - Do skóry Matyldy przyklejony był plastykowy kwadracik.
   - Cała obsługa to ma. W ten sposób ochroniarze wiedzą, z 
kim mają do czynienia.
   - Przecież tego nie widać pod ubraniem.
   - Jest lekko radioaktywny.
   - Nowa generacja?
   Skinęła głową, a potem odwróciła się od niego.
   - Zaczęli wymieniać w zeszłym miesiącu. Na razie ochrona 
i wojsko. W ciągu trzech miesięcy wymienią wszystkich.
   Jack usiadł na łóżku. Chciał pogłaskać jej plecy, ale 
spojrzał na zegarek. Dochodziła jedenasta.
   - Ojciec ostrzegł mnie przed atakiem. Po cichu i bez 
pośpiechu będziemy się ewakuować. Pojedziesz ze mną. 
Jutro sprzedam akcje i wyjedziemy do Meksyku. Tam nikogo nie 
będzie obchodziło, kim jesteś.
   Matylda zerknęła przez ramię.
   - Biedny Jack.
   Ściągnęła swój identyfikator i przykleiła go na ramieniu 
Jacka.
   - To na szczęście.
   - Nie rozumiem.
   Rozległ się trzask wyłamywanych zawiasów i drzwi wleciały 
do środka pokoju. Za nimi pojawił się Ronald.
   - Co ty sobie, taka bladź... - zaczął Jack. Umilkł. 
Ronald mierzył do niego z pistoletu.
   - Muszę pana zabić, sir.
   Matylda odskoczyła i stanęła z boku, przy szafce. 
Wyglądała śmiesznie: naga, przyciskająca poduszkę do 
podbrzusza.
   Jack rozejrzał się. Do okna było ze dwa metry. Nie zdąży. 
Ronald był bardzo dobrym kierowcą.
   - Dlaczego?
   - Szkoda czasu - powiedział Ronald.
   - Nie - zawołała Matylda. - Ma prawo wiedzieć. Poza tym 
jesteś za wcześnie.
   Jack spojrzał na nią zdziwiony. Potem to uczucie ustąpiło 
i było mu już tylko żal.
   - Bunt pieprzonych cyborgów - powiedział.
   - To nie bunt, sir, to rewolucja.
   - Wiedziałaś - rzucił Matyldzie.
   Wytrzymała jego spojrzenie.
   - Ty suko.
   Zagryzła wargi.
   - Przykro mi, sir - powiedział Ronald.
   Patrząc w lufę pistoletu, Jack wsłuchiwał się we wrzaski 
i strzelaninę na dole. Pomyślał, że to lepiej, że nie umiera 
samotnie. Nagle zachciało mu się palić.
   Usłyszał wystrzał, ale to cyborg osunął się na podłogę. Z 
rozbitej głowy sączył się zielony płyn chłodzący. W drzwiach 
stał ojciec.
   - Ubieraj się i  zwiewamy - powiedział. - Na dole trwa 
rzeź. Gluciarze zabili wszystkich moich ludzi, a kierowca 
zwiał mi spod lufy.
   Jack wyciągnął pistolet z dłoni martwego cyborga i 
podszedł do Matyldy.
   - Dlaczego?
   - Zaczęliście nas wymieniać na nową generację. Wszyscy 
mieliśmy zginąć. Nieśmiertelnym trudno jest umierać.
   Pchnął ją na łóżko i przygniótł sobą. Kolanem rozsunął 
jej nogi.
   - Kocham cię, Jack.
   Zapach ciała Matyldy oszałamiał go. Przystawił jej 
pistolet do głowy.
   - Jaki to ma zasięg? Kto wami dowodzi? Gdzie jest wasz 
sztab?
   - Biedny Jack - uśmiechnęła się smutno. - Was już nie ma.
   Czubkiem palca pogłaskał spust. Matylda oblizała i 
zagryzła wargi. Czuł jak pulsuje jej brzuch.
   - Uderz mnie, Jack - powiedziała.

   Zdjął z Ronalda marynarkę i odkleił jego identyfikator.
   - Masz - rzucił go ojcu.
   Włożył marynarę Ronalda i jego czapkę. W kieszeni znalazł 
kluczyki od auta. Pistolet wetknął z tyłu za pasek spodni i 
wyszli. Zaraz za drzwiami musieli przestąpić ciało 
ochroniarza leżące w gęstej, zielonej kałuży. Ojciec nie 
odzywał się i nie patrzył na Jacka. Może po prostu bał się o 
życie.
   Na dole między leżącymi na podłodze ciałami kręciło się 
trzech cyborgów-ochroniarzy. Wyglądało, jakby któremuś z 
nich wypadła cenna moneta i teraz wspólnie próbowali ją 
odnaleźć w tym bałaganie. Nagle jeden wyprostował się, 
wyciągnął z kabury rewolwer i strzelił w dół. Nie szukali 
monet - dobijali rannych. Discordowie skierowali się do 
wyjścia. Ochroniarze o nieprzeniknionych twarzach dobermanów 
podnieśli głowy, omiatając ich rentgenowskim spojrzeniem. 
Jack poczuł, że zaglądają mu w duszę. Kawałek plastyku 
wprost wypalał mu dziurę na ramieniu. Ale oni znów zajęli 
się swoimi sprawami.
   Na zewnątrz owiało ich zimne i wilgotne powietrze. U stóp 
schodów leżały następne ciała, między innymi Hansa. Jack 
pytał sam siebie, co się stało z resztą humanoidów, ale 
widząc niemal pusty parking, zaraz znalazł odpowiedź: są w 
mieście. Na rozoranym gąsienicami trawniku stał wóz bojowy. 
Słychać było trzaskanie stygnącego silnika. Żołnierz stojący 
w wieżyczce patrzył na łunę pożarów. Pomarańczowy blask 
odbijał się w panoramicznej szybie jego hełmu.
   - Słyszysz?
   - Tak.
   Miasto huczało od wystrzałów. Matylda miała rację.
   Nie rozglądając się, poszli w kierunku samochodu. Ojciec 
otworzył drzwi i usiadł za kierownicą.
   - Ronald!
   W ich kierunku biegła Evita. Była boso. Przy samochodzie 
potknęła się i upadła na jezdnię.
   - Ronald, to straszne. Gdzie jest Jack? Zabierz mnie stąd 
- szlochała, walcząc z czkawką.
   W jasnym prostokącie wejścia pojawiło się trzech 
cyborgów. Patrzyli.
   - Evito, wstań - powiedział Jack.
   - To ty, Jack. Dzięki Bogu. Zabierz mnie stąd.
   - Wstań - powtórzył.
   Ochroniarze wyszli przed bramę i stanęli na schodach. W 
ich dłoniach pojawiły się lśniące pistolety. Żołnierz 
odwrócił się w ich kierunku. Sterowane z hełmu działo 
powtórzyło jego ruch z hydraulicznym wizgiem.
   - Zrób to - powiedział ojciec. Ręka drżała mu na 
kierownicy, ale wciąż nie zapalał silnika.
   Evita otępiała alkoholem i dręczona czkawką nadal 
klęczała przed Jackiem, ciężko dysząc. Jack wyprostował się, 
wyciągnął pistolet i zastrzelił ją. Zastrzelił człowieka. 
Ciało upadło na beton. Jack skinął ręką ochroniarzom i 
wsiadł do limuzyny. Ojciec zapalił silnik i ruszyli.

   Tydzień później byli w Meksyku. Tam nikt nie pyta, kim 
jesteś.

   5 stycznia 1997 roku
                                    Marcin Osikowicz-Wolff


                   MARCIN OSIKOWICZ-WOLFF
   Urodzony w 1974 r. w Krakowie. Wkrótce ukończy Wydział 
Prawa na Uniwersytecie Jagiellońskim. Drukował tylko w "NF": 
"Ludzie i upiory" (3/93), "Ruletenburg" (6/94) i "Ludzie i 
Obcy" (8/97).
                                                     (mp)

