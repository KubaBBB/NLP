Autor: Marek Baraniecki
Tytul: Głowa Kasandry

Z "NF" 2/92

scenariusz filmowy na motywach powieści Marka Baranieckiego 
pod tym samym tytułem

Marek Baraniecki urodził się 16 czerwca 1954 roku w 
Gliwicach. Inżynier środowiska, dziennikarz studencki, 
wielka gwiazda "Fantastyki" pierwszej połowy lat 
osiemdziesiątych. Autor jedynej książki "Głowa Kasandry" 
(zawartość: "Karlgoro godzina 18", "Wynajęty człowiek", 
"Głowa Kasandry", "Teatr w dolinie ciszy"; KAW 1985, wydanie 
II Reporter 1990). Obecnie jako "meteor" - miejmy nadzieję, 
że to przejściowa kwalifikacja - udziela Oramusowi wywiadu 
na stronach 
   Kilka uwag o scenariuszu "Głowy Kasandry" dla tych, 
którzy utworu nie znają, a może właśnie dla tych zwłaszcza, 
którzy przeczytali go w oryginale - pierwszy rozdział 
drukowaliśmy jako opowiadanie ("F" nr 7/83); całość ukazała 
się we wspomnianym zbiorku. Otóż praca pisarza nad przeróbką 
własnego utworu dla kina jest zajęciem pasjonującym i 
zarazem ponurym. Pojawia się możliwość modyfikacji i 
aktualizacji tego, co się kiedyś wymyśliło, ale połączona z 
koniecznością opowiedzenia historii wyłącznie w obrazku. 
Filmowcy zwykle zaczynają rozmowę z autorem od tego, że 
trzeba zmienić początek, zakończenie, inaczej rozłożyć 
akcenty w środku, zmodyfikować fabułę, przemodelować 
bohaterów, a  c a ł a  r e s z t a  może zostać w 
scenariuszu po staremu. Z reguły przerzucają tę robotę na 
barki pisarza, od czasu do czasu burząc szalonymi pomysłamai 
to, co uda mu się wymyślić. Pisarz dowiaduje się więc, że 
wszystko w jego wizji jest względne, niekonieczne, może 
podlegać wymianie, zakwestionowaniu, transformacji. Nie 
płynie to bynajmniej ze szczególnej perfidii filmowców. Taka 
jest natura spotkania pisarza, który myśli słowem i ideami, 
z reżyserem, którego żywiołem są obrazy, egzaminatorem 
wielbiciele Schwarzeneggera, a ogranicznikiem możliwości 
techniczne kraju i kinematografii, które reprezentuje. W 
przypadku "Głowy Kasandry" - 1985 rok! - dochodziły jeszcze 
do głosu względy polityczne. Kto przetrwa globalny konflikt 
atomowy? Jak oznakowane będą (amerykańskie czy radzieckie) 
rakiety rozbrajane przez Hornica? W jakim rejonie świata 
będzie się dziać akcja? Kto rozpoczął wojnę?... Właściwie 
nie istniały wówczas konkretne odpowiedzi, które mogłyby 
satysfakcjonować cenzorów PRL. Pozostawały uniki i nadzieja, 
że na planie da się zaaranżować więcej niż zapowiedziano w 
scenariuszu.
   Przedstawiony państwu produkt jest więc owocem i 
świadectwem wielopiętrowego kompromisu. Autor musiał skrócić 
historię do jednego wątku, opowiedzieć ją w bardzo 
zewnętrznym języku obrazów, podporządkować fabułę 
scenariuszowemu prawu mnożenia kulminacji, rozładowań i 
wolt. Są to właściwie notatki dla reżysera i zwiastun dla 
producenta. Język, inaczej niż było w prozie Baranieckiego, 
pełni tu funkcje przede wszystkim służebne, autor nie 
puszcza się na specjalne efekty literackie, bo nie ma po co. 
Całość miała zagrać dopiero na ekranie przed oczyma widzów 
zanurzonych w fotelach. Nie zagrała i pewnie już nie zagra.  
Żyjemy w innym czasie, boimy się innych, raczej nie 
atomowych demonów, a w dodatku polskiej kinematografii nie 
stać dziś na stworzenie przekonywającej wizji SF.  
   Proszę potraktować prezentację tego scenariusza jako 
okazję do nostalgicznego spotkania z przeszłością i dowód, 
że Baraniecki nie próżnował w czasie, w którym my, trochę 
pomstując, wołaliśmy o jego nowe opowiadania. Poza tym nawet 
w przetworzonej i zredukowanej "Głowie Kasandry" zostało 
sporo groźnego uroku (a także przybyło parę świeżych 
pomysłów), więc bez wątpienia zasługuje ona na 
przedstawienie czytelnikom "Nowej Fantastyki".
   Scenariusz filmowy "Głowy Kasandry" został przygotowany 
przez Marka Baranieckiego, Pawła Karpińskiego i Andrzeja 
Wojnacha dla Zespołu Filmowego "Perspektywa".
                                                    (mp)

Wczesnym świtem Hornic stał nad brzegiem opróżnionego z wody 
stawu. Patrzył na jego dno, gdzie wśród rozjeżdżonych kolein 
od kół i kałuży błota powbijane były połączone drutem 
stalowe pale, tworząc swoistą przestrzeń przypominającą pole 
poszukiwań archeologicznych.
   Musiało być chłodno, bo w pewnej chwili otulił się 
mocniej kurtką z tygrysiej skóry, odwrócił i szybkim krokiem 
ruszył w kierunku ciemniejącej na tle lasu bryły pojazdu. 
Była to przerobiona ze zwykłego transportera opancerzonego 
jego baza na kołach.
   Przez półokrągły właz wsunął się do środka. Siadając na 
przednim fotelu, rutynowym ruchem włączył zasilanie i 
monitory. Na jednym z ekranów pojawił się napis "Skażenia 
nie ma", na drugim "Reakcja zero". Uruchomił jeszcze jeden, 
na którym ukazał się brązowo-biały obraz terenu. Nacisnął 
kolejne klawisze i obraz na ekranie zaczął przekształcać się 
w schematyczny zarys rakiety. Jednocześnie na ekranie obok 
przesuwały się całe szeregi cyfr, liter i znaków. Hornic 
patrzył na nie jak zahipnotyzowany. Cichy elektroniczny pisk 
i błysk małej czerwonej lampki zasygnalizował zakończenie 
programu. Na ekranie świecił się napis "Start 1,00".
   Pocił się. Drobne krople pokryły mu czoło. Nerwowo wytarł 
w kurtkę spoconą dłoń. Jeszcze raz spojrzał na ekran, 
nieznacznym ruchem przeżegnał się i nacisnął duży czerwony 
klawisz.
   Cyfry błyskawicznie zaczęły się zmniejszać. Przy "0.00" z 
zewnątrz dobiegł niski zduszony grzmot. Obraz na ekranie 
ponownie przekształcił się w schemat terenu. Widać było, jak 
w zagłębieniu stawu pojawia się szczelina. Na zewnątrz grunt 
zaczął załamywać się na brzegach w gliniastym dnie 
szczeliny. Powbijane w dno stalowe pale zaczęły przechylać 
się. Pęknięcie w ziemi powiększało się. Błoto z dna zaczęło 
wpadać do środka. Kiedy rozwarcie osiągnęło szerokość około 
metra, dudnienie ustało. Szczelina przestała się powiększać. 
Zamarły też pochylone pod kątem 45 stopni pale.
   Transporter zjechał na dno stawu i zatrzymał się. Ubrany 
w kombinezon Hornic wyszedł z maską przeciwgazową na 
pancerz. Uruchomił burtowy wyciągnik z krzesełkiem na końcu 
ramienia i ustawił go na takiej wysokości, że mógł na nie 
bez trudu wsiąść. Palcami dotknął pneumatycznych przewodów, 
poprawił coś i zajął miejsce. Zapiął się starannie 
karabinkami do oparcia i podłączył końcówki wyposażenia 
kombinezonu do kabli zwisających mu zza pleców. Ruszył, ale 
już dwa metry pod krawędzią szczeliny zatrzymał się, 
manipulując sterownikami przy oparciu ręki. Przetarł 
rękawicą szkła maski i zamarł z ręką uniesioną ku górze. 
Betonowy silos był pusty. Jeden rząd czerwonych świateł 
ginął w głębokiej na około 9 metrów wilgotnej czeluści. Z 
ust Hornica wydobył się zduszony przez maskę wściekły 
wrzask. Lejąca się z góry cienkim strumieniem brudna woda 
rozbryzgiwała się na nieruchomej postaci człowieka na 
krzesełku.

Spał nerwowo, rzucając głową po pościeli i jęcząc przez sen. 
Przebudził się tak samo, jak spał. Otworzył oczy, czując, że 
jest obserwowany. Trzeźwym ruchem chwycił z podłogi maczetę 
i skoczył w kierunku okna. Podglądający go przez rozchylone 
płócienne zasłony dwaj mali chłopcy zeskoczyli błyskawicznie 
na dach przybudówki, zwinnie zsunęli się z niej na ziemię i 
z radosnym śmiechem zniknęli za szopą. Otoczona drewnianą 
palisadą niewielka osada budziła się do życia.
   Z mokrymi po kąpieli włosami na dźwięk gongu zszedł na 
dół do jadalni po trzeszczących, męskich schodach.
   - Nasza enklawa zawsze otwarta jest dla ludzi, którzy 
dobrze sobie nawzajem życzą.
   Te słowa wypowiedział siedzący na przedzie ławy gospodarz 
Robert Walath. - Witamy z żoną i całą rodziną wszystkich, 
których los zaprowadził w nasze strony - kontynuował. - 
Życzymy, aby ten los był dla wszystkich szczęśliwy.
   W trakcie jego przemowy Hornic rozejrzał się po 
zebranych. Ich pogodne twarze nosiły ślady przebytych 
chorób. Siedzieli w spokoju, w nienagannie czystych, 
przedziwnie skomponowanych ubraniach, przed również na 
zasadzie przypadku ustawioną zastawą stołową, gdzie obok 
porcelanowego talerza stał aluminiowy kubek z urwanym uchem.
   Gospodarz złożył ręce do modlitwy.
   - Przez pamięć tych, których nie ma... - zawahał się na 
moment... niech prawo życia będzie silniejsze od wspomnień.
   Podniósł wzrok i jego spojrzenie spotkało się z oczyma 
Hornica.
   - Pobłogosław panie te dary, abyśmy dzień dzisiejszy 
przeżyli w zdrowiu i siłach - Hornic przeniósł spojrzenie na 
ścianę za Robertem, gdzie obok starego olejnego płótna 
przedstawiającego średniowieczne zimowe polowanie oraz 
plakatu "Wędrowcze, strzeż się gazu" wisiała mapa okolicy z 
naniesionymi poprawkami linii rzek i strumieni.
   - Aby ślad promieniowania nie pozostał na tych produktach 
i ani ich skażona cząstka nie zatruła nam organizmu - głos 
Roberta był wyraźny i mocny.
   - Daj nam odporność zieleni i ochraniaj przed 
nieszczęśliwymi miejscami, abyśmy się nie stali ofiarami 
chemicznej i radioaktywnej śmierci... Spraw, aby nasze geny 
nosiły tylko zdrowy owoc naszego żywota. Amen - zakończył 
Walath.
   - Amen - odpowiedzieli chóralnie zebrani.

Po śniadaniu Robert i Hornic wyszli razem przed dom. Tuż za 
nimi z izby wypadła gromadka dzieci, zbiegła ze stopni 
werandy i z krzykiem rozpierzchła się po dziedzińcu osady.
   - W zeszłym tygodniu otworzyłem pusty silos - powiedział 
Hornic.
   Gospodarz spojrzał na niego.
   - Masz jeszcze siłę?... To już trzynaście lat.
   - A ty masz? - odpowiedział pytaniem Hornic.
   Popatrzyli na siebie. Gospodarz odezwał się znowu.
   - Ludzie cię tutaj potrzebują... są kobiety...
   - Tak?
   - Twoje kobiety... - gospodarz wskazał na grupkę 
biegających dzieci. - Ta trójka myśli, że nie ma ojca.
   - Bo go nie mają... - Hornic przez chwilę wewnętrznie coś 
przeżywał. - Czy są zdrowe? - zapytał.
   - Tak! Zupełnie zdrowe - gospodarz ożywił się na moment.
   Przeszli przez osadę i wyszli za ogrodzenie. Robert 
zatrzymał się przy dole z wapnem. Długą żerdzią pogrzebał w 
nim chwilę i wyciągnął jakiś strzęp. Ciało o kształcie sarny 
miało dwie głowy. Hornic popatrzył na niego bardzo uważnie.
   - Kiedy? - zapytał.
   - Tydzień temu odłowiłem ze stada idącego na południe.
   - Kto wie?
   - Nikt, prócz nas.
   Gospodarz odstawił żerdź. Resztki zwierzęcia powoli 
zanurzyły się w dole.
   - Co o tym myślisz? - zapytał.
   - To ostrzeżenie - powiedział Hornic - że nasze powitanie 
wkrótce straci sens. Skażenie dociera do naszej okolicy, 
mimo że deszcze są jeszcze czyste.

Wrócili do osady. Przeszli na tył domu, gdzie gospodarz 
otworzył drzwi do piwnicznego pomieszczenia przypominającego 
bunkier lub schron.
   Kiedy weszli, zapalił światło nad stołem i starannie 
zamknął obite stalową blachą, specjalnie wyciszone drzwi. Ze 
stojącej w rogu szafy pancernej wyciągnął plik map.
   - Jedno jest pewne - powiedział Hornic uważnie studiując 
mapy. - Tybet to jedyna szansa ocalenia. Ludzie zawsze 
chronili się tam w chwilach kataklizmów.
   - Ale czy tam dojdziemy? - zapytał z niepokojem Robert.
   - To nie ma znaczenia - odpowiedział Hornic. - Musimy 
iść. Tutaj za kilka, kilkanaście miesięcy będzie po 
wszystkim. Musimy iść, a jak nie my, to dojdą tam nasze 
dzieci. Może kogoś uda się uratować.
   - Kiedy wyruszamy?
   - Pojadę teraz do bazy zabrać najpotrzebniejsze rzeczy. 
Wrócę za tydzień, dziesięć dni, przez ten czas przygotujcie 
się do wymarszu. Zawiadom plemiona koczujące, że jeżeli 
zechcą, mogą z nami wyruszyć.
   - To niezbyt bezpieczne - zaprotestował Robert. - Są 
agresywne.
   - Są ludźmi i trzeba dać im szansę - powiedział Hornic. - 
W ciągu dwóch tygodni powinniśmy być gotowi do wymarszu.
   Niedługo potem usunął się do środka swego wozu i włączył 
silnik.

Późnym popołudniem transporter dotarł na szczyt wzgórza, 
skąd roztaczał się widok na dolinę, w której stała jego 
chata. Hornic jak zawsze zatrzymał pojazd i wyszedł na 
pancerz. Spojrzał przed siebie, na sielski krajobraz. Nagle 
zamarł w pół ruchu. Ze stojącej w głębi doliny chaty sączyła 
się smużka dymu. Jednocześnie echo przyniosło odgłos 
karabinowego strzału. Hornic wsunął się do środka i wycofał 
transporter między drzewa. Wyskoczył z pojazdu trzymając w 
ręku mały, automatyczny karabin. Zniknął w lesie.
   Siedzący przed chatą na pieńku mężczyzna spokojnie 
obracał nad ogniem prowizoryczny rożen, na którym smażyło 
się jakieś zwierzę. Jego karabinek leżał obok.
   - Nie ruszaj się! - krzyknął Hornic repetując 
jednocześnie broń. - Ręce na kark!
   Mężczyzna przy ognisku zamarł i posłusznie uniósł ręce. 
Hornic podszedł bliżej. Sprawnym kopnięciem odrzucił karabin 
nieznajomego na bok, a następnie pchnięciem w plecy 
przewrócił mężczyznę na ziemię i dokładnie obszukał. Niczego 
nie znalazł, wobec czego cofnął się.
   - Wstań i odwróć się! - powiedział do leżącego.
   - Jestem Ivec Farson - przedstawił się nieznajomy, 
próbując uśmiechnąć się przyjaźnie.
   - Skąd?
   Hornic nie odwzajemnił uśmiechu.
   - Z drugiej półkuli.
   - Jak?
   - Samolotem.
   Lufa karabinu uniosła się tak, że szczelinka, muszka i 
głowa nieznajomego znalazły się w jednej linii prostej.
   - Od trzynastu lat nieodpalone w czasie wojny rakiety 
same startują na każdy przypadkowy sygnał radiowy, 
magnetyczny czy elektryczny. Od trzynastu lat nikt nie lata, 
nikt nie używa radia. A ty powiadasz, że samolotem... z 
drugiej półkuli...
   Wskazujący palec Hornica zaczął się delikatnie zaciskać 
na języczku spustowym karabinka.
   - Samolot stoi na końcu pasa startowego - Farson wskazał 
głową na pasmo drzew, spoza których przebijały zarysy 
hangarów.
   - Ruszaj! Ręce na kark! - Hornic lufą wskazał kierunek.
   Po krótkim marszu ścieżka wyprowadziła ich na pas, gdzie 
w oddali stał samolot. Hornic opuścił broń. Zawrócili.
   - A więc znów się lata - jakby z podziwem powiedział do 
Farsona.
   - Tutaj u was jest to bardzo ryzykowne. Leciałem na 
trzydziestu metrach, a poza tym mam powłoki ekranujące. 
Inaczej jednak nie przebyłbym strefy skażenia. W tej chwili 
nie ma już innej drogi do was oprócz powietrznej, a ja 
musiałem tu przylecieć - zawiesił głos.
   Hornic milczał. Doszli do domu. Na prowizorycznym rożnie 
węgliły się resztki królika.
   - Szkoda, byłby obiad - powiedział Farson zasypując 
ognisko.
   Hornic wszedł do chaty. Odwiesił karabin. Z szafki wziął 
bańkę i do dwóch kubków nalał przezroczystego płynu.
   Wyszedł z nimi przed dom. Jeden z nich podał Farsonowi.
   - Za twój pomyślny lot.
   Napój musiał być bardzo mocny, bo Farson zakrztusił się 
tak, że przez chwilę nie mógł złapać oddechu.
   - Czegoś takiego nie piłem od przed wojny - wreszcie 
odzyskał mowę, tonem usprawiedliwienia. - Sam go wytwarzasz? 
- zapytał z zazdrością.
   Hornic kiwnął głową.
   - Świetny - Farson odstawił kubek. Popatrzył teraz 
uważnie na Hornica. - Nie pytasz, dlaczego tu jestem?
   - Jeżeli potrzebujesz paliwa - powiedział Hornic 
wyciągając rękę w kierunku hangarów - tam są dystrybutory. 
Nikt ich nigdy nie używał, ale mam nadzieję, że są sprawne - 
znowu nalał do kubków.
   Zapadło milczenie, a gdy znów wypili, Farson odezwał się:
   - Skoro nie pytasz, to powiem ci sam. Szukam największego 
łowcy rakiet Teodora Hornica. Tego, który rozbroił Alpejską 
Barierę Rakietową, wykastrował system rakietowy Środkowej 
Macedonii i zablokował wszystkie wyrzutnie Skagerraku...
   Hornic popatrzył na niego uważnie.
   - Skąd wiesz, że taki człowiek w ogóle istnieje?
   - Łowców rakiet nie jest wielu, ale opowieści o ich 
czynach rozchodzą się wszędzie. Czasem przyniesie je cały 
szczep, czasem samotny podróżny. Ludzie potrzebują herosów, 
dzięki nim wierzą, że przetrwają. Ta baza leży na obszarze 
Hornica i sądząc z opisów ludzi na temat jego wyglądu jestem 
pewien, że ty nim jesteś.
   - Tak, ja jestem Teodorem Hornicem, ale czemu mnie 
szukałeś?
   - Jesteś jedynym człowiekiem, który jest w stanie znaleźć 
i rozbroić Kasandrę.
   Hornic odstawił kubek.
   - Nikt nie może wiedzieć, jakie państwo i gdzie na 
wypadek niemożności konwencjonalnej obrony umieściło przed 
wojną totalny ładunek szachujący...
   - Nie - powiedział Farson - ja mam na myśli Kasandrę, 
pierwszą rakietę z serii ostatecznych, Kasandrę z mitu, 
rakietę zdolną do zniszczenia w nadchodzącym, nieokreślonym 
terminie wszystkiego, co jeszcze żyje na ziemi.
   - Ta Kasandra nie istnieje, a jeżeli nawet, to nikt jej 
nie znajdzie do czasu, gdy nie da znać o sobie... Czy 
myślisz, że... jeżeli to prawda, to do tej pory nie 
prowadzono poszukiwań?
   - Ona jest na twoim terenie - powiedział z naciskiem 
Farson.
   - Mój teren to milion kilometrów kwadratowych. - Hornic 
uśmiechnął się z sarkazmem - ...w większości skażony i 
bezludny. Dajesz się chyba ponieść legendzie. Ale być 
może... - Ruszył w kierunku lasu. Farson podążył za nim.
   - Posłuchaj. Mam dowody - mówił idąc. - Jestem pilotem. 
Trzynaście lat temu zakochałem się do szaleństwa. Dziewczyna 
wyjechała na weekend, a ja podejrzewałem, że nie jest sama. 
Musiałem to sprawdzić...
   - To jakaś niesłychanie romantyczna historia - mruknął 
Hornic. Farson nie zwrócił na to uwagi i kontynuował:
   - Pojechałem za nią. Trzysta kilometrów w góry. Dlatego 
się uratowałem. Ten, który mnie zastąpił na służbie, zginął 
wraz z innymi przy pierwszym uderzeniu.
   - Zginęły wtedy miliony - głos Hornica był bez wyrazu.
   - To był mój starszy brat. Byliśmy dziećmi, gdy nasi 
rodzice zginęli w wypadku. Od tamtego czasu opiekował się 
mną. Tym razem zginął zamiast mnie. Wróciłem tam, jak tylko 
skażenie spadło. Postanowiłem dotrzeć do bunkra dowodzenia. 
Chciałem poznać jego ostatnie chwile. Rok temu dokopałem się 
do zasypanej pamięci ośrodka. Zgodnie z założeniami 
konstrukcyjnymi ocalała od wybuchu i impulsu PM. Pamiętam 
pewne przesłanie, które odebrali prawie wszyscy: "Trojańska 
wyrocznia otrzymała prezent. Kiedy słońce zajdzie moc na 
niebie plus 82810".
   - Prezent zostanie odesłany wiernej 32435. Adresat 
nieznany. Tak, znam te brednie - powiedział Hornic.
   - Ja znam jeszcze koniec: Pozdrowienia dla Pana Boga 
39973... - Farson zamilkł, bo Hornic na chwilę podniósł na 
niego wzrok. Wkrótce zaczął mówić dalej. - Próbowałeś to 
rozszyfrować jak my wszyscy. Okazało się, że nic z tego nie 
wynika. Że musiał to nadać albo cholerny kabotyn, albo 
wariat. Odrzuciłeś wersję, że był to bardzo ważny przekaz, a 
sformułowanie dla lepszego zapamiętania ubrano w mistyczną 
formę.
   - Jakie masz na to dowody? - sceptycznie zapytał Hornic.
   - Właśnie do tego zmierzam. Według odczytu komputera ten 
tekst został nadany z twojego terenu. Kasandra musi być 
znaleziona! Jestem mu to winien. Człowiek nie może żyć 
wiedząc, iż w każdej chwili może zginąć.
   - Nie zapominaj o tym, że nawet jeśli ją odnajdziesz, 
może nie da się jej unieszkodliwić i Kasandra wystartuje. Co 
wtedy?
   - Nie sądzę, aby była w stanie zniszczyć całe życie na 
Ziemi. Ktoś musi ocaleć. Będzie wtedy mógł żyć naprawdę 
wolny. Wolę to ryzyko niż życie w ciągłym strachu. Dlatego 
tu jestem - zakończył Farson.
   Hornic zatrzymał się i popatrzył na niego.
   - Mój teren wchodzi w strefę skażenia. Zaczynają się 
pojawiać zmutowane zwierzęta. Zbieram grupę ludzi i 
wyruszamy w Tybet. Tam może będzie jakaś szansa 
przetrwania. Jeżeli chcesz, możesz wyruszyć z nami.
   Nad bazą zapadał ciepły zmierzch. We wnętrzu chaty, 
przed ścianą, na której wisiała mapa, stali obaj mężczyźni. 
Hornic przesuwał po niej ręką wskazując różne miejsca.
   - Odpalona... Ta wybuchła i zginął Novak... Atrapa... 
Unieruchomiona przez Smirnova... Pustka po żwirze.. 
Zlikwidowana... Ta także... Magazyny... Moja ostatnia...
   - Sprawdź tu - dopiero teraz można było zauważyć, że 
Farson też trzyma w ręku mapę z naniesionymi punktami. Podał 
ją Hornicowi. - Spójrz, kierunek sygnału pokrywa się.
   - O ile wasz satelita i komputer się nie pomylił, to może 
być to, ale nie musi - odparł po chwili Hornic. - Moje dane 
pochodzą głównie z naszych dokumentów, które ocalały i z 
przekazów ustnych. O tej nie słyszałem. Warto sprawdzić. - W 
jego oczach pojawił się błysk zainteresowania. Podszedł do 
stołu i na kawałku bibułki napisał: "Odkryłem nowy silos. 
Termin wymarszu ustalę później. T.H.". Z klatki wyjął 
gołębia. Umocował na jego nóżce przesyłkę i wypuścił ptaka, 
który po chwili zniknął na tle ciemnego nieba.

Następnego dnia, wczesnym rankiem, na podwórzu piętrzył się 
stos najrozmaitszych pakunków. Hornic po kolei ładował je do 
transportera. Farson zaczął doczepiać cysternę do gazika.
   - Jak skończysz, zatankuj do pełna. Patrząc od strony 
hangaru dystrybutory od ropy są pierwsze z brzegu.
   - A te drugie? To paliwo lotnicze? - spytał Farson.
   - Niepotrzebne nam do niczego. Nie używałem ich ani razu. 
Nie wiem, czy ktokolwiek kiedykolwiek ich używał. Jak tu 
przyjechałem, ta baza wyglądała tak, jakby nie zdążyli jej 
wyposażyć w sprzęt bojowy, oprócz tego wszystko działało, 
zbiorniki były pełne.
   - Dlaczego nie zamieszkałeś tam, w bazie?
   - Nie bardzo jest tam gdzie mieszkać, a poza tym tutaj 
czuję się lepiej.
   - Bezpieczniej?
   - Lepiej... Swobodniej - powiedział Hornic i znów zabrał 
się do ładowania paczek.
   - Co to właściwie jest? Po co bierzemy te łachy? - 
zapytał Farson wskazując na dwa tobołki, z których wystawały 
części garderoby. - To dla nas?
   - Nie! - Hornic przecząco pokręcił głową. - To na 
wymianę, podarki.
   - Wracamy do buszu - krzywo uśmiechnął się Farson.
   - Właśnie - odpowiedział Hornic.

Kolorowe korpusy dystrybutorów połyskiwały w porannym 
słońcu. Farson wysiadł z jeepa i obejrzał je uważnie. 
Liczniki wskazywały, że zbiorniki są pełne. Na tych z 
paliwem lotniczym wisiały jeszcze plomby. Postał tam chwilę, 
a potem wsiadł do gazika, podjechał do drugiego rzędu 
dystrybutorów i zaczął napełniać cysternę ropą.

Wyruszyli niedługo potem. Do wieczora przebyli około 400 km, 
co zważywszy na fakt, iż dawne drogi na dużych odcinkach 
były nieprzejezdne, można nazwać dużym osiągnięciem. Kiedy 
zapadł zmrok, Hornic włączył wizjer na podczerwień i w ten 
sposób kierował pojazdem. Około północy dotarli do 
obozowiska koczowników.
   Na polanie płonęło ognisko. Wokół niego zgromadziło się 
kilkanaście osób ubranych dość skąpo. Reflektory 
transportera omiotły cały przestrzeń wydobywając z ciemności 
sklecone byle jak szałasy. Kiedy silnik umilkł, ludzie 
powoli, jakby z obawą, zaczęli zbliżać się do wozu. Farson i 
Hornic wyszli na pancerz. Wtedy koczownicy bezładną grupą 
zbliżyli się do nich.
   Stary mężczyzna, widocznie ich przywódca, skłonił się 
pierwszy, za nim reszta.
   - Zdrowa noc - powiedział drżącym głosem. - To wielkie 
szczęście dla nas, że możemy powitać łowców.
   - Zdrowa noc - odpowiedział Hornic. - Chcemy u was 
wypocząć. Jesteśmy zmęczeni. A to dla was.
   W stronę mieszkańców obozowiska pofrunęły dwie duże 
paczki. Kobiety dopadły do nich i zaczęły oglądać wydobytą z 
nich odzież.
   Hornic zeskoczył z pancerza. Podszedł do starego, podał 
mu wyjęty z kieszeni kurtki mały dozymetr radioaktywności.
   - Może się wam niedługo przydać - powiedział.
   Starzec popatrzył na niego uważnie.
   - Idziecie w góry? - bardziej stwierdził niż zapytał.
   - Tak - powiedział Hornic. - Ostatni raz... W enklawie 
Walatha gromadzą się ludzie, którzy chcą wyruszyć w Tybet. 
Idźcie tam.
   - Dziękuję, ale nasze miejsce jest tutaj - starzec 
pokręcił głową. - Uważajcie w górach. Czciciele Broni stali 
się ostatnio bardzo aktywni. Mają nowe uzbrojenie.
   - Vlado? - spytał Hornic.
   - Tak - potwierdził starzec. - Schodzą nawet na równinę.
   - Dziękuję - Hornic położył rękę na jego ramieniu. - 
Posłuchaj mojej rady.
   Starzec nic nie odpowiedział, a tylko gestem zaprosił ich 
do ogniska. Popijając podany mu przez kobiety napój Farson z 
zaciekawieniem przyglądał się mieszkańcom obozu. Większość z 
nich nie przekroczyła trzydziestu lat. Wyglądali na 
zdrowych, choć ubrani byli bardzo nędznie.
   - Dlaczego nie zbudują sobie domów?
   - Nie chcą - odpowiedział Hornic.
   - Przecież oni dziczeją.
   - Jakie to ma znaczenie?
   - Człowiek winien zachować przynajmniej część tego, co 
stworzył...
   - Po co?
   Farson spojrzał na niego zdziwiony.
   - Jak to? Żeby odbudować społeczeństwo, gospodarkę, 
mechanizmy społeczne, kulturę...
   Hornic myślał chwilę.
   - Tu jest inaczej - powiedział. - Nikt nie chce niczego 
budować. Dzieci nie chcą się uczyć, dorośli wiedzieli, co 
było...
   - Ale Walath i ty mieszkacie w domach - nie poddawał się 
Farson.
   - My jesteśmy z innego świata. Ze świata, którego już nie 
ma. Ten świat dla nich - wskazał głową młodych - właściwie 
nie istniał.
   - Jak to nie, przecież go pamiętają...
   - Mają po dwadzieścia lat... to tylko wygląd... - 
odpowiedział Hornic.
   Farson wyglądał na wstrząśniętego. Długo milczał.
   - My jesteśmy dla nich kosmitami - mówił cicho Hornic. - 
Dziwy natury, jak rakiety i złe miasta kryjące niewidzialną 
śmierć. Kiedy przestaniemy je niszczyć, umrzemy, i dla nich 
najwyżej zostanie po nas legenda.
   Tymczasem przy ognisku zaczęła się uczta, a kilku 
mężczyzn przyniosło bębny i zaczęło wybijać na nich 
jednostajny rytm, nucąc jednocześnie jakąś pieśń bez słów.
   Podsycono ogień grubymi gałęziami.
   Farson spojrzał zaintrygowany na Hornica.
   - Co oni robią? - zapytał.
   - Wydaje mi się, że wiedzą, po co wyruszyliśmy... - 
odpowiedział Hornic, patrząc przed siebie.
   - Skąd?
   - Oni to czują. Kasandra jest dla nich największym 
symbolem zła. Przygotowują się do obrzędu oczyszczenia z 
piętna ognia.
   Farson wyglądał teraz na lekko wystraszonego.
   - To jest coś w rodzaju złej karmy, którą ci przeznaczyła 
śmierć w ogniu - wyjaśnił spokojnie Hornic. Popatrzył na 
Farsona i dodał:
   - Hindusi wierzyli, że śmierć przeznaczoną w ogniu można 
zażegnać, jeśli przedtem oczyścisz się w ogniu nie czyniąc 
sobie szkody. Musisz przy tym jednak ofiarować ten moment 
stwórcy świata, który twoją ognistą karmę weźmie na siebie.
   Farson pokręcił głową z niedowierzaniem:
   - Trzynaście lat, tylko trzynaście lat i już taki zabobon 
- powiedział w zdumieniu.
   - Mylisz się, kilka tysięcy lat - Hornic urwał. - Jeżeli 
nie chcesz, nie będą mieli do ciebie żalu. To twoja sprawa - 
powiedział w końcu.
   Po ognisku pozostał tylko rozżarzony do białości gruby 
popiół. Śpiewana chóralnie pieśń przycichła i stała się 
bardziej monotonna. Podrygując w jej rytmie tubylcy zaczęli 
wchodzić boso w popiół.
   Farson patrzył na to z zaciekawieniem. Tymczasem Hornic 
wstał, zrzucił skórę, spodnie, buty i wolno zaczął poruszać 
się w rytm bębnów. Obecni rozstąpili się przed nim. Wszedł 
do ogniska i obracał się wokół swojej osi w lekkim transie. 
Na jego twarzy nie było znać śladów bólu.
   Farson spojrzał w bok. Prawie w ciemności, na skraju 
światła ogniska siedziało kilka dziewcząt. Łowca wyciągnął 
rękę w ich kierunku i palcem kiwnął na jedną z nich. 
Wskazana posłusznie wstała i podeszła do niego uśmiechając 
się. Rzucił jeszcze jedno spojrzenie na tańczących wokół 
dogasającego ogniska, wstał i biorąc dziewczynę za rękę 
wyszedł z nią poza granice światła. Siedzący nie opodal 
starzec odprowadził go wzrokiem pełnym szacunku i uznania.

Około południa transporter wspinał się mozolnie na pierwszą 
górską przełęcz. We wnętrzu pracowały wszystkie monitory. 
Komputerowy obraz terenu zmieniał się co chwilę. Hornic 
kierował, a Farson ciągle obserwował jeden z monitorów, 
gdzie przesuwały się względem siebie dwie mapy. Jedna była 
zarysem terenu, po którym jechali, drugą stanowił schemat 
jego mapy satelitarnej. Wreszcie dwa obrazy pokryły się w 
swoich głównych punktach. Wtedy na znak Farsona Hornic 
zatrzymał wóz.
   - To jakby gdzieś tutaj, ale musimy się upewnić, czy w 
pobliżu nie ma Czcicieli Broni. - Mówiąc to Hornic nacisnął 
kilka klawiszy i rodzajem peryskopu omiótł teren dookoła. 
Ekran jednak pozostawał pusty.
   - Kim są ci Czciciele Broni? - zapytał Farson.
   - To koczownicza grupa zorganizowana przez Vlada, 
wyrzutka jednej ze społeczności. Odszedł w góry z jednym 
karabinem, a teraz po kilku latach ma sporą grupę 
współwyznawców. Są dość dobrze uzbrojeni. Wszelkiego rodzaju 
broń to dla nich rodzaj fetyszu.
   Ostrożnie wyszli na pancerz. Ich wóz stał na niewielkim 
płaskowyżu, opadającym stromymi stokami pokrytymi lasem w 
dół. Ze wszystkich stron zamykały horyzont niewielkie 
wzniesienia.
   - Ona musi być ukryta w którymś ze wzgórz. Może nawet 
stoimy nad nią - powiedział Hornic.
   Farson rozejrzał się nerwowo. Hornic uśmiechnął się 
widząc jego niepokój.
   - Nie obawiaj się. Gdyby były pod nami, już lecielibyśmy 
razem z nią w powietrze. Musi być tam, w jednym z tych 
trzech wzniesień - wskazał na pasmo wzgórz.
   - Jak ją znajdziemy? - zapytał Farson.
   - Od góry się do niej nie dobierzemy. Musi istnieć jakieś 
dojście gdzieś u podnóża. To łatwe. Po prostu trzeba je 
znaleźć.
   Wsiedli do wnętrza i ruszyli w kierunku wzgórz. Dotarli 
tam wieczorem. Na noc zatrzymali się w niewielkiej kotlince, 
tuż pod nawisem skalnym. Obok rozlewało się małe jeziorko, z 
którego wystawały resztki stalowych konstrukcji. Łowcy 
siedzieli nad brzegiem i palili niewielkie ognisko.
   - Czy ty odczuwasz strach? - zapytał Farson.
   Hornic popatrzył przed siebie w zamyśleniu i powiedział:
   - To nie jest strach, raczej rodzaj stresu, lęku przed 
niemożnością podjęcia dobrej decyzji. Mam problem i muszę go 
rozstrzygnąć... I nic o nim nie wiem. Nie ogarniam jego 
części, a trzeba powiedzieć tak albo nie. Bez szans na jego 
zrozumienie... to jakby test. Każda decyzja jest zła, trzeba 
wybrać w ciemno.
   - Nasza wiedza o świecie nigdy nie była pełna - Farson 
dorzucił do ognia. - Nie wiesz, skąd się wziąłeś ani dokąd 
idziesz - kontynuował. - Urodziliśmy się wśród ludzi, którzy 
też nic nie rozumieją. Podejmujemy tylko decyzje złe lub 
dobre, nie wiedząc, dlaczego są takie i co spowodują...
   - Cieszę się, że mnie rozumiesz - głos Hornica był cichy. 
- Uważam, że to jest tak, jakby poprzez te decyzje formowało 
się nasze człowieczeństwo. Jakbyśmy urodzili się tylko po 
to, bo decyzji nie podejmują przecież ani kamienie, ani 
rośliny, ani zwierzęta... tylko my... - popatrzył w niebo. 
Było czyste i przejmująco piękne. Niemal w zenicie widniały 
Wielki i Mały Obłok Magellana.

Rankiem włączyli aparaturę.
   - Patrz - Hornic pokazał na wskazanie monitora kreślącego 
mapę terenu. - Góra, u której podnóża stoimy, jest 
najwyższym szczytem pasma stanowiącego dział wodny. W 
sąsiednich pasmach układ warstw geologicznych jest pochyły. 
Idą w jedną stronę. Woda to w tym terenie najgorszy wróg dla 
budowniczych. Wciśnie się wszędzie, w każdą szczelinę. A 
wnętrze tej góry może być zupełnie pozbawione wody.
   Krętą skalistą drogą ruszyli w kierunku wierzchołka. 
Hornic zatrzymał pojazd w miejscu, gdzie mały strumień 
wyżłobił w niej swe koryto. Szybko wydostał się z wozu i 
bacznie zaczął badać najbliższą okolicę. Wysunięty do połowy 
włazu Farson z zaciekawieniem obserwował jego działania. 
Łowca bardzo uważnie oglądał rosnące gdzieniegdzie karłowate 
krzaki, zanurzał ręce w strumieniu, przeszedł parę kroków i 
nagle pochylił się nad czymś na ziemi.
   - Ona jest tutaj - krzyknął do Farsona.
   Pilot szybko znalazł się obok niego. W miejscu, któremu 
Hornic poświęcił tak wiele uwagi, znajdowało się 
najzwyklejsze mrowisko.
   - Skąd wiesz, że ona jest tutaj? - w głosie Farsona czuć 
było ślad zawodu.
   - Czuję to - Hornic uśmiechnął się do niego.
   - Jak? - Farson z niedowierzaniem pokręcił głową.
   - Spójrz - powiedział Hornic. - Drzewa tu są niższe jak w 
sąsiedztwie. Krzewy mniej bujne. Ale najważniejsze jest to - 
pokazał na niewielkie mrowisko.
   - Mrówki? - zdziwił się Farson.
   - Tak, mrówki. Instynkt każe im opuszczać mrowiska - 
pochylił się i wziął na rękę jedną z mrówek. - Można to też 
sprawdzić w inny sposób. - Obejrzał ją dokładnie, wziął do 
ust, rozgryzł i uważnie smakował, po czym wypluł.
   - Sądzę, że mam rację, zresztą - zwrócił się do Farsona - 
możesz spróbować sam.
   - Co? Mamleć mrówki, cmokać robaki? Tfu. Wierzę ci na 
słowo.
   Hornic uśmiechał się.
   - Przyroda potrafi wskazać więcej niż aparatura - 
powiedział. - Nasze analizatory niczego by nie wykryły, ale 
oddziaływanie już istnieje. I jest wykrywalne... zmysłami.
   - Ufasz zmysłom... Kiedyś nadziejesz się na teren skażony 
i co wtedy? - powiedział poważnie Farson.
   - Kiedyś przestanie działać aparatura. Co wtedy zrobisz, 
łowco? - odpowiedział Hornic.
   - Jak to co? To proste. Zapytam ciebie.
   Obaj wybuchnęli śmiechem.
   - Ale co mam teraz robić? - już poważnie zapytał Farson.
   - Obserwuj okolicę, ja poszukam tutaj.
   Nie zwracając uwagi na to, że przemoczy ubranie, Hornic 
wszedł do wody i zaczął badać dno strumyka. Po chwili 
podniósł do góry rękę.
   - Miałem rację! Chodź, zobacz! - zawołał Farsona. Na 
otwartej dłoni leżała mała, szara bryłka.
   - Beton. Tu gdzieś jest wejście.
   Podszedł do skalistej ściany. Zbadał otwory, z których 
wypływała woda. Znalazł wystarczająco duży, by mógł być 
wejściem do wnętrza góry. Wyszedł na brzeg i zaczął 
przebierać się w strój płetwonurka.
   Kiedy skończył, wziął do ręki butlę tlenową i położył się 
na dnie strumyka. Powoli zaczął wczołgiwać się do wnętrza 
góry. Zaraz za ciasnym przejściem natrafił na dość głębokie 
jeziorko. Przebył je przez dłuższy czas płynąc po 
powierzchni. Dotarł do przeciwnego brzegu i silnym ręcznym 
reflektorem zaczął oświetlać ściany. Niczego nie zauważył. 
Założył więc ponownie maskę, butlę tlenową umieścił na 
plecach i zanurzył się w toń. Niemal przy samym dnie znalazł 
wiązkę przewodów. Popłynął ich śladem. Przy końcu jeziorka 
niknęły w jakiejś szczelinie. Wypłynął na powierzchnię. Na 
skałach nad szczeliną znalazł ślady betonowania i coś, co 
przypominało korytarz. Tą samą drogą wrócił na zewnątrz.
   - I co tam? - zapytał go po przejechaniu 500 m w lewo 
Farson.
   - Spróbujemy znaleźć klucz. Musimy dopasować się do ich 
częstotliwości.
   Uruchomił monitory i pojawiły się na nich szeregi cyfr i 
wykresów. Obaj mężczyźni zaczęli kręcić teraz gałkami i 
wciskać różne klawisze.
   - Jest rezonans - zameldował Farson.
   - Echo - odpowiedział mu głos Hornica.
   - Bez przebić. Sygnał wytłumiony - nacisnął jeszcze jakiś 
przycisk. - Możemy!
   - Sygnał - mówiąc to Hornic włączył mały nadajnik.
   - Bez zmian - Farson przez wizjer obserwował zabetonowane 
wejście.
   - Wzmacniacz - Hornic jeszcze raz dotknął nadajnika.
   Rozległo się charakterystyczne dudnienie i skała zaczęła 
się kruszyć. Pojawiła się najpierw szczelina, a następnie 
skalne wrota rozpadły się. Przed nimi ziała czeluść 
korytarza. Transporter ruszył. Wjechali do wnętrza góry.
   Skalny korytarz ciągnął się przed nimi równą linią. 
Transporter kołysał się na nierównej drodze. Po przejechaniu 
około 200 metrów dojechali do hali fabrycznej pełnej 
najrozmaitszych maszyn. Obok nich stały skrzynie wypełnione 
różnego rodzaju pociskami i bronią. Otwarte drzwi w jednej 
ze ścian hali pozwalały dostrzec dużą salę zapełnioną 
wojskowymi łóżkami.
   - Co to jest? - zdziwił się Farson. - Fabryka czy 
koszary?
   - Wszystko wskazuje na to, że placówka specjalna. Byli 
niezależni od dostaw broni, amunicji. Zejdę się rozejrzeć.
   - Niewielki garnizon - stwierdził Farson. - Myślisz, że 
to możliwe, że mieli za zadanie pilnowanie Kasandry?
   - Myślę, że nic o niej nie wiedzieli - powiedział Hornic 
kierując się w przeciwległy koniec sali, gdzie dalszą drogę 
zamykały im stalowe wrota.
   Uważnie obejrzał zaporę i przytwierdził do niej 
przyssawkę z przewodami i małym nadajnikiem.
   - I co? - zapytał, kiedy stanął obok pojazdu.
   - Nie ma żadnego sygnału - Farson bąknął niepewnie, 
wprowadzając do komputera kolejną kombinację cyfr.
   - Są spawane - powiedział Hornic, jednocześnie bardzo 
intensywnie myśląc. - Zapewne od wewnątrz.
   - Cholera - Farson był wyraźnie zniechęcony. - Trzeba 
będzie chyba ciąć palnikami.
   - Poczekamy z tym - Hornic pokręcił głową. - Musi być 
jakieś inne wyjście... Musieli przecież jakoś wchodzić i 
wychodzić. Wyłaź z wozu, pomożesz mi. Sprawdź tam - ręką 
wskazał przed siebie, gdzie obok stalowych drzwi po 
skalistej ścianie wysoko w górę biegły szczeble metalowej 
drabiny. Farson szybko wspiął się po nich i dotarł do 
niewielkiej kabiny sterowniczej.
   - Teodorze - krzyknął do Hornica - ten cały spaw to chyba 
maskowanie! Spróbuję otworzyć!
   Nie czekając na decyzję swego kolegi nacisnął pierwszą 
dźwignię. Dopiero wtedy dobiegł go z dołu zniekształcony 
przez odbicie okrzyk Hornica.
   - Nie!
   Zatrzymał rękę w pół ruchu, ale było już za późno. 
Ogromne odrzwia z typowym łoskotem zaczęły się otwierać. 
Hornic rzucił się na ziemię. Na górze Farson skulił się. Nic 
się jednak nie stało. Wrota uchyliły się do połowy zgodnie z 
położeniem rączki na pulpicie sterującym. Hornic odczekał 
jeszcze chwilę, po czym wstał i ręką dał znać Farsonowi, by 
zszedł z góry.
   - Jesteśmy dziećmi szczęścia, nikt ich nie zabezpieczył - 
powiedział do niego, gdy przeszli do następnego 
pomieszczenia.
   Za wpółotwartymi drzwiami znajdowała się niewielka 
platforma i szyb windy towarowej. Wzięli z wozu 
najpotrzebniejsze narzędzia i ruszyli w dół. 
   Wykuty w skale szyb miał kilkanaście metrów głębokości. 
Kiedy wysiedli z windy, znaleźli się w na wpółzawalonej  
jaskini. Hornic wyjął zza pasa mały czujnik i obszedł całe 
pomieszczenie, trzymając go jak najbliżej skał. W pewnym 
momencie urządzenie rozbłysło pomarańczowym światłem. 
   - Przygotuj młot pneumatyczny - zwrócił się do Farsona.
   Korzystając z przyłącza przy windzie, podłączyli 
zasilanie i rozpoczęli pracę. W powietrzu unosiły się chmury 
pyłu, pot zalewał im oczy, ale posuwali się do przodu.
   - Uważaj - w ostatniej chwili Farson wyciągnął Hornica 
spod spadających z góry kawałków skał. Rozbity przed chwilą 
przez niego skalny blok spowodował małą lawinę, odsłaniając 
jednocześnie wpuszczoną w ścianę stalową skrzynkę. Hornic 
chwilę ją badał, po czym zrobionym z kawałka drutu wytrychem 
otworzył zamek.
   W środku wisiała z pozoru nieskomplikowana kombinacja 
podłączeń wykonanych z grubych kabli. Wziął z ręki Farsona 
mały komputerowy miernik. Popatrzył przez chwilę na 
monitorek. Potem machnął ręką Farsonowi nakazując odwrót. 
Sam wykręcił dwa podłączenia i chwilę wahał się, by nagle 
zdecydowanym ruchem je rozłączyć.
   Coś błysnęło i nad nimi zapaliły się czerwone lampy. 
Jednocześnie dało się wyczuć i usłyszeć lekkie drżenie i 
charakterystyczny szum.
   - Cholera - Hornic był niezadowolony - poszedł sygnał 
przedstartowy. Czujesz drżenie? To napełniają się zbiorniki.
   - Przynajmniej wiemy, gdzie jej szukać - Farson nie 
wyglądał na przerażonego.
   - Tak, tylko nie wiem, czy zdążymy.
   Wrócili do pracy. Po rozkruszeniu paru następnych bloków 
skalnych otworzył się przed nimi korytarz prowadzący do 
wnętrza góry. Po obu jego stronach widoczne były 
hydrauliczne drzwi. Założyli skafandry i przeciskając się 
przez wąskie przejścia ruszyli naprzód. Korytarz urwał się 
nagle po kilkudziesięciu metrach. Przed, a właściwie pod 
nimi ukazało się wnętrze silosa. W środku stała rakieta. 
Miała trzy i pół metra średnicy. 30 metrów wysokości. Była 
czarna i lśniąca, z dziobem jak futbolowa piłka wyglądała na 
olbrzymią.
   - Teodor - odezwał się Farson... - Co z tobą?
   - Jest - powiedział zduszonym głosem Hornic. - Schodzę w 
dół.
   Nie dotknął rakiety. Schodząc po stalowych szczeblach 
zatrzymał się przy końcu górnego członu. We wzierniku 
widniała tarcza ciśnieniomierza. Na krawędzi wewnętrznej 
szybki manometru cienkim pierścieniem otaczała tę tarczę 
seledynowo-żółta obwódka. Wskazówka ciśnieniomierza 
wskazywała zero.
   Hornic zszedł trochę niżej. Był przy środkowym członie. 
Znajdowała się tam druga taka sama wewnętrzna tarcza. 
Wskazówka wskazywała dziesięć atmosfer.
   Hornic opuszczał się dalej. Dolny człon był gładki.
   Na dnie silosa widać było warstwę ciemnej, nieruchomej 
wody. U krawędzi dolnego członu kończyły się stery. Rakieta 
oparta była na dźwigarowej samonośnej konstrukcji. Pod i nad 
dźwigarem biegły stalowe trapy z kratowni znikające pod 
rakietą. Kiedy Hornic tam dotarł, zobaczył konfuzory gazów 
wylotowych. Były trzy, rozchylone na zewnątrz. Zdjął z 
pleców dodatkowy reflektor i poszedł w kierunku dysz. 
Zajrzał w głąb jednej z nich. Była zaślepiona błyszczącą 
blachą. Hornic poświecił przez kratę trapu w dół. Pod 
dyszami widział szyb spalin.
   - Ona jest w gotowości startowej... - jego głos był 
wyraźnie zniekształcony przez hełmofon. - Hydraulika jeszcze 
drga po napełnieniu. Elaboracja musiała ustać przed chwilą.
   - Wracasz? - Farson był wyraźnie zaniepokojony.
   - Nie, przygotuj się na akcję teraz - odpowiedział 
Hornic.
   - Potrzebne mi będą obie skrzynki z narzędziami, lewarek 
i drabinka aluminiowa - kontynuował.
   Farson szybko wykonał jego polecenie i już po chwili 
potrzebne narzędzia zostały opuszczone na dół. Jako pierwszą 
Hornic wziął drabinkę. Rozłożył ją na końcu trapu i 
przymocował wysuwając pod pozostałą dyszę.
   Z jednej skrzynki wyjął aparat tnący na sprężone 
powietrze, z drugiej końcówki do niego. Zaczął po obwodzie 
ciąć blachę zaślepiającą dyszę. Kiedy przeciął już cały 
obwód, spadła w dół i plusnęła w wodę stojącą w kanale.
   Leżał teraz na drabince nad czeluścią kanału spalin i 
patrzył w górę. W gardzielach dysz widać było żeliwny ruszt, 
a z tyłu oparte na nim szare pniaki prochu.
   Podniósł do oczu maski przegub, na którym miał malutki 
wskaźnik. Palcem drugiej ręki nacisnął go i zapłonęły cyfry 
87.7.
   - Wilgotno tu - powiedział. - Otworzyłem dyszę.
   Farson nie odpowiedział.
   - Za dwie doby proch zamoknie.
   - Może jej wystarczy? - odezwał się głos Farsona.
   - Nie - odpowiedział Hornic.
   - Jest powód? - zapytał Farson.
   - Ona ma czujniki wilgotności w komorze prochowej. Za 
kilka godzin wystartuje sama, gdy proch zbliży się do 
granicy użyteczności.
   Przesunął się na trapie i zatrzymał naprzeciw żelaznych 
szaf sterowniczych.
   - Jak myślisz, jest pułapka, czy nie? - mówiąc to zbliżył 
rękę do jednej z nich.
   Wybiegały z niej opancerzone w ołowiu przewody. Sprawnie 
je otworzył i zaczął odkręcać nakrętki na zakończeniach 
kabli. Nic się nie stało. Wrócił do kadłuba rakiety, gdzie 
był wskaźnik napięcia. Prąd dopływał nadal. Chwilę myślał, a 
potem wyjął ze skrzyni linę, mocno ją zamocował i spuścił 
się pod rakietę do kanału spalinowego. Z bliska widać było 
wyraźnie wtyk tkwiący w awaryjnym gnieździe impulsowym. 
Podciągnął się i rozhuśtał tak, by w pewnej chwili móc jedną 
ręką chwycić się. Chwilę odpoczywał, po czym wspiął się w 
kierunku wtyku i z ogromnym wysiłkiem wyrwał go z gniazda. 
Rakieta była martwa. Z bocznej kieszeni wyjął nożyce i 
obciął końcówkę przewodu. Reszta kabla spadła w dół i z 
pluskiem utonęła w wodzie. Wspiął się na górę. Farson 
poklepał go po hełmie.
   - Wracamy? - zapytał.
   - Muszę sprawdzić, czy to ona.
   Hornic ruszył w kierunku najbliższych drzwi na korytarzu. 
Używając przenośnego komputera z echosondą, dostroił się do 
długości fali i rozszyfrował sygnał zamka. Drzwi otworzyły 
się i obaj mężczyźni znaleźli się w małej sterowni. Hornic 
podszedł do komputera. Na jego klawiaturze wystukał: 
"Głowica - ładunek".
   W odpowiedzi ekran monitora zaświecił napisem "Zielony 
wiatr".
   - Ładna nazwa, ale co się za nią kryje? - zapytał Farson.
   - Wiesz coś na temat tego środka?
   Hornic skinął głową. Przycisnął kilka klawiszy i na 
ekranie zaczęły się pokazywać cyfry, wzory chemiczne i 
tekst.
   - Nadal niewiele mi to mówi - uśmiechnął się Farson 
przepraszająco.
   - "Zielony wiatr" - Hornic odchylił się na fotelu. - 
Najbardziej jadowity środek chemiczny, jaki kiedykolwiek 
wymyślono. Niszczy wszystko: organizmy żywe, szkło, metale. 
Przenosi się w powietrzu, wodzie...
   - Sądzisz, że ta jedyna rakieta mogła stanowić zagrożenie 
dla całej ziemi?
   - Hm... Rozpylanie "zielonego wiatru" na wysokości ok. 
300 km nad powierzchnią spowoduje, że wiatry rozniosą go po 
całym globie. Opadnie z deszczem. Poniosą go dalej wody, 
rzeki mórz... Zniszczy wszystko... Gdyby ta rakieta 
wystartowała... po roku ziemia zostałaby jedną wielką 
pustynią.
   - Nie przesadzasz? Jedna rakieta?
   - Nie przesadzam. Co możemy zrobić? Nawet jeśli nie 
wystartuje, ten ładunek sam w sobie kryje śmiertelne 
zagrożenie.
   Farson był przejęty. Hornic zdjął hełm.
   - "Zielony wiatr" powstaje na skutek szeregu reakcji, 
które zachodzą już po starcie rakiety, a głównie w chwili 
eksplozji. Inaczej przechowywanie go byłoby niesłychanie 
niebezpieczne. Ponieważ odłączyłem zasilanie, a proch 
zamoknie, wystarczy, jeśli zawalimy korytarze i halę główną. 
Nikt się tu nigdy nie dostanie i rakieta nigdy nie 
wystartuje. Zresztą na ogół tak postępuję. Nie mam innych 
możliwości.
   - To znaczy, że ładunki pozostają w ziemi? - Farson był 
wyraźnie zawiedziony.
   - Tak, nic innego nie można zrobić. Zanim ludzie się do 
nich dokopią, miną setki lat.
   Wrócili do głównej hali i korzystając z zostawionego tam 
zapasu materiałów wybuchowych zaminowali korytarz, szyb, 
windy i główne wejście. Jako ostatni Hornic nastawił i 
włączył zapalnik czasowy. Obaj mężczyźni weszli do wozu, 
Hornic sprawdził odczyt na ekranie monitora i wystukał na 
klawiaturze sygnał otwierający ścianę góry. Skała przed nimi 
drgnęła i pękła po raz wtóry...
   - Sezamie, otwórz się - wyszeptał Farson.
   Na niebie iskrzyły się setki gwiazd. Pierwsza seria 
pocisków, która zadudniła o pancerz wozu, nie uczyniła im 
żadnej szkody. Hornic sięgnął ręką nad głowę, przełączył coś 
i zaczął mówić:
   - Przerwijcie ogień - jego głos wzmocniony przez 
urządzenie rozchodził się daleko. - Jesteśmy łowcami w 
trakcie tropienia, mamy więc prawo naruszać granice 
terytoriów... Nazywam się Hornic, a mój towarzysz Farson...
   Następne jego słowa zagłuszyła kanonada. Jakby 
automatycznie Hornic włączył wykrywacz ciepła i sterowanie 
broni w podczerwieni.
   - Szkoda - wyszeptał. - Musimy się przebić!
   Obraz na monitorze ukazywał drgające słupy będące 
energetycznym obrazem napastników. Hornic i Farson 
rozpoczęli ostrzał. Sterowane komputerem sprzężone karabiny 
maszynowe i działko szerzyły wśród atakujących 
spustoszenie. Natarcie załamało się. Hornic wykorzystał ten 
moment i pełnym gazem ruszył naprzód. Przebili się. Na 
monitorze zobaczyli, jak napastnicy biegną w kierunku wciąż 
jeszcze otwartego wejścia w skałę.
   - Zginą - powiedział Hornic i ruszył dalej.
   W dziesięć sekund później rozległ się wybuch i wśród 
kłębów widocznego nawet w nocy dymu lawiny kamieni zasypały 
wejście do bunkra.
   Tymczasem na monitorze z lewej pojawiły się dwie krople 
posuwające się szybko w stronę transportera.
   Farson sięgnął po karabin maszynowy i nacisnął spust. 
Seria poszła wysoko, ale biegnący upadli na ziemię. Leżeli 
tak przez chwilę, po czym powoli podnieśli się i równie 
powoli zaczęli iść w stronę lasu. Farson ponownie pochylił 
się nad celownikiem.
   - Poczekaj - Hornic przytrzymał go za ramię.
   Wyprzedził idących, oświetlił reflektorem i zatrzymał 
pojazd. Ostrożnie uchylił właz i spojrzał na stojącą przed 
wozem dwójkę. Była to młoda, może 16-letnia dziewczyna i 
dwunastoletni chłopiec.
   - To dzieci - powiedział Hornic zduszonym głosem.
   - Co z nimi zrobimy? - zapytał Farson.
   - Jak się nazywasz? - zapytał Hornic.
   - Karia - odpowiedziała dziewczyna. - A on - wskazała na 
chłopca - Marek.
   - Pojedziecie z nami - oświadczył Hornic.
   Na noc zatrzymali się w miejscu ostatniego ich 
obozowiska. Chłopiec usnął szybko, dziewczyna milczała. 
Ogień powoli przygasał, nagle Karia przysunęła się do 
Hornica i ujęła dłońmi jego głowę. Popatrzył na nią bez 
zdziwienia.
   - Czy... Dasz mi swój włos? - zapytała.
   Skinął głową. Karia wyrwała jeden i uważnie obejrzała w 
świetle małej latarki.
   Nie padło ani jedno słowo. Ognisko było tylko kupką 
czerwonego popiołu. Przenieśli się daleko od obozowiska 
zabierając koc.
   Kiedy zmęczeni leżeli obok siebie, Karia powiedziała 
szeptem:
   - Chcę mieć twoje dziecko...
   - Ja mam już troje dzieci - odpowiedział.
   - To świetnie. Jesteś zdrowy, silny, jesteś Wielkim 
Łowcą... Czy dawniej było inaczej?
   - Nie. Nie - odparł zaskoczony i szybko pochylił się nad 
nią.
   Kiedy się obudził, był sam. Poczuł na sobie czyjś wzrok. 
Zza krzaka wyszedł brat Karii. Patrzył na Hornica z pełnym 
napięciem.
   - Co się stało? - zapytał go Łowca.
   - Proszę mnie nauczyć! - prośba chłopca była raczej 
żądaniem.
   - Czego? - Hornic delikatnie ukrywał swą nagość.
   - Chcę być tropicielem rakiet. Proszę mnie tego nauczyć. 
- W głosie Marka pojawiła się nuta pokory.
   - Po śniadaniu - Hornic wyraźnie odetchnął. - A teraz 
zmykaj.
   Marek bezszelestnie zapadł w gąszcz.

Śniadanie było proste, ale smaczne. Hornic jednak jadł bez 
apetytu. Przez cały czas spoglądał na dziewczynę, jakby 
myślał o czymś, co miało z nią związek. Gdy skończył jeść, 
wstał, przywołał chłopca i ruszył z nim do wozu.
   - Skoro masz być łowcą, to proszę bardzo. Wejdź drugim 
włazem - powiedział.
   - Zakładałem już sidła! - przez chwilę z otworu nad 
fotelem zwisały nogi chłopaka usiłującego znaleźć po omacku 
oparcie.
   - Myślisz, że podobnie łowi się rakiety - uśmiechnął się 
Hornic.
   - Nie wiem, ale ty mnie nauczysz.
   Hornic wskazał na wnętrze pojazdu.
   - Musiałbyś wiedzieć wszystko o urządzeniach, które tutaj 
są i jeszcze wiele innych rzeczy.
   - Co to jest? - zapytał Marek wskazując na monitor z 
naniesioną siatką współrzędnych, na której tle widniał obraz 
obozowiska i drzew w jednobarwnej czerwonej poświacie.
   - Sztuczny horyzont - wyjaśnił Hornic - tego się używa 
przy strzelaniu.
   - A ten obrazek?
   - Telewizyjne prowadzenie rakietek przeciwpancernych.
   Dotknął przycisku i na monitorze pojawił się inny obraz.
   - Widzisz, tu jest obiekt przeciwnika - mówiąc to wcisnął 
kilka klawiszy - zaprogramujemy tu jego dane i nic już 
więcej nie musimy robić. W odpowiednim momencie komputer sam 
odpali rakiety - wskazał na tył pojazdu, gdzie leżały smukłe 
pociski.
   - Teraz to wszystkie dzieciaki będą mnie słuchać - 
wyszeptał Marek.
   Hornic spojrzał na niego uważnie i nagle uświadomił 
sobie, o czym opowiada chłopcu. Twarz mu spochmurniała.
   - No już, wystarczy. Zmykaj stąd!
   - Ale... - chłopiec próbował oponować - ja jeszcze 
wszystkiego nie wiem...
   - Zmykaj!
   Chłopak niechętnie podciągnął się do włazu. Jeszcze przez 
chwilę patrzył Hornic na ekran, gdzie pociski rakiet 
rozbijały kolejne pozorowane cele.
   - Mam nadzieję, że ta wiedza nigdy nie będzie ci 
potrzebna - mruknął do siebie i wyłączył monitor.
   Wysiadł z wozu już zdecydowany.
   Karia czyściła w piasku talerze. Ukląkł przy niej.
   - Ożenię się z tobą.
   - Dlaczego? Przecież nie musisz. Jesteś Łowcą... - Karia 
była wyraźnie zaskoczona. - Nawet nie powinieneś.
   - Chcę. Myślę, że już mogę... - pogładził ją delikatnie 
po włosach. - Nawet Łowcy mogą kiedyś zasłużyć na własny 
dom.
   - Ruszamy? - krzyknął do nich Farson, który skończył 
tankować bak.
   - Będziesz moim świadkiem? - Hornic stanął na wprost 
niego.
   - Ale co się stało?
   - Nic. Żenię się.

Było koło południa. Osada Walatha wyglądała odświętnie. Do 
porozciąganych pomiędzy budynkami sznurów od bielizny 
poprzyczepiane były wieńce z traw i kwiatów. W izbie dużego 
domu, przed stołem zastawionym przyborami do golenia, 
siedział Hornic. Rozczesując zarost przyglądał się swemu 
odbiciu w lustrze.
   - Może by tak przełożyć na wieczór - zaproponował 
nieśmiało.
   Wybuch śmiechu za jego plecami spowodował, że odwrócił 
się. Śmiali się wszyscy. Karia, Farson, wielki rudy 
mężczyzna w sutannie, żona Walatha i on sam, stojący z 
nożyczkami w ręku.
   - Nic z tego. Czekałem na tę okazję dwanaście lat. Poza 
tym złożyłem wtedy ślubowanie. Nie ma odwołania - 
odpowiedział niby groźnym tonem Walath.
   - Trudno, ale niech wszyscy oprócz ciebie wyjdą - 
powiedział Hornic.
   Żona Walatha natychmiast wyegzekwowała jego prośbę. 
Chwilę dłużej niż pozostali zawahał się w drzwiach Farson. 
Wyraz pogody zniknął na sekundę z jego twarzy. Jego kamienne 
i wymowne oczy spoczęły na Hornicu.
   Przed lustrem stał nieznany na pierwszy rzut oka 
mężczyzna. Był to rozebrany do połowy, ogolony Hornic.
   Stosy włosów i kubeł mydlin na stole i podłodze 
świadczyły o wielkiej operacji.
   - Myślę, Teodorze, że nie powinieneś już wkładać tej 
kurtki - powiedział Walath.
   - Chyba masz rację, Robercie. - Hornic podszedł do 
stolika pod ścianą i wziął przygotowaną tam świeżą koszulę 
bez kołnierzyka.

Wieczorem nad podwórzem zapłonęły elektryczne żarówki. Zza 
domu dochodził terkot agregatu. Dłonie obojga były złączone. 
Przed zaimprowizowanym na werandzie domu Walatha ołtarzem 
stały ławy, a na nich siedzieli wszyscy mieszkańcy osady i 
zaproszeni goście.
   - Jesteście dziećmi opatrzności - powiedział ksiądz. - 
Nie dałbym wam ślubu, gdybym nie miał pewności, że jesteście 
tak zdrowi, jak jesteście. Ale ponieważ tak jest, muszę 
wyznać, że i dla mnie to jest szczęśliwa chwila. Dawno już 
nie udzielałem ślubu. Zanim go wam udzielę, muszę zapytać o 
to, co pytam wobec obecnych każdą młodą parę.
   Popatrzył na zgromadzonych.
   - Czy są obecne tutaj osoby z jakiejkolwiek przyczyny 
przeciwne temu związkowi, bądź to ze względu na więzy uczuć, 
więzy rodzicielskie i opiekuńcze czy jakiekolwiek inne?
   Odpowiedziała mu cisza.
   - Czy są osoby, które wiedzą o takich sprawach lub 
słyszały, a mając inne dobro na względzie czują się w 
obowiązku to wyjaśnić?
   Znów odpowiedziała mu cisza.
   - W takim razie uklęknijcie tutaj, Kario i Teodorze.
   Oboje opuścili ręce i uklękli na stopniu werandy. Ksiądz 
zaczął odczytywać modlitwę.
   W takt słów liturgii przed oczami Hornica jak błyśnięcie 
lampy aparatu fotograficznego zaczął przesuwać się obraz z 
wycinków jego życia.
   Wnętrze rodzinnego domu.
   Obraz klasy szkolnej pełnej dzieci.
   Obraz majówki nad rzeką w towarzystwie dziewczyny.
   Obraz własnego ślubu w wielkim starym kościele.
   Obraz szpitala z pielęgniarką pokazującą zza szyby 
porodowej sali jego dopiero co narodzone dziecko.
   Piękny sportowy samochód, żona w otwartych drzwiach wozu, 
w głębi dwoje dzieci.
   Obraz klęczącej przed telewizorem zrozpaczonej, 
zapłakanej żony. Na ekranie mężczyzna w czarnym garniturze z 
kartą w ręce czytający coś ze zgrozą na twarzy.
   Ulica pełna płonących wraków samochodów, wykolejony 
tramwaj. Dom bez szyb z cieniami ludzi na murze. Cienie 
wyglądające na tłum biegnący we wszystkich kierunkach. Ludzi 
jednak przed domem nie ma. Krzyczący wściekle pułkownik w 
podartym mundurze z pistoletem maszynowym w ręce. W głębi 
czołg, biegnący cywile i żołnierze. Zima, cała w zawiei 
wokół zielonych drzew.
   Prycza z Hornicem leżącym na wznak - brudnym i 
nieogolonym.
   Rakieta z wyrzutni i zgrzyt krzesełka o korpus.
   Spotkanie Karii.
   Ksiądz przerwał czytanie i zamknął księgę.
   - Czy chcesz, Kario, pojąć za męża i ojca dzieci obecnego 
tu Teodora?
   - Tak.
   - Czy chcesz, Teodorze, pojąć za żonę i matkę twoich 
dzieci obecną tu Karię?
   - Tak.
   - Czy zaakceptujecie swoje dzieci zrodzone z innych 
partnerów, jeżeli będą to partnerzy zdrowi?
   - Tak - odpowiedzieli chórem.
   - Czy ślubujecie sobie niezależnie od życiowych sytuacji 
miłość, opiekę wzajemną i wyłączność w uczuciach?
   - Tak - odpowiedzieli jednocześnie.

Wesele było huczne. Pełne ruchu i radości. Szczęśliwa Karia 
gubiła się trochę, ale Hornic pomagał jej wpaść z powrotem w 
rytm, pewnie prowadząc ją w tańcu.
   - Kim jest Teodor? - patrząc na nich zapytał Farson.
   - Kim ty jesteś, kim jesteśmy my wszyscy? - odpowiedział 
w zamyśleniu siedzący obok Walath i dodał: - Ludzie tutaj 
nie otwierają się nigdy, a u was?
   Farson nie odpowiedział. Patrzył przed siebie na tańczące 
pary. Do następnego tańca Karię zaprosił ksiądz.
   - Mówią, że Karol miał ukończoną medycynę - powiedział 
Walath wskazując na niego głową. - Natomiast nikt nie dałby 
głowy, czy ukończył seminarium duchowne. Od niego samego 
niczego się nie dowiesz, on ma poczucie misji. Bardzo dobrze 
zna się na ciele fizycznym. Dawniej byłby specjalistą 
wysokiej klasy w chorobach popromiennych. Teraz twierdzi, że 
tuż po wojnie widział papieża. Jest pewny, że on nadal żyje. 
To go chyba utrzymuje w poczuciu własnej przydatności.
   Do stołu dosiadł się Hornic.
   - Kiedy ruszamy? - spytał go Walath.
   - Rano jedziemy do bazy, by przygotować wóz i sprzęt. To 
nam zajmie trzy dni, więc wy bądźcie gotowi za tydzień. 
Pamiętaj, bierzcie tylko najpotrzebniejsze rzeczy.
   - Mam nadzieję, że tym razem nic cię nie zatrzyma. - 
Zwrócił się do Farsona. - Czy ty pojedziesz z nami?
   - Nie. Moja misja dobiegła już końca. Pomogę Hornicowi 
przygotować wóz i odlecę.
   Walath wzniósł do góry szklankę. Bez słowa wypili za 
pomyślność.

Dwa dni później w bazie obok stojącego w pobliżu hangaru 
transportera piętrzyła się spora sterta różnego rodzaju 
sprzętu bojowego. Jego miejsce na pancerzu zajęły teraz 
dodatkowe zbiorniki na paliwo.
   Wewnątrz Hornic demontował te urządzenia, których używał 
głównie do zwalczania rakiet. W ich miejsce zakładał inne, 
znacznie bardziej przydatne w dalekiej drodze do Tybetu. Gdy 
skończył, wyszedł przez właz na zewnątrz.
   Kilkanaście metrów dalej Farson montował do tyłu jeepa 
linę holowniczą. Sprawdził zamocowanie i zniknął we wnętrzu 
hangaru. Hornic podszedł do wozu i usiadł za kierownicą. 
Przez chwilę patrzył w głąb hangaru i gdy tylko zauważył, że 
stamtąd błysnęło światło, uruchomił silnik i wolno ruszył 
naprzód. Po chwili z cienia wypełzł pochylony dziobem do 
dołu samolot. Podjechali do stanowiska dystrybutorów. 
Samolot zatrzymał się obok okapu, pod którym znajdowały się 
podwieszone przewody tłoczne. Hornic podszedł do wiszącego 
na haku sterownika i uruchomił go. Wózek na szynie biegnącej 
pod krawędzią okapu poprowadził przewód w stronę ogona. 
Farson wyszedł z kabiny, przesunął się po skrzydle do 
miejsca na korpusie, gdzie widniał otwarty wlew paliwa. 
Kiedy wózek z przewodem zatrzymał się przy nim, włożył 
końcówkę do otworu. Hornic tymczasem stał już przed szybą 
wskaźnika dystrybutora. Wszystkie trzy skale na jego tarczy 
wskazywały zerowe zużycie paliwa. Przyciskiem uruchomił 
pompę dystrybutora numer jeden i przewód naprężył się na 
całej swej długości. Paliwo dotarło do wlewu i nagle 
wystrzeliło pod ciśnieniem zalewając ze wszystkich stron 
samolot i beton strugami benzyny. Hornic błyskawicznie 
wyłączył pompę.
   - Uszczelnienie - krzyknął Farson - psiakrew.
   Wyjął rękojeść z karabinkiem paliwowym i obejrzał go.
   - To nic, trzeba będzie przerobić - powiedział do 
Hornica. - Zajmie nam to trochę czasu, ale myślę, że przed 
wieczorem wystartuję.

Naprawa poszła im bardzo szybko. Zdążyli jeszcze zjeść 
prosty posiłek i odprowadzani wzrokiem chłopca i Karii 
wrócili do samolotu.
   Wskazówki na tarczy dystrybutora były wyraźnie 
przesunięte. Hornic pieszczotliwie poklepał stalową 
wieżyczkę urządzenia.
   - Sypiesz się stary, no, ale w końcu doczekałeś się - 
powiedział na wpół do siebie i rutynowym ruchem włączył 
urządzenie. Przewód paliwowy znów naprężył się, ale nim 
paliwo na dobre zaczęło się przetaczać, dystrybutor wyłączył 
się.
   Farson zsunął się z kadłuba na ziemię.
   - Dopływ energii jest? - zapytał.
   - Tak - Hornic zdążył już zdjąć tylną ściankę i badał 
wnętrze. - Wygląda standardowo, ale może jest jakaś blokada 
w komputerze sterującym energią. Ja nigdy tego paliwa nie 
używałem, zresztą było zaplombowane. A może coś się tam w 
środku popsuło. Spróbujmy z następnego.
   Podłączyli przewody do drugiego dystrybutora. Hornic 
zerwał plomby, przestawił dźwignie i paliwo popłynęło. Po 
piętnastu sekundach dystrybutor wyłączył się.
   - Trzeba sprawdzić te komputery - Hornic schylił się i 
podniósł z ziemi spory stalowy pręt. - To jest tam - wskazał 
na mały bunkier obok hangaru.
   Stalowe drzwi zamknięte były łańcuchem, na którym wisiała 
sporej wielkości kłódka.
   - Nie wiem, gdzie jest klucz - powiedział Hornic wsuwając 
pręt pomiędzy jego oczka. Mocno nacisnęli i przerwany 
łańcuch opadł na beton.
   Cichy szum klimatyzacji i niebieskawe światło monitorów 
wypełniały wnętrze sali operacyjnej.
   - Jak to jest zasilane? - spytał Farson.
   - Baterie słoneczne na dachu hangaru. Tak myślę, ale...
   Hornic spojrzał uważnie. - Czy wtedy, no wiesz, kiedy 
czekałeś na mnie, byłeś tu?
   - Byłem, ale nie w środku. Kiedy wylądowałem, obszedłem 
całą okolicę, ale nie wchodziłem nigdzie, jeśli było 
zamknięte. Myślałem, że mógłbym wówczas zostać wzięty za 
złodzieja, intruza... - uśmiechnął się. - Zresztą i tak nie 
potraktowałeś mnie zbyt przyjaźnie, jak pamiętasz, ale czemu 
pytasz?
   - Nie byłem tu w środku chyba pięć lat, ale jestem 
pewien, że monitory i pulpity były wyłączone. Wymontowałem 
przecież stąd dwa monitorki.
   Mówiąc to Hornic podszedł do umieszczonego na ścianie 
wyłącznika napięcia. - On jest wyłączony! - krzyknął. - Tu 
nie ma prawa być napięcia! Nic z tego nie rozumiem.
   Podszedł do pulpitu i wystukał kilka kombinacji cyfr i 
liter. Na kilku ekranach na raz pojawiły się szeregi 
obliczeń i jakieś wykresy.
   - Co to za dane? - prawie szeptem zapytał Farson.
   - Nie wiem. Ciśnienie powietrza, wartość poboru mocy... - 
próbował analizować informacje na ekranie. - Jest! Ale to 
niemożliwe! Według tego nadal trwa przetaczanie paliwa. 
Powinniśmy już od godziny pływać w rzece paliwa...
   - Paliwa dla samolotów i... - głos Farsona drżał z 
podniecenia... - i rakiet. Ona tu jest! Oszukiwała cię przez 
tyle lat, ale dzięki mnie mamy ją nareszcie. - Farson prawie 
skakał z radości.
   - Uspokój się - Hornic był opanowany. - Masz rację, ona 
tu jest. Była cały czas. Czekała. Aż ktoś uruchomi 
dystrybutory z paliwem do samolotów.
   - A my jesteśmy bezbronni. Aparatura z wozu jest 
rozmontowana, nie zdołam jej naprawić. To nie my ją mamy, 
raczej ona nas. Trzeba wysadzić, co się da w powietrze, może 
w ten sposób zablokujemy możliwość startu. Eksplozja zamieni 
bunkier w kupę gruzu.
   Hornic i Farson śpieszyli się. Przyprowadzili jeepa, 
załadowali skrzynki trotylu i wjechali do hangaru. Nagle 
włączyły się jakieś turbiny. Ich huk zagłuszył słowa. Hornic 
wskazał ręką na dach hangaru. Po stalowej drabinie wspięli 
się na górę. Stalowe wieże urządzeń wentylacyjnych zasysały 
ogromne ilości powietrza. Hornic zdjął kurtkę i rzucił ją w 
kierunku stalowej kratownicy. Chwilę leciała bezładnie, a 
potem tor jej lotu wyprostował się. Jakby wessana 
niewidzialną siłą poleciała na kratownicę i przywarła do 
niej. W materiale zaczęły pojawiać się liczne drobne dziurki 
odpowiadające otworom kraty. Po chwili kurtka rozpadła się 
na małe kawałki i zniknęła wessana w głąb przewodu 
wentylacyjnego. Rozejrzeli się po dachu. Dwa szeregi po 
cztery wieże zasysały powietrze.
   - Ona bierze powietrze. Ale do czego?... - Farson 
krzyczał do ucha Hornica.
   - Co oni zbudowali... - Hornic był blady. Przetarł mokre 
czoło i próbując przekrzyczeć hałas odpowiedział:
   - To są turbiny wielkich mocy. Takie stanowisko przy 
przedmuchiwaniu kanałów spalin przy starcie rakiet 
kosmicznych, osiem wywietrzników... osiem... taki podstęp...
   - Jak ją unieruchomić? - wyrzucił z siebie Farson.
   - Widziałeś kurtkę? Tak będziesz wyglądał, jak 
podejdziesz. Chyba że granatnikiem... ale tam na pewno są 
cyklony, które odłowią największy gruz... budowniczowie 
Kasandry musieli to zresztą przewidzieć...
   - Dwieście tysięcy kubików paliwa przedtem, a teraz 
miliony metrów powietrza, razem z parą... nawet jej nie 
wyrzuca.
   - Nie ma takich rakiet - powiedział do siebie.
   Poszli na dół i stanęli w takiej odległości od hangaru, 
że mimo huku turbin mogli spokojnie się porozumiewać.
   - Ona jest tam - Hornic wskazał ręką na hangar - bardzo 
głęboko. Ten, kto ją skonstruował, pomyślał o wszystkim - 
pokręcił głową i sprawdził czas.
   - Biorąc pod uwagę tempo opróżnienia zbiorników niedługo 
powinna wystartować. Może wtedy uda się coś zablokować. 
Chodźmy - mówiąc to ruszył w kierunku jeepa.
   Podłoga w hangarze drżała. Na jednolitej dotychczas 
betonowej płaszczyźnie pojawiły się pęknięcia. Hornic i 
Farson zatrzymali się. Tuż przed nimi z dudniącym trzaskiem 
opadała w dół podłoga hangaru.
   - Teodorze! - Karia stała kilka kroków od wejścia.
   Odwrócili się obaj natychmiast. Po krawędzi bramy 
chodziły blade ogniki.
   - Baczność! To jest pole statyczne - krzyknął Hornic. 
Włosy na jego głowie i Farsona zaczęły stawać do góry.
   - Jeśli rozłączymy palce lub nogi, zginiemy! Kario! Tam 
na kupie sprzętu leży gumowy chodnik. Musisz go nam tutaj 
rozwinąć.
   Karia wykonała polecenie bezbłędnie. Rozwinięty z beli 
chodnik dotknął prawie czubków ich butów. Ocierając jedną 
stopę o drugą jakoś przepełzli. Ogniki na bramie zniknęły.
   - Pole się zmniejsza. Mam nadzieję, że to ostatnia 
pułapka.
   Nachylił się nad krawędzią przepaści i spojrzał w dół.
   Kilkudziesięciometrowa przepaść betonowego leja kończyła 
się w dole.
   Skinieniem dłoni Hornic przywołał Farsona i Karię.
   - Spróbuję zjechać, liny z jeepa chyba wystarczy - 
pierwszy zgłosił się Farson.
   - Poczekaj, coś mi się tu nie podoba - mówiąc to Hornic 
przyłożył do oczu polową lornetkę. Mimo słabego oświetlenia 
obraz ściany leja był zupełnie wyraźny. Wszędzie beton z 
charakterystyczną dla niego siatką maleńkich pęknięć. 
Nagle... Hornic raz jeszcze wrócił do tego miejsca...
   - Znalazłeś coś? - w głosie Farsona wyczuwało się 
podniecenie.
   Hornic nic nie odpowiedział. Z uwagą przyglądał się 
kawałkowi ściany. W niby naturalnym niewielkim pęknięciu 
lśnił świetlny odblask. Hornic schował lornetkę.
   - Fotokomórka o jakieś dziesięć metrów nad dnem. Na pewno 
są też inne na różnych wysokościach, tak, by cała przestrzeń 
była nimi pokryta. - Mówiąc to zaczął zdejmować koszulę.
   - Zobaczmy, co by się stało, gdybyś to był ty - mocnym 
ruchem cisnął ją w dół. Spadała jednak dosyć wolno i przez 
chwilę przypominała wielkiego ptaka, aż nagle cały lej 
rozbłysnął snopami świateł z ukrytych na dole reflektorów i 
z głębi rozległo się spotęgowane odbiciem od ścian 
ogłuszające wycie syren.
   Marek, który zza krzaków obserwował ich działania, 
poruszył się niespokojnie. Nie mógł zrozumieć, co się stało. 
Rozejrzał się po terenie kryjąc się wśród wysokiej trawy, 
zaczął pełznąć ku najbliższemu budynkowi. Jego nowy punkt 
obserwacyjny dawał mu zdecydowanie lepsze pole widzenia.
   Tymczasem Hornic stał już na stalowym dźwigarze hangaru i 
do pasa kombinezonu mocował hak przyczepiony do liny 
wciągarki. Ujął w ręce sterownik.
   - Zejdę z tobą. Nie zostaniesz tu, na górze!
   - Zostanę - powtórzyła z uporem Karia - za twoją zgodą 
lub bez niej.
   - W takim razie nie zejdzie nikt. - Hornic powoli zaczął 
odpinać zaczep.
   - Ona ma rację, Teodorze - Farson krzyczał podniecony. - 
Nie wiemy, czy jest Kasandra. Jeżeli tobie się nie uda, nas 
tutaj na powierzchni i tak nic nie uchroni od zagłady. Po 
prostu zginiemy, a tam, na dole, możemy być ci pomocni.
   Hornic zszedł z belki dźwigara i wisząc na linie wraz z 
całym urządzeniem wyciągarki przyjechał aż do krawędzi 
przepaści.
   - Idę pierwszy, Karia druga, ty ostatni - poprawił zaczep 
i ruszył w dół.
   Karia i Farson nachyleni nad krawędzią patrzyli, jak 
znikał w płonącym od dołu blasku świateł.
   Pod koniec jazdy Hornic nie widział już prawie nic. Blask 
reflektorów zupełnie go oślepił. Instynktownie zasłonił 
oczy, zwolnił tempo zjazdu i... miękko wylądował na 
betonowej płycie. Odpiął zaczep, dał sygnał i lina 
powędrowała w górę. Teraz mógł się rozejrzeć. Wokół nie było 
nic oprócz betonowych ścian. Tylko w jednym miejscu tkwiła 
wpuszczona w beton niewielka skrzynka z ekranem. Jarzył się 
tam schematyczny rysunek rakiety napełniającej zbiorniki. Za 
ciemną szybą widniała klawiatura. Kolbą pistoletu stłukł ją 
i szybko nacisnął kilka klawiszy. Bez rezultatu, wycie syren 
spotęgowało się, a chaos świateł jeszcze się powiększył.
   Zmienił kombinację wciskanych klawiszy. Znów bez 
rezultatu. I wtedy usłyszał jakby wewnętrzny głos: Trojańska 
wyrocznia otrzymała prezent. Kiedy słońce zajdzie, moc na 
niebie... Plus 82810. - Wystukał kombinację na klawiaturze. 
Wycie zaczęło maleć. Światła były teraz równo płonącymi 
reflektorami.
   Hornic spojrzał w górę. Zobaczył na tle oświetlonego 
dachu hangaru niewielki ciemny punkt.
   Nagle betonowa pokrywa, na której stał, drgnęła i 
ponownie zaczęła osuwać się w dół.
   Karia zatrzymała się kilka metrów nad nim. Nerwowo 
wciskając sterownik wciągarki próbowała zjechać niżej, aż 
lina się skończyła. Krzyknęła w dół.
   - Poczekaj - krzyknął do niej. - Zaraz ci pomogę.
   Wyjął z kabury rakietnicę z rzutką i zamocował odpiętą od 
pasa linę. Wycelował w kierunku dziewczyny.
   Karia bez trudu pochwyciła linę.
   Patrzący przez lornetkę w dół Farson widział, jak zsuwa 
się po linie i jak ją chwyta Hornic. Nacisnął przycisk 
sterownika. Lina zaczęła wędrować ku górze.
   Tymczasem Marek dotarł już w bezpośrednie sąsiedztwo 
hangaru. Ostrożnie przesuwając się wzdłuż ściany widział, 
jak Farson mocuje zaczep wciągarki i ginie w otwartych 
wrotach hali. Chłopiec szybko podbiegł tam i... cofnął się 
widząc przepaść.
   Kiedy Farson zsunął się po linie na betonową płytę, Karia 
i Hornic oglądali już owalne drzwi widniejące w betonowej 
ścianie.
   Na drzwiach znajdował się taki sam zamek cyfrowy jak 
poprzednio.
   - Prezent zostanie odesłany wiernej 32435 - tym razem 
Hornic wypowiedział to głośno.
   - Sprawdza się! Mamy ją! - Farson był podniecony.
   Zza drzwi, wprost na nich zwalił się trup żołnierza, 
rozpadając się na kawałki w zderzeniu z posadzką.
   Ruszyli w głąb korytarza omijając leżące gdzieniegdzie 
zmumifikowane ludzkie ciała, rozbite skrzynki z amunicją, 
bronią i zwykły gruz.
   Sto metrów dalej korytarz kończył się takimi samymi 
drzwiami jak zaczynał.
   - Adresat nieznany... Pozdrowienia dla Pana Boga 39973 - 
wyrecytowali razem łowcy. Hornic wystukał kombinację na 
klawiaturze zamka. Drzwi jednak nie drgnęły.
   Pochylając się ryzykownie nad przepaścią, Marek usiłował 
dosięgnąć ręką sterownika wyciągarki. Wisiał on jednak zbyt 
wysoko i kolejne próby chłopca kończyły się niepowodzeniem.
   Hornic uważnie badał drzwi.
   - Cofnijcie się w głąb korytarza. Zdaje się, że reagują 
na pole bioelektryczne. Razem wytwarzamy je zbyt silne - 
zwrócił się do Karii i Farsona.
   - Co to znaczy? - spytała Karia, gdy odchodzili z 
Farsonem w głąb korytarza.
   - To znaczy - odpowiedział Farson - że drzwi otwierają 
się wówczas, gdy przed nimi stoi tylko jeden człowiek. 
Jeżeli w bezpośredniej odległości znajduje się grupa ludzi, 
drzwi nie otwierają się. Jeśli się otworzą, będziemy 
wchodzić po kolei.
   Hornic widząc, że Karia i Farson odeszli już dość daleko, 
ponowił próbę. Tym razem drzwi otworzyły się natychmiast.
   Na górze, tym razem już za pomocą jakiegoś kija, Marek 
nadal usiłował przyciągnąć do siebie sterownik. Nagle 
poślizgnął się i prawie runął w przepaść. Chwycił się 
betonowej krawędzi i z największym trudem podciągnął się na 
płytę. Ciężko dysząc usiadł pod ścianą hangaru.
   Karia, Hornic i Farson znajdowali się teraz w niewielkim 
pomieszczeniu. Wszędzie stały monitory, a na jednej ze ścian 
widniała świetlna mapa Ziemi. Obok mapa systemu słonecznego. 
Pod pomalowanymi na fioletowy kolor drzwiami, naprzeciw 
nich, leżał trup. Jego rozkrzyżowane ramiona jak gdyby 
broniły dostępu do nich.
   - Trzeba go stąd przenieść - Hornic skinął na Farsona. 
Pochylili się nad zwłokami. Karia odwróciła głowę. Z trudem 
się opanowywała.
   - On ma coś w ręku - Farson zaczął odginać palce mumii - 
to może być ważne.
   Papier, który wyjął z zaciśniętych palców trupa, rozpadł 
się.
   - Cholera, tu wszystko się rozsypuje - rozejrzał się po 
sali.
   Karia stała przed urządzeniem z daleka przypominającym 
dalekopis. Hornic nacisnął klawisz RP. Maszyna zaszumiała. 
Na powierzchni papieru wysuwającego się ze szczeliny 
drukarki pojawił się napis. Farson czytał głośno:
   - Jesteś w sali łączności centrum "Kasandra". Musisz 
wypełniać naszą misję do końca. My giniemy... Nagranie na 
kasecie nr 784.
   Mężczyźni rozejrzeli się po pomieszczeniu. Hornic 
podszedł do szafy, w której równo poustawiane na półkach 
stały kasety wideo. Odnalazł tę, której szukał i włożył do 
odtwarzacza. Na wszystkich monitorach w sali pojawił się 
napis "Kasandra", a po chwili mężczyzna w białym 
kombinezonie.
   - Cztery, trzy, dwa, jeden. Uwaga. Zaczynam. - Mężczyzna 
spojrzał przed siebie.
   - Nieważne, kim jestem i jak się nazywam. Ważne jest to, 
że to ja zaprojektowałem system ochrony świata przed wojną 
nuklearną. Kasandra, bo taką nadaliśmy mu nazwę, jest 
systemem rakiet rozmieszczonych w przestrzeni kosmicznej, 
okrywającym Ziemię szczelnym parasolem. Wyposażone w ładunki 
małej mocy razem zdolne są do przerwania egzystencji ludzi 
na Ziemi. Aby system zadziałał, potrzebny jest jednak wybuch 
wojny nuklearnej w dowolnym punkcie Ziemi. Wtedy Kasandra 
włączy się automatycznie likwidując jednocześnie obie strony 
konfliktu. Mieliśmy nadzieję, że świadomość tego powstrzyma 
polityków. Niestety, nie zdążyliśmy. Rakiety, co prawda, 
umieszczono na orbicie, ale centrum sterowania nie było 
jeszcze w pełni gotowe. W chwili wybuchu wojny mogliśmy 
tylko biernie obserwować jej przebieg. Kamery satelitów 
przekazywały obraz tutaj.
   Na ekranach monitorów pojawiły się teraz obrazy wojny. 
Wybuchy ładunków jądrowych, startujące rakiety, zniszczone 
miasta, błąkający się po ich gruzach zrozpaczeni ludzie. Farson 
widząc te obrazy bladł, ale wpatrywał się w nie jak 
urzeczony. Karia kucnęła na podłodze tyłem do monitorów, 
obejmując kolana rękoma i zaczęła się monotonnie kiwać. 
Hornic stał nieporuszony.
   Głos mówił dalej:
   - Zostaliśmy napromieniowani. Nasz czas był ograniczony. 
Jeden z kolegów pozostał na powierzchni, by nadać na 
wszystkich długościach fal kombinację cyfr, umożliwiającą 
namierzenie i dotarcie do nas. Ja wraz z moimi 
współpracownikami zamknąłem się tu, by dokończyć naszą 
pracę, mając już na uwadze inny cel niż pierwotnie 
zaplanowano.
   Za tymi fioletowymi drzwiami - na ekranie ponownie 
pojawiła się postać mężczyzny w białym kombinezonie - 
znajduje się system bunkrów umożliwiający przeżycie...
   Na ekranie pojawiły się bogate komnaty, sala szpitalna, 
gimnastyczna, oranżeria itp.
   - ...Zgromadzono tam skarby ludzkiej kultury. Automaty 
medyczne są w stanie wykonać większość operacji. Istnieje 
możliwość zahibernowania i powrotu do życia za tysiące lat. 
Wtedy, gdy świat będzie wyglądał inaczej...
   - Co on pieprzy - Farson był wyraźnie zdenerwowany - 
świat będzie zawsze taki sam, bez sensu - podniósł rękę w 
kierunku ekranu. - Wy jesteście temu winni. Wy, idioci, 
matoły, tak zwani uczeni. "Mimo to kontynuowaliśmy prace" - 
parodiował uczonego. - Po co? Po co? - krzyczał w kierunku 
ekranu.
   - Spójrzcie! - mężczyzna z ekranu jakby mu odpowiedział. 
Na ekranach ponownie pojawiły się obrazy wojny. - Czy taka 
istota, która sama sobie gotuje zagładę, ma prawo dalej 
istnieć? Natura poradzi sobie z powstałą pustką. Z ocalałych 
na Ziemi organizmów z pewnością zrodzi się istota 
inteligentna, ale nie człowiek... Za tymi drzwiami jest 
twoja wielkość... Z chwilą, gdy je przekroczysz, 
system zacznie działać. - Na ekranie znów pojawiła się 
postać człowieka. Patrzył poważnym spojrzeniem ze wszystkich 
ekranów.
   - Zrób to. Uwolnij świat od ludzi. W chwili, gdy 
przekroczysz próg, Kasandra zadziała. Ty przeżyjesz. 
Doczekasz się lepszego świata.
   - Dlaczego ty tego nie zrobiłeś? - na pytanie Hornica 
jakby w odpowiedzi mężczyzna na ekranie kontynuował:
   - Zastanawiasz się, dlaczego my sami nie podjęliśmy 
decyzji. Po prostu nie czuliśmy się na siłach. Poza tym nie 
zdążyliśmy zapobiec konfliktowi, więc nie mamy prawa 
decydować o losie tych, którzy go przetrwają. Ty lub wy 
wiecie, jakie są szanse na powierzchni, a ponieważ aby tu 
dotrzeć trzeba chcieć skorzystać z paliwa lotniczego, umieć 
obsłużyć prosty komputer i znać nasz kod wejściowy, uważamy, 
iż jesteś lub jesteście osobami mającymi prawo do podjęcia 
takiej decyzji.
   Kaseta skończyła się i zaczęła przewijać do początku.
   - Co zrobimy? - zapytała Karia patrząc na Hornica.
   - Żaden człowiek nie ma prawa do dokonywania takich 
wyborów. Nikt nie może rozstrzygać o losach innych. Jedyne, 
co możemy zrobić, to sprawić, żeby nikt więcej tutaj nie 
dotarł.
   - Co chcesz zrobić? - Farson jakby dopiero teraz 
usłyszał, o czym mówi Hornic. Odwrócił się od ekranu, był 
blady. Twarz jego pokryły lśniące kropelki potu. Mięśnie 
twarzy drgały w jakimś nerwowym tiku.
   - Zawalimy korytarz prowadzący do tej sali. To jedyne, co 
możemy zrobić. Materiałów wybuchowych zgromadzono tu dosyć.
   Hornic odwrócił się i ruszył ku betonowemu korytarzowi, 
skąd przyszli. Zatrzymał go krzyk Karii i nienaturalny głos 
Farsona.
   - Teodorze!
   - Niczego nie zawalisz!
   Hornic odwrócił się i zobaczył, że Farson przytrzymując 
Karię mierzy do niego z pistoletu.
   - Ja chcę żyć, Teodorze - mówił Farson. - Spokojnie żyć. 
A nie będę mógł żyć wiedząc, że nad głową mam wiszące 
rakiety. Raz już przeżyłem to piekło. Drugi raz nie miałbym 
na pewno takiej szansy. Zrozum. Wystarczy awaria i wszyscy 
zginiemy. A tu jesteśmy bezpieczni. Słyszałeś, co on mówił?
   - Puść Karię - powiedział spokojnie Hornic.
   - Nie! Przejdzie ze mną przez te drzwi. A ty pójdziesz za 
nią lub zginiesz jak głupiec... Teodorze, jesteś łowcą. 
Największym łowcą rakiet. Jeśli pójdziesz ze mną, nie tylko 
ocalejesz, ale zniszczysz wszystkie rakiety i ich ładunki, 
gdziekolwiek one są. Życie się odrodzi. On - wskazał głową 
na monitor - mówił to przecież. Człowiek ocaleje. Będziemy 
nowymi stwórcami. Wy będziecie Adamem i Ewą. Czy nie 
pojmujesz tej wielkiej szansy? Nasz świat będzie lepszy...
   - Cel nie może uświęcać środków. Zginą ludzie... - Hornic 
próbował oponować.
   - A czy nie zabiliśmy jej rodziców i bliskich? - Farson 
wskazał na Karię.
   - Oni nas do tego zmusili. - Hornic próbował perswadować. 
- Zrozum, teraz zginą wszyscy. Nie wolno podjąć takiej 
decyzji, nawet jeśli nie mamy szans.
   - Niech giną! Ja chcę żyć! Rozumiesz?! Ja! Ty pierwszy! - 
ruchem pistoletu wskazał mu drogę w kierunku fioletowych 
drzwi.
   Hornic jakby tego nie zauważył. Odwrócił się i zrobił 
krok w kierunku wyjścia.
   Lufa pistoletu Farsona uniosła się nieco i głowa Hornica 
znalazła się na przedłużeniu linii celu. Karia szarpnęła się 
całym ciałem. Farson stracił równowagę i huknął strzał. 
Pocisk odbił się rykoszetem od ściany. Karia wyrwała się i 
rzuciła w kierunku Hornica. Jeszcze leżąc na ziemi Farson 
wystrzelił po raz drugi. Dziewczyna jakby stanęła w miejscu, 
a następnie bezwładnie upadła.
   Uprzytomniwszy sobie, że nie ma już żadnej osłony Farson 
próbował skoczyć w bok. Seria pocisków z automatycznego 
pistoletu Hornica zatrzymała go w miejscu i zapewniła spokój 
na zawsze.
   Hornic wziął martwą Karię na ręce i ruszył w kierunku 
wyjścia.
   Siedzący pod ścianą hangaru Marek na odgłos silnej 
detonacji poderwał się i podbiegł do krawędzi. W dole 
kłębiły się chmury dymu i kurzu. Zaskrzypiała wyciągarka. 
Zobaczył, jak z szarego kłębowiska wyłaniają się dwa ludzkie 
kształty wiszące na linie. Wyciągnął rękę do góry, by im 
pomachać, ale zamarł w połowie ruchu. Jadący w górę Hornic 
trzymał w objęciach bezwładne, nieruchome ciało Karii.
   Kiedy stanął na posadzce hangaru i złożył jej ciało na 
ziemi, Marek ostrożnie zbliżył się do nich.
   - Nie żyje? - zapytał i spojrzał na Hornica. Wyraz twarzy 
mężczyzny wystarczył mu za odpowiedź.
   Uwolniony od zaczepów wyciągarki Hornic wziął ponownie 
ciało Karii na ręce i podszedł do gazika. Tam ostrożnie 
złożył ciało na tylnym siedzeniu. Usiadł za kierownicą. 
Ruszyli.
   Pochowali ją niedaleko chaty. Kiedy Marek skończył 
obkładać mogiłę gałęziami i kwiatami, Hornic osadził na 
grobie prosty krzyż. Przez chwilę stali w milczeniu.
   - Chodźmy - powiedział do chłopca.
   I tak jak oni, wyruszyli i inni. Widziana z góry karawana 
prymitywnych zaprzęgów i kręcących się wokół ludzi kojarzyła 
się z szeregiem mrówek ciągnących materiał na swe nowe 
mrowisko.

Warszawa, maj 1985 rok
                                           Marek Baraniecki
                                            Paweł Karpiński
                                            Andrzej Wojnach

