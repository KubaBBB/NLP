KRYSTYNA SIESICKA



ZAPAŁKA NA 
ZAKRĘCIE

Pokój był starannie sprzątnięty, wywietrzony, łóżka przygotowane na noc bieliły się świeżutką pościelą. I nagle poczułam się tak, jakbym nigdy nie wyjeżdżała z Osady! Widocznie mama i Ala odniosły podobne wrażenie, bo wszystkie trzy spoglądałyśmy na siebie z wyczekującymi uśmiechami. Mama odezwała się pierwsza:
- No co? Zupełnie jak w domu?
- Mamo! - Alusia z rozmachem cisnęła swoją walizkę na krzesło. - Jak to cudownie, że znowu tu jesteśmy! Jak to cudownie!
Podbiegła do okna i otworzyła je na całą szerokość.
- Spójrzcie!
- Komary! - krzyknęłyśmy z mamą jednocześnie. Nie mogłyśmy się jednak oprzeć. Komary komarami, ale warto było chociaż przez chwilę popatrzeć. Dom stał na niewielkim wzniesieniu, tak że z okna naszego pierwszego piętra widać było dachy niżej położonych budynków i oświetloną ulicę Kościelną.
- Popatrzcie!  Na  Kościelnej  założyli jarzeniówki! - spostrzegła Alka. - Och, jaka jestem ciekawa, co tu się jeszcze zmieniło przez ten rok! Mamo, ja jutro wstaję skoro świt i natychmiast ruszam w przyrodę!

- Dobrze będzie, jeżeli obudzisz się o dziewiątej! - zwątpiłam.
- A zobaczycie!
- Zobaczymy! Na razie zamykajcie okno, musimy się trochę rozładować - zarządziła mama.
- Ale będziemy spały przy otwartym ? - upewniała się Alka wyciągając z walizki nasze piżamy. - Ach, żeby ta noc prędzej minęła!
Rozległo się pukanie do drzwi. Weszła nasza gosposia niosąc na tacy trzy szklanki gorącej herbaty. Spojrzała z niepokojem na mnie i na Alusię, wyraźnie bała się, że znowu zaczniemy gnieść ją i dusić, tak jak to było przed chwilą, kiedy spontanicznie witałyśmy się na dole.
- Potrzeba coś jeszcze? - zapytała.
- Dziękuję! - odparła mama. - Wypijemy herbatę i zaraz idziemy spać! Jestem wykończona podróżą.
- Ja właśnie widzę, że pani mizernie wygląda. Za to panienki podrosły przez zimę, zupełnie bym nie poznała! Oj, leci ten czas, leci! Jak pani pierwszy raz tu przyjechała, Alusia miała osiem lat, a panna Mada dwanaście!
- Mada miała jedenaście, gosposiu! - sprostowała mama z wrodzoną sobie dokładnością. - To przecież było sześć lat temu!
- Prawda, że to szósty raz pani u mnie wynajmuje. Ileż ta Alusia potrafi zjeść jajek na twardo - zdumiała się gosposia - odkąd przyszłam tu z herbatą, połknęła trzy!
- Po drodze zjadła pięć!
- Ale też i wygląda dobrze! A panna Mada... - gosposia przyjrzała się uważnie - oj, panna Mada to się dopiero zmieniła, nie ta sama, co w zeszłym roku! Ale wyszczuplała!

- A naszych znajomych już ktoś przyjechał? - nie wytrzymała Alka.
- Pewno! Ci z Białegostoku już są! Ci z dwiema dziewczynkami, wie Alusia?
- Marianna i Ela!
- No! To one już są i ci, co przy gospodzie wynajmują panna Mada zaraz będzie wiedziała, ten chłopak, który w zeszłym roku nogę złamał. Tomek chyba?
- Tomek.
- I te panienki, co to panna Mada z nimi zawsze....  Misia i Ewa! Też je wczoraj widziałam. O, jakie damy się z nich porobiły! Fryzury mają jak jakie aktorki! A do mnie do tego pokoju na dole, to już przyjechali w zeszłym tygodniu... - gosposia ściszyła głos i nachyliła się w stronę mamy - ale powiadam pani, takie jakieś ważne państwo! Nawet do człowieka nie zagadają. Córkę mają szesnaście lat, a coraz inna sukienka, buciczki, bluzeczki, swetereczki. Wcale mi się nie zdaje, żeby to było dla naszych panienek towarzystwo.
- Będą miały swoje!
- Ja też tak myślę! Zawsze stare znajomości najlepsze, bo zaraz wiadomo kto i co, prawda? A ten Tomek, to on już u mnie był. Przyszedł dowiedzieć się, czy panie przyjechały. No, ja tak sobie gadu, gadu, a wy na pewno śpiące!
Gosposia zabrała puste szklanki.
- Mleko już zamówiłam, bułeczki przyniosę z samego rana. Pomyślałam sobie, że pani będzie chciała jak zawsze?
- Tak, pani gosposiu! Na pewno będzie dobrze! 
Ja nie byłam tego pewna. Więc Tomek już tu był.... dowiadywał się... Boże! Przecież nie o mamę i nie o Alę! Dowiadywał się o mnie.
Pilno nam było do łóżek, każdej z innego powodu. Mama była zmęczona. Ala chciała jak najprędzej usnąć, żeby spokojnie doczekać rana. Ja musiałam pomyśleć. Przez otwarte okno wiała ku nam letnia noc. To dziwne, przyjechałam do Osady szósty raz, ale każdy przyjazd był inny. Każdy! Oczywiście - najprostsze pierwsze trzy. Szczenięca radość i nic więcej. Tylko przyczyny radości były różne. Za pierwszym razem cieszyła mnie perspektywa swobody, za drugim - powrotu w to miejsce, które zdążyłam polubić. Za trzecim razem cieszył mnie fakt, że spotkam znowu swoją Miśkę - nie widzianą przez rok! Później, tak jak Alka teraz, szalałam ze szczęścia, że wreszcie dobrnęłam do wakacji, do Osady, do Miśki, do wszystkiego. Do wszystkiego, właśnie... Pod pojęciem "wszystko" mieściły mi się już pewne treści, których nie umiałam dobrze zróżnicować. Były to jakieś przeczucia, oczekiwania nie tylko na dobrą pogodę. I wreszcie przyjazd zeszłoroczny. Przy pakowaniu uważniej dobierałam sukienki, wsunęłam do walizki klipsy do zakręcania włosów, z marszczonej bibułki zrobiłam sobie fantazyjny, czerwony kapelusz. Cieszyłam się perspektywą spotkania z Miśką i z resztą naszej paczki. Na trzy dni przed wyjazdem dostałam zwariowany list od Tomka. Wcisnęłam do walizki jeszcze jedną spódnicę.
A dziś? Z mojej twarzy znikła już dawno zeszłoroczna opalenizna. Tak samo wyblakło uczucie do Tomasza. Wystarczy jednak kilka dni słońca i znowu cera nabierze złocistej barwy, a co z miłością?
 Długo nie mogłam usnąć i następnego ranka obudziłam się bardzo późno. Alki nie było w pokoju, mama układała nasze rzeczy w szafie. Na stole pod lustrem stały już letnie rekwizyty: olejek do opalania, krem sombrero, krem nivea... Mama uwijała się pomiędzy szafą a walizkami ubrana w spodnie i kolorową bluzkę, włosy miała przytrzymane szeroką, białą opaską. Zawsze wydawała mi się bardzo ładna, teraz jednak szczególnie uderzył mnie jej wdzięk, taki wyraźny pomimo znużenia!
Nasz ojciec kochał mamę przez całe siedem lat, a potem zostawił, niefrasobliwie dorzucając do jej pięknych wspomnień o sobie - Alusię i mnie. Doprawdy nie nasza w tym wina, że mama musiała tak bardzo się męczyć, aby pchać jakoś ten swój koślawy wózek, który miał tylko trzy kółka, bo czwarte zerwało się przy jakimś wzniesieniu i potoczyło po zboczu, nie ciekawe, co stanie się z resztą pojazdu!
Kochałyśmy mamę bardzo. Alusia spontanicznie, hałaśliwie, a jednocześnie zupełnie po prostu. Ja kochałam mamę okrężnymi drogami.
- Jak się masz, siostrzyczko! - zawołałam siadając na łóżku.
- Alusi nie ma. Poszła w przyrodę! - roześmiała się mama.
- Ależ ja do ciebie mówię, mamo! Wyglądasz na moją młodszą siostrę!
- Nie opowiadaj! Jak spałaś i nikt mnie nie widział, liczyłam zmarszczki na swojej twarzy. Którą sukienkę chcesz włożyć, Mada? Zostawiłam ci tę niebieską, resztę powiesiłam w szafie. Ale może wolisz inną? Zjedz prędko śniadanie, pośpiesz się!
- Dlaczego mam się spieszyć? Przecież są wakacje, mamo!
- Był tu Tomek. Nie chciałam cię budzić, więc rozmawiałam z nim tylko tak, przez drzwi. Prosił, żebym ci pozwoliła przyjść na dziesiątą pod "Parasole". Wszyscy wasi mają tam być. Więc decydujesz się na niebieską czy mam ją schować?
- Na nic się nie decyduję, mamo! W ogóle nie wiem, czy pójdę pod te "Parasole"...
- Oszalałaś chyba? Na pewno będzie bardzo przyjemnie! Co ci się stało?
- Och, nic się nie stało... tylko z tym Tomkiem taka głupia sytuacja... To moje mleko, mamo?
-Twoje. A tu masz bułki. Posmarowane. Jaka znowu sytuacja?
- Oj, mamuś... mówiłam ci już kiedyś! Byliśmy w sobie zakochani. Czemu się śmiejesz?
- A czemu ty się śmiejesz?
- No... ja chcę pokryć jakoś swoje zakłopotanie!
- No, świetnie! W ten sam sposób możesz wybrnąć z Tomkiem! Śmiechem! Nie wyjmuj tego kożucha, nie wyjmuj!
Do pokoju wpadła zadyszana Alka.
- Gdzie piłka do siatki? Idziemy grać w siatkę! Coś ty? Mada! Jeszcze w rosole? A ja już widziałam wszystkich z twojej paczki! I Maciek jest, i Miśka, i ten rudy Julek! Tomka też widziałam! Ma wąsy, daję ci słowo! Mamo, gdzie ta piłka!? O, jest! Ale miękka, flak zupełny. Otworzyli nowy sklep, wiecie? Zaraz przy kościele! Co ty się tak patrzysz na mnie, Mada, jakbyś pierwszy raz człowieka
widziała? Ma wąsy, przysięgam! Mamo, ona mi nie wierzy, że Tomek ma wąsy!
- Ala, czy ja coś mówię? - rozzłościłam się.
- Sama zobaczysz, że ma!
Alusia złapała piłkę i wybiegła z pokoju.
- Nie idę pod "Parasole"! - zdecydowałam desperacko.
- Wąsów się zlękłaś? - parsknęła mama.
- Boże, jakie wy jesteście dziwne! Tak byle człowiekowi dokuczać! Byle człowieka zgnębić!
- Daj spokój, Mada! Chyba nie masz zamiaru płakać! Oczywiście, jeżeli nie chcesz, to nie idź! Kijem cię nie wypędzę...
Włożyłam niebieską sukienkę i związałam włosy w dwie kitki nad uszami. Nie podobało mi się. Wyjęłam z szafy spódnicę w biało-żółte pasy i trykotowy sweterek. Było lepiej, ale te kitki nad uszami wydały mi się teraz potworne. Rozwiązałam tasiemki i chwyciłam szczotkę do włosów.
Mama usiadła na łóżku, oparła się o poręcz i przez chwilę obserwowała tę zimną wojnę, którą zaciekle toczyłam ze sobą. Roześmiałam się.
- Dzięki Bogu, że masz jeszcze odrobinę samokrytycyzmu i poczucia humoru! - stwierdziła z ulgą.
- Kiedy pomyślę, że za trzy dni będziesz latać ze wszystkimi, ubrana w pogniecione spodnie i byle jaką bluzkę, nie mogę pojąć tych komedii, które robisz teraz!
- Zależy mi na tym, żeby zrobić dobre wrażenie!- odparłam szczerze. - Wiesz przecież, jakie to jest ważne. Nie widzieliśmy się prawie rok. Będziemy się teraz obserwować, oglądać, porównywać... wiem jak to jest. Po prostu, mamo, mam tremę przed spotkaniem z nimi.
 Szłam ulicą Kościelną i z daleka widziałam już kolorowe parasole w narożnym ogródku. Szukałam wzrokiem naszej paczki, ale najwyraźniej nie było nikogo. Czyżbym przyszła zbyt wcześnie? Ale nie! Na kościele zegar wybijał dziesiątą. Podeszłam bliżej. Od stolika podniósł się bardzo wysoki chłopiec i szybko przesunął do wejścia. Przyjrzałam mu się i nagle wszystko minęło. Cały niepokój i trema.
- Mater Dolorosa! Tomek, jaki ty jesteś wielki! - zawołałam zaskoczona.
A więc to w nim kochałam się w ciągu ubiegłego lata i kilku tygodni jesieni!
- A gdzie reszta? - spytałam, kiedy usiedliśmy pod czerwonym parasolem.
- Mają przyjść za pół godziny! Celowo prosiłem, żebyś przyszła wcześniej...
Roześmiałam się według przykazań mamy, bo czułam się jednak trochę nieswojo.
- Masz do mnie jakiś interes? - zapytałam.
- Interes? Nie... Czy ja wiem zresztą... Zwyczajnie, chciałem cię przeprosić!
- Za co?
- Nie pisałem do ciebie.
- Ależ... to w ogóle nieistotne!
 Nieistotne! A ile się namartwiłam brakiem wiadomości od niego, dopóki na imieninach Baśki nie poznałam Marka!
- Przecież ja do ciebie też nie pisałam i nie uważam, żeby... - wzruszyłam ramionami - nie ma o czym mówić, Tomek!
 Był wyraźnie zawiedziony. Widać sądził, że noszę w sercu żałobę po nim. Przez chwilę usiłował nakłonić mnie do ubolewania.
- Widzisz, nie pisałem, bo prawdę mówiąc robię straszne błędy ortograficzne. To mnie zawsze peszy.
- Och, jeżeli o mnie chodzi, Tomek, to nie wysilaj się na tłumaczenie! Ja naprawdę nie jestem na ciebie obrażona - zapewniłam go.
 Przyglądał mi się podejrzliwie, jakby mój dobry humor wydawał mu się udany. Nieprawda! Byłam w cudownym nastroju. Wystarczył mi tylko rzut oka na Tomka i krótka rozmowa, żebym się przekonała, jak dalece wywietrzał mi z głowy! Za każdym razem, kiedy podobał mi się jakiś chłopiec, bawiło mnie to. Nie umiałam traktować sprawy ze śmiertelną powagą. Wiedziałam, że jest przelotna jak wiosenny deszcz. I jeżeli jadąc do Osady bałam się spotkania z Tomkiem, to jedynie dlatego, że w ciągu minionego roku myślałam o nim częściej niż o innych chłopcach. Sądziłam, że może to coś oznacza, że stłumione przez czas uczucie wybuchnie z nagłą siłą, kiedy go znowu spotkam. Nic nie wybuchło. Widocznie prawdziwa miłość przyjdzie do mnie inaczej. Tak sobie myślałam, siedząc z Tomkiem pod czerwonym parasolem.
 Po chwili przyszła Miśka i Ewa, za nimi wkroczył Maciek. Marianny i Julka ciągle jeszcze nie było.
 Witając się z Miśką wykazałyśmy kolosalny brak opanowania. Szóste wakacje spędzone razem - to już jest coś! Przecież właśnie my dwie byłyśmy zalążkiem całej późniejszej paczki, która pęczniała z roku na rok.
 Chłopcy przynieśli z bufetu oranżadę i szklanki, Ewa zajęła się ciastkami. Miśka nachyliła się do mnie i szeptała niecierpliwie:
- Musimy urwać się na potężne ploty, ale tylko we dwie! Nie masz pojęcia, jak się za tobą stęskniłam! Wyglądasz cudnie, Mada! Słuchaj, czy ja też tak wydoroślałam, jak ty?
 Podparła brodę wierzchem dłoni i przyglądała mi się prowokująco. Miśka! Jakżeż ta dziewczyna umiała się zgrywać!
- Słuchaj, ja już postanowiłam! - stuknęła ręką w stolik. - Słuchajcie wszyscy, co powiem! Idę na archeologię!
- Uważasz, że na powierzchni ziemi nie ma już nic ciekawego? Za rok ci się zmieni! Zdasz maturę i wyjdziesz za mąż! - zwątpił Maciek.
- Czy mi się zdaje, czy ten młody człowiek kpi sobie ze mnie? - obruszyła się Miśka i udając obrażoną, znowu nachyliła się w moją stronę.
- Co wyście tu tak sami z Tomkiem gadali? - zapytała szeptem. - Nie przeszło ci to, Mada? 
 Skrzywiłam się.
- Dochodzę do wniosku, że nie miało mi co przechodzić! Bardzo go lubię i to wszystko! Przywiozłaś rakietę, Miśka?
- Jasne!
- Pójdziemy na korty?
- No! Zaraz po obiedzie!
- Słuchajcie, po południu idziemy z Miśką na korty! Kto z nami?
 Wszyscy. Okazało się, że to pierwsze spotkanie nie było wcale takie trudne. Mariannę i Julka powitaliśmy chóralną owacją. Ostatni zjawił się Piotr. I chwila, kiedy podchodził do naszego stolika, była jedyną, w której odczuliśmy jakieś zakłopotanie. My, ale nie Miśka. Szybko podniosła się ze swojego miejsca, podbiegła do Piotra, położyła rękę na jego ramieniu. Piotr przechylił głowę i pogładził jej dłoń policzkiem.
- Miśka! - zawołał ciepło.
- Usiądź tu, Piotr, na moim miejscu! Julek, postaraj się o jeszcze jedno krzesło!
 Podczas gdy krzesło wędrowało ponad stolikiem, Piotr przysunął twarz do mojej twarzy, zupełnie bliziutko. Nie widziałam jego oczu, ukrytych za ciemnymi szkłami.
- Serwus, Piotr! - powiedziałam wyciągając rękę, której nie zauważył.
- Serwus, Mada! Tak mi się zdawało, że to ty!
 Zdawało mu się. A więc widział jeszcze gorzej niż w zeszłym roku! Wszyscy patrzyliśmy na niego z zatroskaniem. Tylko na twarzy Miśki widać było rozpacz, której nie musiała nawet ukrywać, wiedziała przecież, że dla Piotra jej twarz jest jedynie rozmazaną, jasną plamą.
Siedzieliśmy pod "Parasolami" do obiadu. Marianna zlękła się, kiedy zegar wybił pierwszą.
- Słuchajcie, ja powinnam już dawno być w domu! U nas obiad o pierwszej! Julek, odprowadź mnie i poczaruj mamę.
Wiadomo! Julek świetnie potrafił czarować nasze mamy!
- Ja idę z wami! - poderwała się Ewa. - Maciek, zostajesz jeszcze?
- Dogonię was, załatwię tylko rachunek! Zostaliśmy przy stoliku we czwórkę: Miśka, Piotr, Tomasz i ja.
- Maciek poszedł płacić, a ja mu nie dałem swojej doli- zorientował się nagle Piotr.
- Założyłam za ciebie! Będziesz moim dłużnikiem!- roześmiała się Miśka.
- Zawsze jestem twoim dłużnikiem. Nawet ostatnio: na trzy swoje listy otrzymywałaś ode mnie jeden!
- Bogowie! To nie twoja wina, Piotr, że ja tak lubię pisać!
 Miśka popatrzyła na mnie, później przeniosła wzrok na zieloną furtkę. Zrozumiałam.
- Tomasz, idziemy! Więc jak, Misia? Spotykamy się na kortach?
- Tak! Piotr, pójdziesz ze mną na korty po obiedzie?
- Oczywiście! Jeżeli wszyscy idą, to i ja także!
- Właściwie nie mogę o tym spokojnie myśleć - powiedział Tomek, kiedy szliśmy w kierunku mojego domu.
- Dlaczego Miśka to robi? Miśka przywiązuje go do siebie zupełnie niepotrzebnie! Jest przecież dostatecznie nieszczęśliwy.
- Nie sądzisz chyba, że Miśka pogłębia jego nieszczęście?
Tomasz zatrzymał się.
- Właśnie tak sądzę, jeśli chcesz wiedzieć! Piotr jest inteligentny, Piotr świetnie wie, że ze strony Miśki nie może to być nic trwałego!
- Dlaczego nie może?
- Chociażby dlatego, że w naszym wieku nie ma trwałych uczuć! Masz chyba coś na ten temat do powiedzenia?
- Nie mówimy o mnie, mówimy o Miśce! Miśka kocha Piotra od dawna! Miała trzynaście lat, kiedy powiedziała mi o tym po raz pierwszy, tu w Osadzie. Są ze sobą przez dwa miesiące w roku, pisują do siebie i to wszystko jakoś się trzyma. Miśka go kocha.
- Z litości?
Na to pytanie nie odpowiedziałam. Sama zadawałam je sobie często.
- Widzisz! Ty też się boisz, że ona go kocha z litości! Piotr na pewno także obawia się tego. W tej chwili on ma dwadzieścia lat, ona siedemnaście, Piotr jest prawie niewidomy, Miśka... no, cóż! Miśkę ponosi serce! Za dużo w tym patosu jak na mój gust!
- Myślę, że oni twojego gustu w ogóle nie biorą pod uwagę - obruszyłam się.
 Szliśmy ścieżką po zboczu, mój dom był już niedaleko. Tomasz roześmiał się.
- A tobie, oczywiście, strasznie się to wszystko podoba, co? I uważasz mnie za cynika; tylko dlatego, że ośmielam się krytykować... hm... bogactwo uczuć tej desperackiej pary! Dalibóg, jak o tym myślę, żałuję, że nie jestem ślepy!
- Jesteś za to idiotą, a to także pewna forma kalectwa. Masz u mnie szansę!
- Zmieniłaś się... - warknął Tomasz ze złością - zjaśniały ci włosy i wyszczuplały łydki! Ale język masz ostry jak dawniej!
- Zawsze był moją chlubą, nogi natomiast nigdy!
 W ogrodzie przed domem gospodyni rozwieszała na sznurze bieliznę.
- No co - zawołała widząc Tomasza - doczekał się pan?
- Doczekałem się! - przyznał Tomek. Wypadło to tak zabawnie, że zaczęłam się śmiać. 
Wzruszył ramionami.
- Na razie, Tomek! Idę na górę!
- Na razie, Mada! Ciao!
 Po schodach szłam powoli. Mama na pewno zapyta, jak było? Było zupełnie inaczej, niż to sobie wyobrażałam. Po pierwsze nasza paczka, która zawsze chodziła grupą albo gęsiego, już dziś ustawiła się parami. Miałam więc do wyboru: albo uznać Tomka za swojego partnera i przyjąć go takim, jakim był, albo nie uznać go wcale.
 Drzwi do naszego pokoju uchyliły się. 
- Pośpiesz się - fuknęła Alka - gospodyni już przyniosła obiad!
- Zapisałam nas do czytelni i wzięłam trzy książki! - zakomunikowała mama, kiedy usiadłam przy stole. - Dla ciebie, Mada, Hemingwaya! Zadowolona jesteś?
- Komu bije dzwon?
- Tak.
- To świetnie!
 Mama nie zapytała o nic. Umiała się znaleźć - jak powiadała zawsze moja babcia Emilia, kiedy ktoś umiejętnie wylawirował z niewygodnnej sytuacji.
 Pierwszy tydzień wakacji był nijaki. Wybrałam drugą ewentualność i w naszym towarzystwie manifestowałam swoją niezależność, splendid isolation, żeby znowu powołać się na babcie! Była to pozycja dumna, ale niewygodna. Oczywiście brałam udział we wszystkich wspólnie organizowanych wypadach do lasu czy na przystań. Grywałam w siatkówkę, w tenisa, łaskawie pozwalałam Tomkowi odprowadzać się na obiad. Ale kiedy nadchodził wieczór, zostawałam w domu. Nie dla mnie były te spacery o zmierzchu, włóczenie się nad brzegiem jeziora - tu dwoje, tam dwoje!
Któregoś dnia umówiłyśmy się z Miśką i Ewą, że pójdziemy sobie na spacer same, bez chłopców.
- No,  nareszcie  nie  będziemy  się  musiały  wysilać!- odetchnęła Ewka, kiedy spotkałyśmy się przy kościele.
- Boże, ile ja się muszę namęczyć, żeby robić z siebie mądrzejszą niż jestem, dowcipniejszą niż jestem, ładniejszą niż jestem! Maciek ma w stosunku do mnie wygórowane ambicje!- narzekała, a przecież cieszyło ją to.
 Miśka szła obok mnie wymachując wielką, kolorową torbą.
- Komary są o wiele bardziej drapieżne niż w zeszłym roku! - stwierdziła nieoczekiwanie. - To samo można powiedzieć o naszych chłopcach! Zauważyłyście, że na plaży Julek bez przerwy wmawia w Mariannę, że powinna mocniej natłuszczać plecy? Gdyby to od niego zależało, wsmarowałby w nią trzy tubki kremu na godzinę! Biedna Mańka wieczorami musi chyba nożem zeskrobywać te kilogramy tłuszczu, które Julek w nią wciska!
 Obraz Marianny skrobiącej nożem plecy tak silnie podziałał na nasze wyobraźnie, że wszystkie trzy dostałyśmy histerycznego ataku śmiechu. Oparłyśmy się o słup ogłoszeniowy i po chwili piałyśmy jak młode koguty.
 I właśnie wtedy pierwszy raz zobaczyłam Marcina. Wyszedł z czytelni i stanął na wprost nas. Ewka uspokoiła się błyskawicznie.
- Cicho bądźcie, wariatki! - syknęła ostrzegawczo.
Na Miśkę i na mnie podziałało to jak kubeł zimnej wody. Z jednej ostateczności przeszłyśmy w drugą. Stałyśmy teraz nagle oniemiałe i wpatrywałyśmy się w Marcina jak w "Bitwę pod Grunwaldem". Uśmiechnął się niepewnie i po sekundzie wahania przeszedł obok nas, kierując się w stronę kiosku z owocami.
- Chryste - jęknęła Ewa - zupełnie Parys i trzy boginie! Zachowałyśmy się jak pomylone! Ale widziałyście, jak on na mnie patrzył?
- Na ciebie? - zdziwiła się Miśka. - Właściwie byłam pewna, że mnie się przygląda!
- Zupełnie wyraźnie patrzył na mnie! - stwierdziłam.
 I znowu zaczęłyśmy się śmiać. Tymczasem nasz Parys, obarczony dwiema torbami pełnymi bułgarskich pomidorów, przeszedł znowu obok. Kiedy odszedł już dość daleko, Ewa oparła się o słup i wykrztusiła:
- Bła... błagam, uspokójcie się! Ja już nie mogę! 
 Po chwili opanowałyśmy się.
- Piękna historia! - zaczęła wydziwiać Miśka. - Pomyślał sobie, że pierwszy raz w życiu oglądałyśmy przystojnego chłopca! Ale że był przystojny, to fakt, nie? Wyglądał jak taki młody Cygan, którego przez pomyłkę ubrali w spodnie z kantami jak ostrze noża!
- Masz rację, że pasowałby do cygańskiego wozu! - przyznałam. - Ale on chyba pierwszy raz w Osadzie, nigdy go nie widziałam!
- Pierwszy raz! Mieszkają w tym domu pod lasem, on i jego matka. Też bardzo przystojna babka, widuję ich często, bo przechodzą obok naszych okien. Gospodyni z tamtego domu przychodzi czasem do mojej, ot tak, na ploty...
- I co? - przynaglała Ewkę Miśka. - Gadaj, nie widzisz, że konamy z ciekawości! Mówiła coś o nich?
- Mówiła, że on się obciął przy maturze czy że go nie dopuścili, bo narozrabiał... tak dobrze, to ja nie wiem! Mówiła, wiecie, że ten Marcin...
- Marcin? - przerwałam - dobre imię!
- ...że on tu jest tak jakby za karę. Miał jechać z ojcem za granicę, ale po hecy z maturą wylądował z matką w Osadzie. Nic więcej nie wiem, przysięgam!
- Przypomnij sobie coś jeszcze, skarbnico wiedzy! - prosiłam. - Czuję, że Parys będzie mi się śnił dziś w nocy, potrzebne mi do tego dalsze realia!
- Nic sobie nie przypomnę, słowiczku, resztę musisz sobie dośpiewać sama! Tylko nie fantazjuj zbytnio, Parys wygląda mi na odludka! Jeszcze przed waszym przyjazdem, kiedy byliśmy tu tylko we trójkę: Tomasz, Julek i ja, chłopcy proponowali mu korty. Widzieli, że poprzedniego dnia grał z matką. Nie zgodził się. Chłopcy opowiadali później, że nawet nie wysilał się na tłumaczenie. Po prostu podziękował za propozycję i szybko spłynął.
Miśka spojrzała na mnie bystro.
- Czuję, Mada, że budzi się w tobie chęć walki! Cicho bądź, Ewa, nie przeszkadzaj dziewicy! Ona mobilizuje teraz swój oręż! Tratatata! Tratatata! Jutro do szturmu uderzy! Którą broń rzucisz na pierwszy ogień? Piechotę, konnicę czy artylerię?
 Wybrałam Hemingwaya. Postanowiłam wymienić książkę w dwa dni później, o tej porze, o której spotkałyśmy Marcina wychodzącego z czytelni. Moje rozumowanie okazało się bezbłędne. Kiedy weszłam, Marcin już tam był. Zawiodła natomiast strategia. Stanęłam obok niego i długo wybierałam książki. Marcin też przerzucał je po dziesięć razy, ale na mnie nawet nie spojrzał. Byłam wściekła, bo już cieszyłam się chwilą, kiedy przedefiluję z nim przed oczyma Miśki i Ewy! Tomaszowi też chętnie pokazałabym się w towarzystwie Marcina, bo jak na złość tego ranka przyprowadził na plażę czarnowłosą piękność imieniem Inez! Była to właśnie ta dziewczyna, która swoimi ciuchami zatrwożyła naszą gosposię. Cóż z tego? Kiedy chcąc zrobić na Marcinie odpowiednie wrażenie poprosiłam bibliotekarkę o którąś z książek Faulknera, on zdecydował się na kryminał Agaty i wyszedł. A ja zostałam jak idiotka z Absalomie w ręku! Z Absalomie Faulknera, którego nie znosiłam, nie rozumiałam i nie miałam ochoty czytać!
 Do końca dnia chodziłam wściekła. Ewie nie powiedziałam o spotkaniu w czytelni, ale Miśce odraportowałam wszystko. Siedziałyśmy po południu na ławce przed kościołem i opalałyśmy nogi.
- Coś ty się tak na niego uparła? Podoba ci się rzeczywiście czy tylko tak na przekór wszystkiemu?
- Oj, Miśka, jak mi się może podobać czy nie podobać chłopak, którego nie znam? Jasne, że na przekór wszystkiemu!
- Swoją drogą, jakie my jesteśmy dziwne!
- zastanowiła się Miśka. - Jak nam coś dają, to nie bierzemy, a jak tylko napotykamy trudności, zaraz ogarniają nas mordercze apetyty. Nawet gdybyśmy miały zwymiotować po konsumpcji.
- Tobie i dają,i masz apetyt!
- Mnie i dają, i mam apetyt... tak, ale wy się bawicie, a ja nie mogę!
- Ty już musisz być konsekwentna!
 Miśka roześmiała się.
- Och, jak dobrze, że Piotr nie słyszy tego, co mówisz. Mada! Musiałam mu dać słowo, że nigdy w życiu nie będę w stosunku do niego konsekwentna. Uważa, ze ta chwila, kiedy zacznę być konsekwentna, będzie końcem naszej miłości.
- Może w waszym przypadku... - zastanowiłam się- bo jest taki szczególny. Ale w moim pojęciu te dwa uczucia są nierozerwalne! Wydaje mi się, że kiedy pokocham kogoś naprawdę, od razu stanę się konsekwentna...
- Ja też tak uważam - zgodziła się Miśka - ale Piotr rozumuje ze swojego punktu widzenia. Boże, jak to paradoksalnie brzmi: jego punkt widzenia! A zresztą... Zastanówmy się lepiej, co zrobić z tym całym Marcinem!
 Ale po rozmowie z Miśką odechciało mi się łamać naszego Parysa.
- Ech, chyba dam temu spokój!
- Coś ty? Co ci szkodzi odrobina sportowej zaprawy! Wyobraź sobie minę Ewki i Tomka!
- Wyobrażałam sobie dość dokładnie, kiedy weszłam do czytelni! Ale wiesz, Miśka, wszystko to jest takie małe i nieważne!
 Po chwili jednak ogarnął mnie znowu duch walki. W naszą stronę szedł Parys.
- Na Faulknera nie dał się złapać, wyciągaj nogi!- syknęła Miśka.
- Przezorniej będzie, jeżeli je schowam! Chociaż Tomulek stwierdził, że mi łydki wyszczuplały. Miśka, on siada na sąsiedniej ławce... - mamrotałam cicho.
 Marcin spojrzał na nas obojętnym wzrokiem, wyjął z kieszeni "Przegląd Sportowy".
- Kontempluje Walaska... - stwierdziłam - i Bogu dzięki! W gruncie rzeczy, gdyby nas zaczepił, powiedziałabym, że nie uznaję takich znajomości!
- O co ci więc chodzi? Chcesz, żeby podszedł do ciebie z bukietem róż i wykrztusił łamiącym się ze wzruszenia głosem: "O pani! Wybacz mi moją czelność..."
- Daj spokój, Miśka, bo on gotów usłyszeć.
- Nic nie usłyszy, skarbie! Jest tak pochłonięty prawym sierpowym Bendiga i bicepsami Jędrzejowskiego, że nie zauważy twoich łydek, nawet gdybyś mu je położyła na "Przeglądzie Sportowym"!
- Słuchaj, zabieramy się stąd... - zdecydowałam. - Już ja wymyślę jakiś sposób na niego! Ale głupiej cizi nie będę z siebie robić!
 Miśka wsunęła na nogi klapki.
- Masz rację - zgodziła się - rzecz nie jest twarzowa!
 Przeszłyśmy obok Marcina wpatrzone w wieżę kościoła. Wieczorem mordowałam Faulknera. Z nudów. Mama zrobiła sobie maseczkę ze świeżych poziomek i siedziała przy stole upstrzona czerwonymi cętkami. Resztką waty zmywała emalię z paznokci. Przyglądałam się jej znad książki.
- Za mało masz tej waty, mamo! Może wyskoczyć do kiosku?
- Masz ochotę przelecieć się?
- Mam ochotę pójść po watę, jeżeli jest ci potrzebna... - sprostowałam.
- Dziękuję, wytarczy mi to, co jest w domu. Mama wstała, zmyła z twarzy poziomki. Była już w piżamie, zwykle kładła się wcześniej, odrabiając całoroczne zaległości. Alusia grała w durnia u sąsiadów z przeciwka. Hałaśliwy rechot jej paczki dobiegał do nas przez okno. I pomyśleć, że tak niedawno...
- Wiesz co... - powiedziała mama wyjmując z szafy sukienkę - pójdziemy sobie gdzieś na herbatę! We dwie! Co ty na to?
 Z ulgą zamknęłam Faulknera.
- Pomysł jest.
- No! To ubieraj się!
 Nie upłynęło dziesięć minut, jak szłyśmy już w stronę centrum Osady.
- Pójdziemy pod ,,Parasole"! - zaproponowała mama.
 Nie chciałam pod "Parasole". Oni wszyscy lubili tam zaglądać od czasu do czasu, nie miałam ochoty na żadne spotkania. 
- A może lepiej do Bistro?
- Jak wolisz...
 Zastanawiałam się niekiedy, jak ułożyłoby się to wszystko, gdybyśmy tego wieczora nie poszły do Bistro. Może tak samo, może zupełnie inaczej. Ile wielkich spraw w życiu człowieka zależy od maleńkich, niedostrzegalnych nieomal decyzji?
 Bistro było małą cukiernią położoną na uboczu Osady. A jednak przejść obok niego musieli i ci, którzy wracali z kortów; i ci, którzy wracali znad jeziora. Dlatego pewnie było tam zawsze pełno, chociaż kawę podawano bardzo podłą.
 Zamówiłyśmy herbatę.
- Tłok tu jak na odpuście - powiedziała mama wyciągając papierosy - ale lubię czasami posiedzieć pośród zupełnie obcych ludzi, poobserwować, posłuchać... Spójrz, jaka wytworna jest ta pani, która weszła w tej chwili!
 Rzeczywiście. W drzwiach stała kobieta wyjątkowo ładna i wyjątkowo dobrze ubrana. Nie, nic w niej nie było udziwnionego, przeciwnie, każdy szczegół jej ubrania uderzał prostotą i to może stanowiło zasadniczy kontrast z odważnymi kolorami i fantazyjnym krojem sukienek, które miały tu na sobie inne kobiety. Mama wpatrywała się w nią jak urzeczona. Może tamta spostrzegła to, może znowu zagrał przypadek. Przesunęła się miedzy stolikami i stanęła przy naszym. Uśmiechnęła się do mamy przepraszająco.
- Czy mogłabym przysiąść się do pań? Taki tu tłok! Umówiłam się i muszę chociaż zaczekać!
- Proszę bardzo - mama zdjęła torbę z wolnego krzesła - na pewno nie będzie nam pani przeszkadzać!
- Ja już nawet nic nie będę zamawiać, żeby nie przedłużać sprawy! - zapewniła.
- Ależ niech pani zamówi! My i tak niedługo zwolnimy stolik i będzie pani mogła tu zostać...
- Bardzo pani miła... - podziękowała.
 Mama wyglądała przy niej jak wróbelek. Szary, niepozorny. Wyglądała, ale czy czuła to? Zrobiło mi się strasznie przykro, kiedy pomyślałam, że mogła spostrzec to sama! Siedziałyśmy we trzy nie mówiąc ani słowa. Mama widać uznała to za krępujące, bo zapytała mnie banalnie:
- Nad czym tak rozmyślasz, Mada?
 Roześmiałam się, na pewno trochę sztucznie.
- Prawdę mówiąc, myślałam o tobie!
- Powinna się pani cieszyć! - powiedziała tamta.- To dobrze, jak córka myśli o matce... 
Widać była rozmowna z natury, bo zwróciła się do mnie z pytaniem:
- Pani ma takie dziwne imię... a może ja się przesłyszałam?
- Mada, Magdalena!
- Ach, Magdalena! Skrót oryginalny! Sama go pani wymyśliła?
- Nie. Mama.
- Ja poproszę dwie kawy! - zwróciła się do kelnerki, a później do mamy:
-Korzystam zatem z pani propozycji!
 Nagle zauważyłam, że ktoś staje obok mnie. Podniosłam głowę i w pierwszej chwili nie mogłam zrozumieć, co tu się dzieje...
- Panie były tak uprzejme i pozwoliły mi usiąść...- powiedziała matka Marcina.
 On sam, widać, nie mógł się zorientować, czy jesteśmy znajomymi jego matki, czy też kimś zupełnie obcym. Zawahał się wyraźnie, ale na wszelki wypadek nachylił się w kierunku mojej mamy ruchem, na który automatycznie zareagowała wyciągnięciem ręki. Jakoś to tak przezabawnie wypadło! Wymamrotał swoje nazwisko, którego nie dosłyszałam. Później odwrócił się w moją stronę.
- Marcin! - powiedział głośno.
- Magdalena! - odparłam strzelając okiem w kierunku jego mamy. Spostrzegła to.
- Pani ma na imię Mada! Prawda, jak ładnie?
 Skinął głową z kamiennym wyrazem twarzy, ale w jego wzroku dostrzegłam lekkie rozbawienie. "Może przypomina sobie, jak głupio wyglądałam wtedy, pod słupem ogłoszeniowym?" - pomyślałam.
 Nieoczekiwany wyskok Marcina w jakiś sposób zobowiązał nasze mamy do podjęcia tej przypadkowo narzuconej znajomości. Rozmawiały dość banalnie i po stwierdzeniu, że początek lata był wyjątkowo udany, ustaliły prognozę pogody na następny tydzień, zgodnie stwierdzając, że od świętej Anny zaczną się z pewnością chłodniejsze wieczory. Potem utknęły.
- A jak pani tu spędza czas? Nie nudno? - zwróciła się do mnie matka Marcina.    Zaprzeczyłam.
- Mam tu znajomych. Chodzimy na wycieczki, na przystań, gramy w tenisa. Nie, ja się nie nudzę!
 Dawałam Marcinowi szansę. Mógł teraz w naturalny sposób włączyć się do naszej paczki. Wystarczyło małe pytanie w rodzaju: "Czy mógłbym się wybrać kiedyś z wami?" i to załatwiłoby sprawę. Ale on nie powiedział ani słowa. Siedział bokiem do stolika i przyglądał się moim sandałom. Nie wynikało to bynajmniej z nieśmiałości. W wyrazie jego twarzy, w postawie była zwyczajna obojętność. Zresztą z jego zachowania, ze swobody, z jaką podawał ogień swojej matce, sięgał po popielniczkę, pił kawę, łatwo było odczytać duże wyrobienie. Najwyraźniej Marcin nic nie chciał.
Przy pożegnaniu - wychodziłyśmy pierwsze - mamy dokończyły formalności wymieniły oprócz grzecznościowych formułek także i swoje nazwiska.
- Dziwna jakaś para... - stwierdziła mama, kiedy wolno szłyśmy w stronę domu - ona bardzo miła, on taki mrukowaty i posępny, jak chmura gradowa. W ogóle się nie odzywał, zauważyłaś?
- A co miał mówić, mamo?
- No... mógł coś powiedzieć do ciebie czy do mnie, ja wiem... byle co! Nie lubię takich ludzi, którzy robią łaskę, że żyją!
 W domu zastałyśmy zabeczaną Alusię.
- Co ci się stało? - przestraszyła się mama.
- Poszłyście sobie, a ja to co? Nie mogłyście mnie zawołać?
- Przecież grałaś w durnia!
- Przez całe życie mam grać w durnia? - obruszyła się.
- Na pewno przegrałaś i dlatego jesteś zła! - domyśliłam się. - Jak nie umiesz przegrywać, to nie graj! - dorzuciłam sentencjonalnie i ścieląc łóżko zastanowiłam się, jaki by z tego sloganu morał wyciągnąć dla siebie. Ostateczną decyzję pozostawiłam na następny dzień. Miałam przecież w mojej rozgrywce jeszcze jeden atut. Nie wiedziałam tylko, czy Marcin go dostrzegł...
Obudziłam się z uczuciem niepokoju. Mama szykowała śniadanie, Alusia spod ręki wyjadała jej gotowe kanapki.
- Bo ja się strasznie śpieszę, mamo! Idziemy na jagody! Mogę wziąć ten garnuszek? A co ty będziesz robiła?
- Umówiłam się na przystani z mamą Miśki. Mada, pójdziesz ze mną? Wyskakuj z tych betów, na co czekasz?
- Najchętniej zostałabym dziś w domu. Jestem trochę zmęczona tym upałem.
Mama spojrzała na mnie z niedowierzaniem.
- Boli mnie głowa... - dodałam.
- Jak chcesz! Jeżeli ci przejdzie, to przyjdź do mnie na przystań!
- Dobrze - zapewniłam skwapliwie - na pewno mi przejdzie, jak sobie trochę poleżę.
Mama przyniosła mi proszek od bólu głowy i śniadanie do łóżka.	
- Chcesz, żeby Miśka do ciebie przyszła?
- Oj, nie... Może usnę? - podsunęłam jej czoło do pocałowania.
- Gorączki to ty nie masz... - powiedziała mama z ulgą.
Ala porwała garnuszek i wybiegła. Zamknęłam oczy. Mama szybko zapakowała swoją torbę plażową.
- Wzięłaś olejek?
- Wzięłam.
- A okulary?
- Wzięłam, śpij!
 Chciałam, żeby jak najszybciej wyszła i żeby nie wracała. Kiedy zamknęła za sobą drzwi, odczekałam chwilę i jak szalona wyskoczyłam z łóżka. Umyłam się, ubrałam i w błyskawicznym tempie sprzątnęłam pokój. Była dziesiąta. Dla zabicia czasu zaczęłam rozwiązywać krzyżówkę w "Przekroju". Uporałam się z nią w pół godziny. Zmieniłam uczesanie wracając do nieśmiertelnych kitek nad uszami. Napisałam list do babci Emilii. W chwili kiedy zaklejałam kopertę, ktoś zastukał do drzwi. Czułam, że serce podskoczyło mi do gardła.
- Proszę!
 Nie omyliłam się. Marcin wszedł do pokoju. A więc dostrzegł mój atut!
- Odnoszę zgubę - powiedział przesuwając ręką po włosach - mały drobiazg zostawiony wczoraj na stoliku w Bistro... - patrzył mi w oczy napastliwie, z uśmiechem sowicie okraszonym ironią.
 Najwyraźniej domyślił się, że niczego w Bistro nie zgubiłam! Mój pierścionek, zostawiony tam celowo, srebrzył się jadowicie na jego wyciągniętej dłoni.
- Nasze matki dość wyraźnie opisały sobie domy, w których mieszkają. Dlatego trafiłem!
 Dlatego i ja na niego czekałam. W życiu nie myślałam tak intensywnie, jak w tej chwili. Pierścionek wyjęłam z torebki. Marcin nie widział go na moim palcu nawet przez chwilę. Nieznośne było to jego kpiące spojrzenie.
- Proszę bardzo. - Podszedł do mnie, ciągle trzymając pierścionek na otwartej dłoni. Uśmiechnęłam się.
- To nie mój pierścionek. Bardzo żałuję, bo ładny...
 Dłoń zacisnęła się gwałtownie. Nasze role odwróciły się. Nikczemna, teraz ja patrzyłam na Marcina szyderczo. Przegrałam pierścionek, ale wygrałam partię... Oparłam się plecami o szafę i czekałam. Następna kwestia należała do Marcina. Nie zazdrościłam mu. Suflera nie było.
- A... gdybym przymierzył? Tak jak pantofelek Kopciuszka?
Wyciągnęłam rękę w jego stronę. Marcin wsunął mi pierścionek na palec. Zatrzymał się przy stawie. Marcin nie mógł wiedzieć, że nosiłam go zawsze na małym palcu. Był to srebrny pierścionek z dużym kwarcytem, który najlepiej wyglądał na małym palcu!
- Trzeba szukać dalej! - roześmiałam się. - Ja najwyraźniej jestem tylko niedobrą siostrą. Wsunął pierścionek do kieszeni.
- Miałem najlepsze intencje! - zapewnił,
- Nie wątpię i dziękuję!
 Marcin spojrzał w okno. Jaskrawiło się tam niebo pięknego dnia.
- Nie szkoda pogody na siedzenie w domu? - spytał.
- Szkoda - przyznałam - i właśnie idę na przystań.
- Ja także idę na przystań, może wyjdziemy razem?- zaproponował gładko.
- Możemy.
 Zbyt wiele obiecywałam sobie po tej wspólnej drodze. Marcin szedł obok mnie, małomówny, z neurastenicznym spojrzeniem. Pożegnaliśmy się przy wejściu na przystań, nikt mnie z nim nie widział, ani Ewka, ani Tomasz. I nikomu nie opowiedziałam o tej historii. Nawet Miśce. Następny dzień nie przyniósł nic nowego. Dopiero w piątek spotkałam Marcina przy kiosku "Ruchu". Stał w olbrzymim ogonie po czasopisma. Skinął ręką, kiedy zauważył, że mam zamiar praworządnie ustawić się w kolejce.
- Ta pani stała za mną! - obwieścił gromko, na pewno nikt nie uwierzył, ale jakoś i nikt nie zaoponował.
- Tu jest twoje miejsce, Mada! - powiedział przesuwając się trochę do przodu.
Po raz pierwszy zwrócił się do mnie po imieniu. Kupił ostatni numer "Magazynu Polskiego", dla mnie już zabrakło.
- Weź, jak przeczytasz, to mi oddasz - zaproponował.
 Wzięłam. Wracając usiedliśmy na ławce, tej samej, na której kiedyś siedziałam z Miśką. Automatycznie zaczęłam przerzucać kartki "Magazynu" - i zatrzymałam się przy którymś z artykułów. Marcin zajrzał do "Panoramy". Kiedy skończyłam czytać, ogarnęły mnie refleksje: bo było tak zwyczajnie! Po prostu siedząc na ławce pod kościołem przeglądaliśmy prasę, nie siląc się na żadne rozmowy. Postawiłam na swoim i teraz spotykając Marcina, będę mogła wołać spokojnie: "Cześć, Marcin! Co u ciebie?" A przecież tylko o to mi chodziło, o nic więcej! Uparłam się, że go poznam i proszę bardzo - poznałam! Babcia Emilia powiedziałaby kategorycznie: "Uważam sprawę za załatwioną, koniec dyskusji!" Ale we mnie było ciągle jakieś napięcie, coraz mniej satysfakcji, coraz więcej łagodnej, spokojnej życzliwości dla Marcina. Trzepnął ręką w płachtę "Panoramy" i roześmiał się.
- Spójrz! Fenomenalny dowcip! - podsunął mi do obejrzenia jakiś rysunek.
Obejrzałam. Zegar na kościele wydzwonił czwartą. Złożyłam pisma.
- Na czwartą umówiłam się na kortach. Ty grasz w tenisa, Marcin?
- Gram. Ale was jest straszna gromada. Nie lubię tego.
- Pustelnik?
- Pustelnik? - roześmiał się. - Nie, po prostu nie mam na to ochoty. Mogę cię odprowadzić, jeżeli chcesz. Wstaliśmy. Marcin wziął moją rakietę.
- Macie jakieś plany na jutrzejsze przedpołudnie? - zapytał.
- Kajaki. Czemu?
- Jutro przed południem moglibyśmy zagrać kilka setów... ale ty pewnie wolisz kajaki? 
 Zawahałam się.
- O key - uprzedził moją decyzję - kajaki to wspaniała rzecz! Rozumiem!
Ale ja nie rozumiałam. Na nasz widok Miśka wpakowała piłkę w siatkę i stanęła jak wryta. Ewa przyglądała się Marcinowi z ogłupiałym wyrazem twarzy. Marcin swobodnie wymachując rakietą kroczył obok mnie z miną doskonale obojętną. Ukłonił się Miśce, ukłonił się Ewie i oddając mi rakietę powiedział:
- Do zobaczenia, Mada, dziękuję!
 Stojący przy siatce Tomasz odwrócił się gwałtownie. No tak! To nasze wejście wywarło odpowiednie wrażenie. Niestety! Prawie zupełnie przestało mi na tym zależeć, chociaż skłamałabym twierdząc, że nie sprawiło mi pewnej przyjemności.
- Ho, ho - powiedziała Miśka schodząc z kortu - jak l tego dokonałaś?
 Zbliżył się Tomasz.
- No i cóż ten milczący  Romeo? Gardzi naszym towarzystwem?
 Zrobiło mi się trochę głupio, bo rzeczywiście wyglądało na to, że Tomek ma rację. Trzeba przyznać: kiedy poznał czarnowłosą Inez, potrafił wciągnąć ją do naszej paczki i wsiąknęła w nią bez specjalnych trudności, raczej z wyraźnym zadowoleniem, chociaż była ciut inna niż my wszystkie.
- Gardzi? - tłumaczyłam mętnie - skąd! Po prostu nie ma ochoty! - nieoględnie zacytowałam Marcina.
 Tomasz pogardliwie machnął ręką.
- Bez łaski! - mruknął i odszedł w stronę Julka i Maćka, którzy grali na sąsiednim korcie.
- Zwariowałaś? - rozzłościła się Miśka. - Dlaczego zrażasz do niego?
- Zraziłam cię? Ty też czujesz się dotknięta?
 Miśka wzruszyła ramionami. Nie zapytała o nic więcej.
- Grasz? - zawołała do niej Ewa.
- Gram! - Miśka podeszła do siatki i przez chwilę rozmawiały stojąc blisko siebie. Nie słyszałam ani słowa. Potem zaczęły grać. Czułam żal do Miśki, ale wiedziałam świetnie, że to z mojej winy wszystko tak głupio wypadło. Po chwili wrócił Tomasz.
- Tamta para na chwilę zwalnia trzeci kort - zakomunikował mi sucho - ten facet w szortach i ruda cizia, możemy grać po nich.
- Nie będę grała, przepraszani cię! Na pewno zaraz nadejdzie Inez, zostawię ci rakietę.
- Inez nie umie grać.
- To ją naucz. Mówiła mi, że chętnie zaczęłaby się uczyć, tylko nie ma sprzętu. Tak powiedziała: sprzętu! Zostawię jej zatem mój sprzęt i tylko mi go odnieś do chaty dziś wieczorem, bo chcę go mieć na rano.
- Rano idziemy na kajaki, zapomniałaś? Kajaki!
- Nie pójdę! - powiedziałam kategorycznie, miotana wściekłością.
 Tomasz przyjrzał mi się uważnie.
- Masz inne propozycje?
- Mam. Ciekawsze! - odparłam zjadliwie.
- Hm... - mruknął i przez chwilę zastanawiał się nad czymś - no, tak... no, oczywiście! Na siłę nie będziemy cię ciągnąć!
 Miśka przerwała grę. Szybko zbliżyła się do nas.
- O co znowu chodzi?
- Ona nie chce jutro iść na kajaki - wyjaśnił Tomasz. - Mówi, że ma inne propozycje. A ja na to, że nie będziemy jej ciągnąć na siłę. Normalna rozmowa, o nic nie chodzi!
 Miśka wzięła mnie pod rękę.
- Zagraj z Ewą, Tomasz! Mada, chodź, pogadamy!
- Dobrze, ale ja idę w tamtą stronę - skierowałam się do wyjścia z kortów.
- Wygłupiasz się - powiedziała Miśka łagodnie.
 Nie musiała mi tłumaczyć, sama czułam, że się wygłupiam.
- Co ci się stało, Mada? Czemu jesteś jak osa? Czy to nasza wina, że ten cały Marcin nie chce się z nami zadawać? Nie chce, to nie, i sprawa załatwiona. Głupie pięć minut i zaraz odwracasz kota ogonem!
 Wcale nie miałam ochoty odwracać kota ogonem. Ja po prostu zupełnie nie umiałam sobie z tym kotem i poradzić. Było mi przykro, że Marcin tak wyraźnie zdyskwalifikował atrakcyjność mojej paczki, ale sama nie umiałam zdyskwalifikować atrakcyjności Marcina. Byłam między młotem i kowadłem i nie potrafiłam mężnie stanąć pośrodku. Miśka umiała odgadywać moje myśli.
- Przecież nie wymagamy od ciebie żadnej lojalności, to byłoby idiotyczne! Ale po co zaraz jesteś jak kaktus?
- Bo Tomasz...
- Moja droga - przerwała mi Miśka - nie widziałaś swojej miny, nie słyszałaś siebie, więc nie zwalaj wszystkiego na Tomasza!
 Stanęłyśmy przy wyjściu. Nie odzywałam się i dopiero po chwili Miśka zaczęła mówić znowu, łagodniej niż przedtem:
- Mada, słuchaj, ja świetnie rozumiem, że ciebie ciągnie do Marcina! Ludzka rzecz. On się izoluje, ciebie to złości i cała ta historia na tym polega. Przekora często bywa pierwszą literą miłości, ze mną było nawet odrobinę tak samo. Nie wiem, czym to się skończy u ciebie. Miłość nie miłość, musisz zachować swoją twarz. Nie wolno ci jej odwracać tylko do jednego człowieka! Mówię niegłupio, co?
- Niegłupio - przyznałam bez entuzjazmu.
- No! Sama jestem z siebie dumna!
 Nie upierałam się dłużej. Miśka objęła mnie i wolno wracałyśmy na korty. Tomasz na nasz widok sięgnął po moją rakietę.
- Zagrasz? - zawołał, jak gdyby nigdy nic.
 Kiwnęłam głową jak kaczka, bo nagle coś mnie chwyciło za gardło. Marcin był jedną wielką niewiadomą. Ale oni, ci wszyscy tu na kortach, to był pewnik! I pomyśleć, że chciałam im się sprzeniewierzyć, idiotka! Gdyby nie Miśka... Stanęłam i przytrzymałam Miśkę za łokieć.
- Słuchaj, Miśka... - zaczęłam i urwałam w połowie zdania. Spojrzała na mnie z domyślnym uśmiechem.
- No, już! Nie ma o czym!
 Ale następnego dnia nie doszłam na przystań. Po drodze spotkałam Marcina. Szedł na ryby. Pomachał w moją stronę wędką.
- Cześć, Mada! Radzę ci, wybierz się ze mną na ryby! - zawołał.
- Ależ to musi być potwornie nudne zajęcie! Staliśmy po przeciwnej stronie szosy i obiecałam sobie solennie, że pierwsza nie przejdę.
- Nudne? Arcyciekawe i emocjonujące!
- Ryby?
- Nie wykrzywiaj się! Ryby!
- Eeee... - zwątpiłam.
Sercem całym wyrywałam się na te ryby z Marcinem, ale ambicja trzymała mnie po tej stronie jezdni. Marcin zrobił dwa  kroki naprzód, potem znowu stanął przy krawężniku.
- No jak? Lecisz ze mną? - zapytał.
- W życiu swoim nie latałam za chłopakami!
 Z głośnym jazgotem przejechał między nami traktor przyczepą.
- Nie mówię: za mną, tylko: ze mną! To jest różnica!- zawołał Marcin.
 Stałam twardo. Przyglądał mi się chwilę. Potem wolno przeszedł przez jezdnię.
- A teraz - zapytał - pójdziesz ze mną na ryby?
- Teraz pójdę z tobą na ryby - zgodziłam się majestatycznie.
 Szliśmy obok siebie. Marcin pogwizdywał cichutko. Zachciało mi się spojrzeć na jego twarz, więc ostrożnie odwróciłam głowę, nie chciałam, żeby się domyślił, jak bardzo interesuje mnie obiekt obserwacji. Ale natychmiast napotkałam jego spojrzenie, z którym nie zdążył lub też nie chciał uciec, spojrzenie pełne uśmiechniętej drwiny.
- Głupio robię idąc z tobą. Boję się, że zmarnuję całe przedpołudnie - powiedziałam natychmiast.
- Czasami zmarnowane przedpołudnia dłużej zostają w pamięci niż inne... - odparł Marcin swobodnie - wszystkie przedpołudnia tych wakacji zleją ci się w jedno miłe wspomnienie, tylko to przedpołudnie zachowa swoją indywidualność. Będziesz myślała o nim jako o jedynym zmarnowanym. Z góry się cieszę na to miejsce w twojej pamięci.
-Ty?
- Oczywiście. Będę przecież przyczyną.
- Ty nie. Ryby! Ciebie nie brałam pod uwagę.
- Aaaa - zdziwił się - zdawało mi się, że to mnie kazałaś przechodzić przez jezdnię, a nie mojej wędce...
 To nie było zmarnowane przedpołudnie. Siedzieliśmy nad brzegiem jeziora i nie mówiliśmy o niczym ważnym może nawet milczenia było więcej niż słów. Żadne z nas nie było skłonne do zwierzeń, w dalszym ciągu wiedzieliśmy o sobie bardzo mało. Ale właśnie w ciągu tych kilki godzin, które spędziliśmy wtedy razem, ustaliły się na długo pewne cechy naszej znajomości. Przede wszystkim ogromna powściągliwość. We wszystkim. W słowach w gestach, w reakcjach. Utrudniało to wszelką zażyłość czy przyjaźń, pomimo że od tamtego przedpołudnia nie minął ani jeden dzień, którego choć w drobnej części nie spędzilibyśmy wspólnie.
Nigdy nie umawialiśmy się z Marcinem konkretnie, ot po prostu umieliśmy się znaleźć. Okazało się, że jednak potrafię dzielić czas między swoją paczkę a Marcina, ale nie był to oczywiście podział przypadkowy. Zawsze wolałam towarzystwo Marcina i jeżeli rezygnowałam z niego niekiedy, to dlatego, żeby on sam nie domyślił się, jak bardzo zaczęło mi w końcu na nim zależeć. Pamiętałam również słowa Miśki, chciałam mieć twarz dla wszystkich. Do tej pory drażniły mnie dziewczęta, które - zaprzątnięte nieustannie sprawami swoich serc - rysowały ten nieszczęsny narząd na marginesach wszystkich książek i zeszytów, zaopatrując go przy tym w zmieniające się ciągle inicjały. Ogarnęło mnie przerażenie, kiedy dostrzegłam ten objaw u siebie. Pierwsze moje serce zakwitło w sierpniu, na sto dziesiątej stronicy Dygata, było koślawe, zbyt pękate z jednego boku, niewątpliwie serce bardzo patologiczne! Ale był to jedynie ruch ręki bawiącej się ołówkiem. Olśnienie przyszło inaczej.
 Padał deszcz, popołudnie miałam zamiar spędzić w domu. Mama grała w canastę u rodziców czarnej Inez, Ala i jej paczka okupowała werandę w sąsiednim domu. Otworzyłam okno, przykryłam się kocem i ułożyłam na swoim łóżku z zamiarem przestudiowania zaniedbanej ostatnio prasy. Lubię deszcz, zwłaszcza jeżeli nie muszę na nim moknąć. Czytałam właśnie jakieś opowiadanie w "Ty i ja", kiedy zjawił się Marcin. Przyglądałam mu się zaskoczona tą wizytą. Marcin nigdy nie przychodził do mnie.
- Nie, nie podnoś się, Mada, wpadłem tylko na chwilę...
 Zdjął ociekający deszczem płaszcz. Odrzuciłam pisma w drugi kąt łóżka, podwinęłam nogi i usiadłam wygodnie opierając się o poduszkę.
- Tam jest wolne krzesło, Marcin...
- Dziękuję! - powiedział i zupełnie automatycznym gestem zebrał rozrzucone na kocu pisma. Położył je na krześle, które mu zaproponowałam, a sam usiadł na łóżku na wprost mnie.
- Mogę zapalić, Mada?
- Jasne.
Przez chwilę oglądaliśmy kółka szarego dymu, potem jego długie smugi.
- Czytałaś, zanim przyszedłem? - zapytał wreszcie.
- Tak. Opowiadanie w "Ty i ja". Nic nadzwyczajnego.
- "Ty i ja" - powtórzył Marcin i wypuścił z ust szereg kółek drobnych i równiutkich, jakby wymierzonych cyrklem. Spojrzał w okno. - Co za cholerna pogoda! - skonstatował odkrywczo.
- Czy doprawdy dopiero w tej chwili spostrzegłeś, że pada deszcz?
- Po Kościelnej woda płynie strumieniami, dosłownie nie można przejść! Nie... zauważyłem to już dziś rano...
- Co ty powiesz? - zdziwiłam się grzecznie.
- Tak - roześmiał się - ma się tę łatwość prowadzenia konwersacji, prawda? Czekaj, Mada... pająk chodzi ci po włosach...
 Przechylił się w moją stronę, żeby zdjąć pająka. Pierwszy raz byliśmy tak blisko siebie, z dala od ludzkich spojrzeń, zdani tylko na łaskę własnych instynktów. Pomyślałam o tym przymykając oczy. Poczułam każdy milimetr kwadratowy swojej skóry, ogarniające ciepło, oczekiwanie, zatrważającą świadomość obecności Marcina... Była w tym wszystkim jakaś bezwzględność, bo nad żadnym z doznawanych wrażeń nie umiałam zapanować. Umiałam tylko pytać samą siebie bezładnie i uporczywie: czy to jest miłość? Czy to jest właśnie miłość?
- Malutki pajączek - powiedział Marcin wracając na swoje miejsce - spójrz!
- Wyrzuć go! Nie cierpię pająków!
 Wysunął rękę za okno i strząsnął pająka. Potem poprawił się w swoim kącie. Najwyraźniej nie spieszył się do domu, ta chwila, na którą wpadł, była długa. A ja tak chciałam zostać sama i pomyśleć spokojnie. Nie mogłam
myśleć przy nim. Przymknęłam oczy, żeby chociaż nie patrzeć na Marcina i zebrać w jednoznaczną całość rozkojarzone uczucia. Ale i to się nie powiodło. Marcin był przy mnie, powieki nie stały się barierą, którą mogłabym odgrodzić się od niego.
- Przeszkadzam ci... - powiedział Marcin nie ruszając się z miejsca.
- Nie, nie, skąd...
- Widzę, że ci przeszkadzam. Powiedz prawdę!
- No więc tak. Przeszkadzasz mi... 
 Wstał natychmiast.
- Mogłaś powiedzieć od razu! Dlaczego tego nie zrobiłaś? Bałaś się, że będzie mi przykro?
- Tak - przyznałam.
- Ależ, Mada! Widzisz przecież, że nie mam cienia żalu! - energicznie ściągnął pasek nieprzemakalnego płaszcza. - No, to do jutra!
- Do jutra... rano idę na rynek, targowy dzień...
- Dręczą cię jednak wyrzuty sumienia, że każesz mi wyjść w taki deszcz? - roześmiał się Marcin. - W porządku! Będę i ja na tym rynku, żebyś wiedziała, że to wszystko nie obeszło mnie tak strasznie!
 Wyszedł. Zostałam sama i mogłam zacząć swoje drobiazgowe obliczenia. Ułamki wrażeń dobrych i złych dodawać do siebie, odejmować. Ale żeby dokonać takich działań na ułamkach, trzeba dla nich przede wszystkim znaleźć wspólny mianownik. Ja go nie miałam. Usiadłam na łóżku i wyjrzałam przez okno. Widziałam, jak Marcin coraz bardziej oddala się od naszego domu, jak znika za rogiem ulicy Kościelnej. I nagle ogarnęła mnie tęsknota. Najprawdziwsza, zwyczajna tęsknota. Bardziej przeczułam, niż zrozumiałam, że to jest mianownik i że mogę rozpocząć teraz swoje obliczenia.

 Bardzo lubię duże miasta, ruchliwe ulice i wiecznie zapędzony tłum. A jednak małe letniskowe osiedla mają specyficzny urok: tam nikt się nie spieszy, ludzie są weseli, noszą pogodne twarze i barwne ubrania, interesują się sprawami błahymi, których w swoim mieście w ogóle by nie dostrzegli. Małe życie. To jest wrażenie na pewno bardzo pozorne, bo żadne życie nie jest małe. Może być jedynie dobre albo złe. Tak sądzę. A jednak spotkanie Marcina w tych zmniejszonych, zwężonych może raczej ramach, podlegało na pewno jakiejś dysproporcji. To było tak, jakby aparat odbiorczy rejestrujący moje wrażenia pracował w nieustającym zbliżeniu, wyolbrzymiając Marcina, podczas gdy tło pozostawało malutkie.
Byłam Marcinowi obojętna. Kiedy dziewczyna marzy o miłości, kiedy wychodzi jej naprzeciw, nigdy nie liczy się z taką możliwością. A mój Marcin był ironiczny, skryty i w jego stosunku do mnie nie było nawet odrobiny ciepła. Życzliwość i tolerancja - to było wszystko, co otrzymywałam w zamian za utrwalające się ciągle uczucie. Nie chciałam zdobywać Marcina, to było dobre na początku, dobre tak długo, dopóki mogło nazywać się żartem. Nie miałam w sobie nigdy cech zdobywcy, przeciwnie - zawsze sama chciałam być twierdzą! Mama była jak sejsmograf. Ilekroć Alusia lub ja przeżywałyśmy jakieś osobiste trzęsienie ziemi, skomplikowana aparatura mamy notowała to natychmiast. Nigdy nie robiłam tajemnicy z tego, że spotykam się z Marcinem częściej i chętniej niż ze swoją dawną paczką. Po pierwsze - nie miałam nic do ukrywania, po drugie - było to niemożliwe. Mama pozwalała nam spędzać czas zupełnie dowolnie, miało to być rekompensatą za dość rygorystyczny żywot, który kazała nam wieść w domu. Sama przedpołudnia spędzała na plaży razem z matką Miśki, po obiedzie chodziły na kawę, grywały w canastę z rodzicami Inez. A jednak mama miała oczy otwarte i zawsze świetnie wiedziała, gdzie podziewa się Alka i co robię ja! Do Marcina odnosiła się zupełnie inaczej niż do Tomasza, Julka czy Maćka. Spostrzegłam, że lubiła przyglądać mu się z boku, kiedy nie widział tego, że przerywała rozmowę, jeżeli byliśmy w pobliżu, po to jedynie, aby posłuchać tego, co Marcin mówi do mnie, i tego, co ja mu odpowiadam.
Któregoś wieczoru odłożyła książkę i po chwili zamyślenia powiedziała po prostu: - To musi być bardzo ciężka historia kochać się w Marcinie...
Nie siliłam się na obojętność wobec tego tematu.
- Skąd wiesz?
- Tak mi się wydaje... on jest taki... - przechyliła głowę i zastanowiła się przez chwilę - taki zamknięty, zimny, może nawet bezwzględny! Nie bardzo mogę zrozumieć, dlaczego wybrałaś właśnie jego? Wydaje mi się, że będziesz miała skłonności do utrudnienia sobie życia!- uśmiechnęła się zabawnie. - Przepraszam cię bardzo, kochanie, odziedziczyłaś to po mnie!
- Już utrudniłam sobie życie, mamo! Marcin nie kocha mnie przecież...
Odwróciła głowę i spojrzała zaskoczona.
- Tak sądzisz?
- Wiem.
Przyglądała mi się z zastanowieniem.
- Hm... to przykre... ale czy przypadkiem... no, nic...- urwała i po chwili zapytała spokojnie - on nie zdał matury, wiesz coś na ten temat?
- Mało. A ty?
- Ja też wiem mało... - przyznała, ale w jej głosie było coś, co kazało mi przypuszczać, że wie jednak więcej niż ja.
- Co ty o tym słyszałaś, mamo?
To dziwne. O wiele łatwiej i szczerzej rozmawiałam z nią, kiedy była wypoczęta, opalona, nasycona powietrzem i towarzystwem, którego nie miała w ciągu roku. Mama- zagoniona, nieprzystępna, pochłonięta pracą i domem, pośpieszni zmieniająca biurową sukienkę na byle jaki łaszek przeznaczony na donoszenie - była ostatnią osobą, z którą chciało mi się rozmawiać o swoich sprawach.
- To, co słyszałam- powiedziała - jest bardzo niepełne. Nic z tego nie wynika! Kiedyś spotkałyśmy się z jego matką w cukierni, piłyśmy razem kawę, bo ja z kolei nie miałam gdzie usiąść i ona zaproponowała mi miejsce przy swoim stoliku. Rozmawiałyśmy ot tak sobie, o wszystkim. O trudnościach, kłopotach. Mówiła, że się bardzo martwi o Marcina, ale kiedy chciałam nakłonić ją do powiedzenia czegoś więcej, schowała się jak ślimak do skorupki. Wspomniała coś o tej maturze, owszem, ale z tego wszystkiego wynikało, że oblana matura Marcina nie jest jeszcze jej największym zmartwieniem. Nie ma tu żadnych znajomych w Osadzie i nie szuka ich, ponieważ chce odpocząć po ciężkich przejściach. Jest wykończona nerwowo! Tak mi właśnie powiedziała, użyła tego zwrotu. Kiedy napomknęłam coś na wasz temat, po prostu powiedziałam, że widujecie się dość często... ona tak się jakoś najeżyła... "Och tak - powiedziała - wiem o tym! No, cóż... Marcin bardzo się tu nudzi i nie jestem w stanie utrzymać go przy sobie!"
- Zupełnie tak, jakby Marcin miał cztery lata - wtrąciłam - i musiał trzymać się jej spódnicy!
- Uczepiłaś się akurat nie tego zdania, które mnie wydało się ważne... - zaoponowała mama. - Ona powiedziała mi zupełnie wyraźnie: "Marcin bardzo się tu nudzi..." i ty się nad tym zastanów, Mada! Dla tego jednego zdania powtórzyłam ci całą rozmowę... On się nudzi, rozumiesz?
- Rozumiem. Do tego wniosku doszłam już tysiąc razy, mamo! I dlatego również powiedziałam ci na samym początku, że Marcin mnie nie kocha! Marcin po prostu spędza ze mną czas.
Mama wstała z krzesła i podeszła do mnie. Jednym palcem podniosła mi brodę do góry i stwierdziła zaskoczona:
- Jesteś rozsądna, wiesz?
Sierpień nie skąpił nam cudownych dni. Wszystkie chwile spędzane z Marcinem kolekcjonowałam starannie w pamięci, cieszyłam się każdą. Był to jakiś kredyt, który pozwoliłam sobie wziąć od życia - postanowiłam się cieszyć tym, co mam, zmartwienia zostawić na później. Starannie ukrywałam przed Marcinem moje uczucia. Byłam w stosunku do niego jadowita, zgryźliwa i w ciągłej opozycji. Nie pytałam o nic. Ach, nie! Raz uległam pokusie i zadałam mu pytanie dotyczące ubiegłego roku...
Było bardzo gorąco i wracałam z siatkówki nieludzko zmordowana. Przy "Parasolach" spotkałam Marcina. Byłam zgrzana, zakurzona, każdy włos sterczał mi w inną stronę. A on szedł naprzeciwko mnie odprasowany i wytworny. W ręku trzymał książkę, której tytułu w pierwszej chwili nie spostrzegłam. Zawahałam się, kiedy zaproponował, żebyśmy usiedli na chwilę pod parasolem i wypili po szklance soku pomidorowego.
- Sok jest historią niesłychanie kuszącą, ale wyglądam okropnie!
- Wyglądasz, ale to przecież nic nie szkodzi. Jesteś na wakacjach, a nie na przyjęciu u królowej angielskiej!
- Ty też jesteś na wakacjach... - popatrzyłam na jego nieskazitelne białe tenisówki.
- Ja to co innego... - mruknął niechętnie - spójrz! 
Wyciągnął w moją stronę książkę. Był to podręcznik historii. Zrobiło mi się głupio.
- To chodźmy na ten sok - zgodziłam się szybko. Usiedliśmy przy stoliku i wtedy zapytałam:
- Właściwie z czego cię obcięli? Z historii?
Nie odpowiadał długo, więc dorzuciłam gwałtownie: - Nie chcesz, to nie mów! Możemy uważać, że tego pytania nie było.
- Było to pytanie. Jeszcze ciągle mam je w uszach - odparł. - Zasadniczo obcięli mnie z matematyki. A poza tym...
- Poza tym? - chciałam mu ułatwić swoim obojętnym tonem.
- Nieważne.
Z tym już się nie mogłam zgodzić.
- Bardzo ważne właściwie. Głupio stracić rok.
- Pewnie, że głupio. Ale straciłem go i jeżeli teraz zacznę rozpamiętywać tę sprawę, w niczym nie zmieni to sytuacji... Zmęczyła cię siatkówka, co?
- Nie można na tym boisku grać w samo południe. Słońce piekielne!
- Opaliłaś się jeszcze bardziej, jesteś już zupełni czarna!
- Możliwe, ale na nosie zaczyna mi schodzić skóra!
- Czemu nie posmarujesz kremem?
- Smaruję, ale to nic nie pomaga! Wyjęłam z torby tubkę kremu i już chciałam wycisnąć odrobinę na palec, kiedy Marcin wyjął mi go z ręki.
- Poczekaj... 
Najpierw starannie doprowadził do porządku zmiętoszoną tubkę.
- No, daj ten nos... - powiedział zbliżając natłuszczony palec do mojej twarzy.
Obiecałam sobie solennie, że tym razem nie zamknę oczu, żeby nie ogarnęły mnie znowu wrażenia podobne do tych, którym uległam wtedy, kiedy zdejmował mi pająka z włosów. Marcin nie poprzestał na nosie. Delikatni rozsmarował mi krem na czole i na policzkach. Przypomniał mi się nasz Julek, który kupował litry olejków dla Marianny. Spojrzałam na Marcina. Ściągnął brwi, zmarszczył nos i bez cienia entuzjazmu wklepywał mi krem czubkami palców.
- Nawet fachowo... - przyznałam.
- Moja mama zawsze tak robi... - roześmiał się.
- Twoja mama jest bardzo ładna!
- Prawda? - ucieszył się. - Ja też tak uważam! Jest chyba nawet wyjątkowo przystojna! I jest dobra, wiesz? - powiedział ciepło. - Nie masz pojęcia, jaka ona jest dobra!
- Robi wrażenie wymagającej. Nie wiem, może się mylę?
- Jest wymagająca, ale to wypływa z czego innego... Staram się zrozumieć jej wymagania, chociaż chwilami to diabelnie trudna sprawa. - Wytarł palce w bibułkę. - Czy mniej cię teraz pali twarz?
- O wiele mniej!
- Nie siedź dziś więcej na słońcu, Mada. Może byśmy po obiedzie poszli do lasu poszukać gałęzi, jak myślisz?
Lubiliśmy oboje podmokłe łąki, które z jednej strony jeziora ciągnęły się szeroką płaszczyzną, intensywnie zielone, rozległe, sięgające aż do ciemnej ściany lasu. Można było dojść do niego inną drogą, wydeptaną i suchą, ale myśmy chodzili zawsze łąkami. Młode, zielone żaby wyskakiwały nam spod nóg przy każdym kroku, szliśmy boso, Marcin wydawał mi się tam zawsze jakiś zwyczajniejszy, bardziej podobny do Tomasza czy Julka. W lesie szukaliśmy powyginanych korzeni, pokracznych gałęzi, które swoim kształtem przypominały nam ludzi, zwierzęta i przedmioty.
Tego dnia Marcin zapytał mnie nieoczekiwanie:
- Czy Tomasz prosił cię na swoje urodziny?
- Prosił mnie... ale chyba nie pójdę.
- Dlaczego?
- Bo ja wiem? Nie mam ochoty po prostu.
Marcin uważnie oglądał podniesiony przed chwilą korzeń. Odwracał go na wszystkie strony i usiłował dopatrzeć się w nim czegoś.
- Nic mi on nie przypomina! - odrzucił korzeń między krzaczki jagód. - Mnie Tomasz również zaprosił.
Jeżeli Tomasz chciał mnie zastrzelić tym posunięciem i jeżeli Marcin chciał mnie zastrzelić tą wiadomością, udało im się to na sto procent!
- I co? - spytałam mętnie.
- Nic. Spotkałem Tomasza po odprowadzeniu ciebie, no i zaprosił mnie na urodziny. Mówił mi, że ma przyjechać jakiś jego kolega Alfred...
- Adam!
- Może Adam, nie pamiętam! Ma przyjechać, przywieźć magnetofon i niezłe podobno taśmy! Można by potańczyć! Może jednak zmienisz zdanie i pójdziesz?- zapytał.
Pomyślałam, że jeżeli zmienię zdanie i pójdę, to Marcin będzie wiedział, że robię to dla niego.
- Nie, wiesz, ja nie pójdę! - zdecydowałam.   
Podniósł z ziemi następny okaz.
- Ten jest podobny do kaczki, spójrz! Tu ma szyję i głowę, prawda? A tu nóżki... Ja nawet mam ochotę pójść!- odrzucił korzeń i sięgnął po następny.
- Idź i opowiesz mi potem, jak było! Dlaczego nie zostawiłeś tej kaczki?
- Bo była zbyt podobna do wrony! Dobra, pójdę i opowiem ci, jak było.
Miałam nadzieję, że Marcin zacznie mnie w końcu namawiać. Ale w ciągu trzech dni, które upłynęły do urodzin Tomasza, nie rozmawialiśmy więcej na ten temat. Nie miałam już odwrotu. A jednak stało się tak, że byłam u Tomka. Po prostu dostojny jubilat osobiście zjawił się po mnie około godziny szóstej.
- Już od godziny ubaw po same uszy, a ciebie nie ma! Proszę ją namówić! - zwrócił się do mojej mamy. - Czy to jest sens tak siedzieć w domu?
- Nie ma sensu - stanęła po jego stronie mama. - Namawiam cię, Mada, słyszysz? Tomasz mieszkał niedaleko nas.
- Nie można robić z siebie pustelnicy! - tłumaczył mi po drodze. - Co ci z tego przyjdzie? A poza tym ten twój poeta-katastrofista tkwi przy butelce i pije!
Stanęłam jak wryta.
- Pije?
- No! Wyrwali mi się z Adamem i przynieśli pół litra. Nie było amatorów, więc ciągną sami. Powinnaś go pilnować!
- Ani on nie potrzebuje niańki, ani ja się na niańkę nie nadaję... Tomasz, przepraszam cię bardzo. Wracam do domu.
- Przeciwnie, Mada, musisz iść. Może on się zreflektuje! Nie wie, że poszedłem po ciebie, a ja... poszedłem głównie dlatego...
- Przeceniasz moje wpływy. Nie mam żadnych! Nie opierałam się jednak, kiedy Tomasz wziął mnie pod rękę i pociągnął w stronę furtki. Pokusa, żeby zobaczyć Marcina, żeby zobaczyć go właśnie teraz, była zbyt silna.
- Głupio to wszystko wypadło! Poprosiłem go, bo chciałem ci zrobić przyjemność, Mada. Tymczasem on przyszedł, a ty nie... nic z tego nie rozumiem!
- Nie będę ci tłumaczyć, dobrze? - serce biło mi idiotycznie, kiedy zbliżaliśmy się do drzwi. Tomasz poklepał mnie lekko po ramieniu.
- Nie denerwuj się tylko...
Marcin zauważył nas od razu. Odstawił szklankę, którą właśnie podał mu Adam, przesunął się pomiędzy tańczącymi parami i podszedł do nas.
- W twoje ręce! - powiedział Tomasz i wsunął moją dłoń w rękę Marcina. - Przywlokłem na siłę - dorzucił
- nie chciała przyjść za Boga! - Byłam mu wdzięczna za tę lojalność.
- Nie przypuszczałem, że się wybierzesz... - powiedział Marcin, kiedy Tomek oddalił się od nas. Wyczułam w jego głosie oprócz zdziwienia także i coś z urazy.
- Przykro mi w takim razie, że zawiodłam twoje nadzieje - odparłam chłodno.
Marcin objął mnie i przez chwilę tańczyliśmy w milczeniu. Coraz podchwytywałam niespokojny wzrok Miśki, zaciekawione spojrzenia Marianny, złośliwe uśmieszki Ewy. Chłopcy zachowywali się normalnie. Przy twiście, którego, jak się okazało, Marcin tańczył po mistrzowsku, nie żałowali mi dopingu. Potem usiedliśmy we dwójkę przy stoliku, przy którym stał Marcin, w chwili kiedy wchodziłam z Tomaszem. Wzięłam do ręki odstawioną przez niego szklankę, żeby powąchać pomarańczowy płyn. Marcin zrozumiał to widać inaczej. Gwałtownym ruchem wyrwał mi szklankę z ręki.
- Dlaczego? - zbuntowałam się błyskawicznie.
- Bo nie.
- Dlaczego nie?
- Bo nie. Ja ci nie pozwalam! Roześmiałam się. Nigdy nie piłam i nie miałam na to najmniejszej ochoty.
- Ty mi nie pozwalasz?
- Jesteś tu ze mną!
- Nie jestem tu ani z tobą, ani dla ciebie, Marcin! 
Dostrzegłam w jego spojrzeniu niepohamowaną złość. Oddał mi szklankę.
- A jednak w jakiś sposób czuję się za ciebie odpowiedzialny - powiedział sucho.
- Radziłabym ci odpowiadać w pierwszym rzędzie za samego siebie. Ja nie zginę.
- Ja też nie zginę, możesz być spokojna.
- Toteż nie lękam się wcale - odstawiłam szklankę, w którą wpatrywałam się uparcie. - To nie jest gest pokory - zaznaczyłam - to zaledwie prosta uprzejmość!
- Nie chodziło mi o nic więcej - odparł. - Pokory nie lubię, uprzejmość cenię. Zatańczysz?
Tomasz nie zatrzymywał nas, kiedy koło ósmej zaczęliśmy się zbierać do wyjścia. Szliśmy wolno w stronę kortów, tam gdzie między drzewami błyskały światła w oknach Bistro. Marcin pogwizdywał, bzyczące chrabąszcze przelatywały ponad naszymi głowami. Wieczór był ciepły i spokojny.
- Zajdziemy? - spytał Marcin spoglądając w stronę cukierni.
- Dobrze.
Zeszliśmy na ścieżkę prowadzącą do wejścia, ale przed samym domem przystanęliśmy na chwilę, żeby skontrolować stan naszych finansów. Marcin stał tyłem do drzwi, więc ja pierwsza zauważyłam jego matkę wychodzącą z Bistro. Ukłoniłam się, jak zwykle nie panując nad tym okropnym dygiem, z którego miałam już pełne prawo zrezygnować. Matka Marcina spostrzegła to widać, bo odpowiedziała mi na ten ukłon rozbawionym uśmiechem. W tym samym momencie zauważyła stojącego obok mnie Marcina. I zaraz - kamienna twarz... ostry wzrok... "Wszystko to jest skierowane przeciwko mnie - pomyślałam - ponieważ Marcin ośmiela się być ze mną!" On także zauważył ją w tej chwili. Przygryzł wargę.
- Nie za późno to? - spytała.
- Jest dopiero ósma... - powiedział Marcin spokojnie, ale w jego głosie było jakieś szczególne napięcie. Zbliżyła się do niego, jakby wiedziona instynktem.
- Piłeś? - zapytała ostro, zbliżając twarz do twarzy Marcina.
- Wiesz przecież. Byliśmy u Tomasza.
- Pytam się, czy piłeś?
- Mało. Minimalnie!
Patrzyła na nas z wyraźnym niezdecydowaniem. Delikatnym gestem odsunęła mi z czoła opadające kosmyki włosów.
- A ty, Mada? - zapytała łagodniej, zwracając się do mnie po imieniu, czego dotąd nie robiła.
- Nie, proszę pani. Wcale!
Przerzuciła wzrok na Marcina, później na zielony skuter, który ktoś zostawił przed Bistro. I znów na Marcina.
- Chciałabym, żebyś o dziewiątej był w domu...- powiedziała z naciskiem.
- I będę.
Zabrzmiało to dziwnie twardo. Widać, była to jedna z tych chwil, w których Marcin starał się zrozumieć jej wymagania. Piliśmy naszą kawę bez słowa. Często pijaliśmy kawę bez słowa, ale tego wieczoru wydało mi się to kłopotliwe. Zaczęłam szukać byle jakiego tematu do rozmowy i jak to zwykle bywa, trafiłam niefortunnie. Jakbym zapomniała, że siedzi obok mnie Marcin, a nie Miśka!
- Zauważyłeś, że dziewczęta były dobrze ubrane? Nie ma to jak letnie kiecki, z tego zawsze można zrobić zręczny ciuch! Oczywiście najbardziej podobała mi się sukienka Inez, a tobie?
Przez chwilę patrzył na mnie i nie widział - jestem tego zupełnie pewna - nie widział mojej twarzy, nie słyszał moich słów.
- Co mówisz? - zapytał wreszcie.
- Po prostu, pytam się, która sukienka najbardziej ci się podobała...
Roześmiał się, podparł czoło ręką i patrzył na blat stolika.
- Nie pamiętam, wiesz... - powiedział po chwili- ale, tak... była tam jedna sukienka, którą zauważyłem. Szafirowa z czerwonym pasem materiału na dole i takim samym obrzeżem przy dekolcie...
- Czyżby to była moja sukienka?
Spojrzał na mnie.	
- Rzeczywiście - przyznał - to ta!	
Pomimo największych starań nie potrafiłam się w tym momencie cieszyć faktem, że jesteśmy razem. Przekonałam się znowu, jak dalece byłam Marcinowi obojętna!
Tymczasem weszliśmy w drugą połowę sierpnia i coraz częściej zastanawiałam się, czy potrafię zatopić Marcina w szarzyźnie wielkomiejskich ulic i tempie zwyczajnego dnia?
- Miśka, czy my w ogóle potrafimy już kochać naprawdę? Czy potrafimy, rozumiesz, odróżnić prawdziwe uczucie od tych tysięcy zakochań, które mamy za sobą?
Po raz piąty w czasie tych wakacji przyszliśmy obejrzeć rosarium proboszcza. Marcina nie było z nami. Miśka nachylona nad jedną z najwspanialszych odmian róż zastanawiała się przez chwilę. Potem uniosła głowę i popatrzyła w głąb ścieżki, gdzie stał Piotr w swoich ciemnych okularach i czekając na nas wszystkich rozmawiał z księdzem.
- Potrafimy, Mada, jestem tego zupełnie pewna. Ale ty nie pchaj się tak ze wszystkim w tę historię z Marcinem, bo... och, będzie ci znowu przykro... ale to naprawdę nie ma sensu...
Od czasu urodzin Tomasza nawiązał się między nimi i Marcinem nikły kontakt, z obydwóch stron traktowany raczej jako gest w moim kierunku. Ale o ile chłopcy przestali już napadać przy mnie na Marcina, o tyle Miśka, kiedy zostawałyśmy same, nie kryła swojej wyraźnej do niego niechęci.
- Wyperswaduj sobie tę bzdurę! - powiedziała gniewnie, przechodząc do innego krzewu.
- Och Miśka, tylko bez takich powiedzonek!
- Kiedy nie widzę w tym nic ładnego... taka niby jesteś w nim zakochana, a dokuczasz mu, ile się tylko da!
- A co mam robić? Żebrać, żeby się we mnie zakochał? Jeszcze czego!
- Och... zaraz żebrać! Zachowywać się po ludzku, a nie jak szczypawka! Powtarzam ci: nie widzę w tym nic ładnego!
A jednak były ładne rzeczy między nami. Na przykład sweter Marcina... Któregoś wieczoru wypłynęliśmy we dwójkę na jezioro. Marcin chciał łowić ryby. Nie słyszałam jeszcze nigdy, żeby ktoś łowił ryby na wędkę w zupełnych ciemnościach, ale Marcin twierdził, że złowi na pewno.
- Wszystkie normalne ryby śpią o tej porze - powiedziałam - jeżeli jakąś złowisz, będzie to na pewno ryba-wariatka.
- Cicho - syknął.
- Chyba nie będziesz we mnie wmawiał, że ryby słyszą to, co do ciebie mówię.
- Cicho! No, proszę cię, bądź cicho przez moment!
- Powiedz mi, Marcin, czy do łowienia ryb potrzebne ci jest natchnienie?
- Potrzebne.
- I może ja mam być twoją muzą?
- Nie możesz być moją muzą w żadnym wypadku. Jesteś na to zbyt gadatliwa.
- Gadatliwe mogą być przekupki. Ja jestem jedynie rozmowna. Poza tym jest mi zimno.
- Potrzymaj wędkę...
- Myślisz, że mnie to rozgrzeje?
- Potrzymaj wędkę...
- Kiedy się boję, rozumiesz? Boję się ryb! Jeżeli którejś zachciałoby się połknąć haczyk akurat w chwili, kiedy będę trzymała ci wędkę, umarłabym z przerażenia!
- Potrzymaj wędkę... - powtórzył Marcin po raz trzeci.
Wzięłam od niego wędkę i zacisnęłam zęby. Rzeczywiście bardzo się bałam, że nagle poczuję na jej końcu ciężar ryby! Tymczasem Marcin ściągnął z siebie sweter i podał mi go, biorąc z powrotem swoje wędzisko.
- Włóż sweter, Mada... -powiedział - to idiotyczne, że ciągnąłem cię tu po nocy. Może chcesz, żebyśmy wrócili?
- Skąd! Przecież musimy złapać rybę!
Teraz mogłam już tkwić na środku jeziora aż do rana. Sweter Marcina był na mnie o wiele za duży. Sweter Marcina. Miałam go na sobie. Doznałam dziwnego uczucia, które usiłowałam jakoś sprecyzować. Nie wiem, co mnie tak wzruszyło w tym swetrze - czy fakt, że Marcin zadbał o mnie, czy wrażenie, tak bardzo nieprawdziwe zresztą, że znalazłam się w jego ramionach. Czy była to po prostu radość z posiadania choć przez chwilę jednej rzeczy wspólnej z Marcinem?
- Ciepło ci? - zapytał. - Podaj mi rękę... tak, masz ciepłe ręce! - stwierdził.
Odwrócił się i gwizdał cicho. Woda na jeziorze marszczyła się lekko, a księżyc drżał na niej tak, jak ja drżałabym z zimna, gdyby nie sweter Marcina. Ryba nie brała.
Wracaliśmy do domu dość późno. Przed furtką Marcin powstrzymał mój gest.
- Nie, nie oddawaj mi go teraz. Jutro! Przecież to nic pilnego - przytrzymał rękaw swetra, żebym mogła z powrotem wsunąć rękę. - Dziękuję za tę eskapadę, Mada! Dobranoc!
Kiedy weszłam do pokoju, mama spojrzała na mnie badawczo i od razu spostrzegła ten nowy szczegół mojej garderoby.
- Nie gniewaj się - powiedziałam - było tak przyjemnie, że nie chciało mi się wracać! I widzisz, nie zmarzłam, Marcin dał mi swój sweter...
- Dobrze, że chociaż o tym pomyślał! - powiedziała cierpko.
- No to ja już pójdę... - usłyszałam nagle obcy głos od strony okna.
Dopiero teraz zauważyłam, że stała tam matka Marcina. Przyglądała mi się badawczo, jakby chciała zetrzeć z mojej twarzy obojętny uśmiech, z którym ją przywitałam, i odkryć pod nim jakąś tajemnicę. Niestety... nie miałam tajemnic!
- Nawet do twarzy ci w tym swetrze... - przyznała ze swoją zwykłą uprzejmością.
Mama podniosła się z krzesła i sięgnęła po swój szal.
- Nalej sobie herbaty, aspiryna w pudełku... Czuję, że to wszystko skończy się grypą! Odprowadzę panią kawałek...
Jakżeby to było piękne, gdyby moje niewydarzone uczucie do Marcina mogło skończyć się grypą! Wyszły. 
Było jasne, że przed moim przyjściem rozmawiały o nas. Oschły ton, którym mama zwracała się do mnie, nie nastrajał mnie optymistycznie, a także i jej milczenie, kiedy po chwili wróciła do domu.
Następnego dnia spotkaliśmy się na kortach, Marcin był zmęczony i psuł najprostsze piłki.
- Nie mogę dziś grać! - zawołał wreszcie z determinacją. - Jestem na to zbyt wściekły!
Nauczona doświadczeniem nie zapytałam o nic i po prostu zeszliśmy z kortu. Marcin sam zaczął mówić:
- Wiesz, Mada... wyjeżdżamy jutro! Matka ma jakieś swoje sprawy, które musi pozałatwiać. Głupia historia... - dorzucił - zupełnie bez sensu!
Te słowa zastanowiły mnie. Zaczęłam podejrzewać, że wczorajsza rozmowa naszych matek zakończyła się wnioskami i że nagły wyjazd Marcina jest ich konsekwencją. Tego rana, kiedy powiedziałam mamie, że umówiłam się z Marcinem na kortach, przestała malować usta, znieruchomiała i dopiero po chwili zastrzegła:
- Tylko żeby to nie trwało zbyt długo! Wydaje mi się, że on nie jest wart twojego czasu...
Spojrzałam w lustro i napotkałam tam jej spojrzenie. Przez kilka sekund tą okrężną drogą, patrzyłyśmy sobie w oczy.
Kiedy zeszliśmy z kortu, było jeszcze bardzo wcześnie.
- Przejdziemy się. Skinęłam głową.
- Może nie masz ochoty? - Marcin stanął na ścieżce.
- To powiedz!
- Mam ochotę - roześmiałam się z przymusem- trzeba zakończyć to wszystko jakimś spacerem!
- Zakończyć! To znaczy nie będziemy spotykać się po powrocie?
- Nie! - zdecydowałam nagle.
- Dlaczego? - zapytał.
- Po co? - odpowiedziałam pytaniem.
 Stanowisko matki Marcina przeważyło szalę: nie chciałam zostawać tam, gdzie czułam się zbędna.
- A jeżeli bym nalegał? - zapytał Marcin po chwili.
- Nie będziesz nalegał! 
Roześmiał się.
- Jak ty mnie zdążyłaś poznać! - powiedział z uznaniem.
Szliśmy bez celu i nagle spostrzegłam, że zbliżamy się do rosarium proboszcza. Uprzytomniłam sobie, że nigdy nie oglądaliśmy razem róż księdza.
- Ale o jedno mogę cię chyba prosić, Mada?
- Zależy o co?
- Mała rzecz. Odprowadź mnie na pociąg!
- Oszalałeś? - zawołałam zaskoczona.
- Umm... to takie romantyczne! Odjeżdżający pociąg, dziewczyna na peronie powiewa chusteczką! Sama poezja!
Jasne, że poezja. Bardzo chętnie pomachałabym mu chusteczką, ale kpił wyraźnie.
- Marcin - powiedziałam - nie bądźmy romantyczni! Jest druga połowa dwudziestego wieku!
- Masz rację, to zobowiązuje! A więc bez chusteczki!
Przez chwilę zdawało mi się, że mówi to poważnie, ale kiedy spojrzałam na niego, dostrzegłam natychmiast znajomą drwinę.
- Nie, Marcin, nie odprowadzę cię wcale.
- W porządku. Wcale...
Plebania była otoczona dość dużym ogrodem, zasłoniętym od drogi leszczynowym, gęstym żywopłotem. Ale furtka była zawsze otwarta.
- Chodźmy zobaczyć rosarium proboszcza - zaproponował Marcin - nie byłem tam nigdy!
- Nie lubię róż.
Sama czułam, że przeciągam strunę.
- Ja też nie lubię róż - powiedział Marcin spokojnie - ale chętnie zobaczę rosarium. Podobno jest fantastyczne.
- Ale ja nie mam ochoty oglądać rosarium! - upierałam się. - To mnie zupełnie nie interesuje. Jeżeli rzeczywiście chcesz je zobaczyć, to idź, poczekam na ciebie... o, jest ławka!
Marcin przystanął, niezdecydowany.
- Rzeczywiście chcę... - mruknął po chwili ze złością - i rzeczywiście pójdę sam! Jesteś fenomenalnie uparta - stwierdził - i zaczynam przypuszczać, że znosiliśmy się nawzajem na zasadzie jakiegoś kontrastu!
- To znaczy, że uważasz siebie za łagodnego baranka, tak? - zapytałam siadając na ławce.
- Pozwolisz, że nie będę precyzował tego dokładnie... - mruknął i wszedł do ogrodu.
Kiedy zaczynałam oglądać róże proboszcza, później wszystko dokoła mnie wydawało mi się brzydkie. Lubiłam je. Potrafiłam z Miśką godzinami podziwiać odmianę po odmianie, znałyśmy na pamięć wszystkie zakątki rosarium! Gdyby Marcin mnie kochał, weszłabym tam teraz razem z nim. Gdyby Marcin mnie kochał, pokazałabym mu teraz te dwubarwne róże, które wydawały mi się zawsze najpiękniejsze... Gdyby Marcin mnie kochał, nie siedziałabym teraz sama na ławce przed rosarium...
Wrócił bardzo szybko.
- To było warte dokładniejszego obejrzenia i żałuję, że nie przyszedłem tu wcześniej. Taki rzut oka to za mało. Dziękuję ci, że poczekałaś.
Ruszyliśmy w stronę osiedla. Z przeciwnej strony drogi nadchodziła Miśka z Piotrem.
- Idziemy do proboszcza! - powiedziała, kiedy zbliżyli się do nas.
- Furtka otwarta, róże piękne... - odparł Marcin- żałuję, że nie przyszedłem tu dawniej!
- Jak to? - zdziwiła się Miśka. - Widziałeś je pierwszy raz?
- Nigdy tu jeszcze nie byłem!
- No wiesz, Mada! Że też nie przyprowadziłaś go wcześniej!
Nie mogłam dać jej najmniejszego znaku, bo przez cały czas patrzyła na Marcina.
- Mada przecież uwielbia te róże! - mówiła. - Zawsze po przyjeździe do Osady, pierwsza rzecz, gna do rosarium! - dopiero teraz spojrzała na mnie i speszyła się.- Coś ty...? Mada...?
Marcin stał obok mnie pochmurny, nieskory do rozmowy. W swojej białej koszuli i odprasowanych spodniach wyglądał tak jak wtedy, kiedy zobaczyłam go pierwszy raz przed czytelnią... zupełnie jakby nie było tego lata za nami, jakbym go nie znała! Patrzył na mnie drwiącym spojrzeniem, tym samym, którym skwitował nasz uśmiech pod słupem ogłoszeniowym. Tylko jego tenisówki pobrudzone były ceglastym pyłem kortu, tak jak moje.
Nie mówiąc do siebie ani słowa, ani jednego słowa- wróciliśmy do domu.
- No, to ciao, Mada!
- Ciao...
Tego popołudnia nie wyszłam więcej i płakałam wieczorem, kiedy mama i Alka już spały. Rano nie chciało mi się wstać z łóżka, ale tym razem głowa bolała mnie naprawdę. Mama usiadła na brzegu mojego łóżka.
- Poleżysz sobie? - zapytała.
- Uhmmm... - burknęłam przytakująco. Sięgnęła po pilnik i wyrównała linię paznokcia. Co chwilę spoglądała na mnie z ukosa.
- Przykro mi, że tak ci się nie powiodło z Marcinem - powiedziała wreszcie.
- Miałaś mu wiele do zarzucenia!
- To ja miałam. Uczucie było twoje.
- Ale jeżeli miałaś mu coś do zarzucenia, musisz być zadowolona, że koniec jest taki, a nie inny! Myślisz, że ja się wyliżę z tego prędzej czy później! Więc chociaż nie mów, mamo, że jest ci przykro, bo to nieprawda!
- Owszem, jest mi przykro! Wyliżesz się czy nie wyliżesz, w tej chwili nie o to mi chodzi. Jest ci ciężko, dlatego do ciebie przyszłam...
- Ale ty, mamo, uprzedziłaś się w końcu do niego bez żadnych podstaw! - zaatakowałam.
- Niestety... mam już pewne podstawy do uprzedzeń! Nie mówiłam z tobą wczoraj, bo sądziłam, że nie jesteś w stanie przyjąć żadnego ostrzeżenia!
- Masz podstawy?
- Tak!
Moja stopa wysunięta spod koca wyglądała jak nie moja, poruszałam palcami, żeby ją poczuć. Cała byłam jakaś zdrętwiała.
- Sądziłam, że powtarzając ci to wszystko, czego się dowiedziałam, zrażę cię jedynie do siebie, nie do niego! Mówiła mi o nim jego matka... przestrzegła mnie... chciała być wobec nas lojalna!
Być może wysłuchałabym zarzutów pod adresem Marcina, gdyby nie ostatnie zdanie mamy.
- Matka Marcina mówiła ci rzeczy niepochlebne o nim! Mamo! I tyś jej wierzyła? Nie wyczułaś, że mówi to celowo?
- Wyczułam, oczywiście, ale cele mogą być różne!
- Och, mamo! Ten był zupełnie jasny! Chciała, abyś mnie nakłoniła do zerwania tej znajomości!
- Tak. To prawda.
- Nie znosiła mnie! Bała się o Marcina!
- Nie o niego się bała...
- Bała się o Marcina, mamo! Była zazdrosna jak wszystkie matki! Nie mogła znieść myśli, że Marcin może mnie pokochać i wtedy ona straci swoją wyłączność!
- Skąd ci to przyszło do głowy? - odrzuciła pilnik na stół. - Posłuchaj, co ci powiem! Jeśli chcesz wiedzieć...
Jaka obłuda! Mama przyszła tutaj po to, żeby pozornie okazać mi współczucie, a kończy się to mentorskim tonem i atakami na Marcina. Z Marcinem skończone, ale wszystko takie jeszcze świeże! Czułam, że narasta we mnie nieopanowana złość.
- Nie potrzebuję nic wiedzieć! Nie chcę! Nie ma Marcina! Nie obchodzą mnie żadne historie wymyślone przez jego matkę...!
- Nie histeryzuj! Przestań szarpać ten koc! Nie sądziłam, że jesteś do tego stopnia rozegzaltowana! Zachowujesz się jak aktorka w prowincjonalnym teatrze! Kiepska aktorka! Śmieszne! Przyszłam tu w najlepszych intencjach, ale intencje jednej strony to zbyt mało!
Wyszła z pokoju trzaskając drzwiami. Leżałam przez chwilę i trzęsłam się jak w febrze. Dopiero kiedy opadła ze mnie pierwsza złość, pomału zaczęłam uprzytamniać sobie, że mogło być w tym wszystkim jakieś ziarenko prawdy. Jeżeli tak, to jakie? Co w końcu zarzucano temu Marcinowi? Że oblał maturę? To jeszcze nie powód... W stosunku do mnie był przecież nieskazitelnie poprawny! No dobrze... a jaki stałby się, gdyby to wszystko -ułożyło się inaczej? Gdyby mnie kochał? A może właśnie umiałby wybronić naszą miłość przed tym, co mogło być w niej złe? Ale na to pytanie nie mogłam znaleźć odpowiedzi, bo Marcin nie kochał mnie przecież.

Spotkałam go wczesną jesienią. Podchodziłam do przystanku, na którym stał, i zauważyliśmy się niemal jednocześnie. Podniósł w górę rękę i zawołał:
- Mada! Jak się masz! - zupełnie jakby nie pamiętał fatalnego rosarium.
- Znakomicie, dzięki...
- Czekasz na autobus?
- Aha...
Stał teraz przy mnie i przyglądał mi się z wyraźnym rozbawieniem.
- A jednak spotkaliśmy się, Mada!
- Zauważyłam właśnie.
- Nie zawsze byłaś taka spostrzegawcza! Przegapiałaś wiele dobrych piłek. Pojedziesz setką?
- Setką.
- I co?
Wzruszyłam ramionami. Był to jedyny gest, na który mogłam się zdobyć.
- I nic.
Przechylił się, żeby zobaczyć numer nadjeżdżającego autobusu.
- Nic, to cholernie mało...
- Niewiele!
- Będziesz chyba najbardziej lakonicznym adwokatem świata!
- Rozmyśliłam się i nie idę na prawo!
- No?
- Tak. Zostanę prowincjonalną aktorką...
- To zdumiewające! Prowincjonalną, mówisz?
- Tak powiedziałam. Moja mama twierdzi, że mam do tego wybitne zdolności.
- Przyjadę zatem do Koziej Wólki, żeby cię zobaczyć!
- Po co do Koziej Wólki? Widzisz mnie przecież!
Przyjechała setka tak pusta, że nawet nie mogłam się nie dostać.
Była już jesień, a ja nie mogłam zapomnieć Marcina. Przeciwnie. Kochałam go nadal i to spotkanie pogorszyło tylko sytuację. Jak mało musiałam go obchodzić, jeżeli zapomniał nawet o naszym przykrym rozstaniu w Osadzie! A ja nie mogłam zapomnieć niczego, pamiętałam wszystko, każdy dzień, każdą rozmowę. Żyłam przeszłością, ale czas biegł naprzód. Nastąpiła parada dni tak zwyczajnych, że jedynie wystawy sklepów z konfekcją damską stanowiły w nich odrobinę urozmaicenia. Och, jak lubiłyśmy oglądać te cudowne rzeczy! Puszyste mohery, cieniutkie nylony, włoskie apaszki! Wydawało nam się, że tuż za szybą wystawy jest inny świat, w który może kiedyś wejdziemy, który będzie nasz! Świat, w którym mężczyźni mieszają coctaile. Wracając ze szkoły mijałyśmy rząd takich właśnie prywatnych sklepików i kiedy z oczyma pełnymi cudowności wchodziłam do naszego mieszkania, wydawało mi się bardziej bezbarwne, niż było w rzeczywistości.
Wiecznie zabiegana mama ciągnęła do domu tylko przedmioty niezbędne. Byłyśmy skazane na rzeczy praktyczne. Alusia, oczywiście, nie dostrzegała tego. Zbyt pochłonięta nauką, pracą społeczną w szkole, przynależnością do harcerstwa, wkładała na siebie cokolwiek jej mama przygotowała i z uporem maniaczki robiła swoje kolejne sprawności samarytanki, kucharki, ogrodniczki... Alusia swoje, a życie swoje. Kwiaty w naszym domu umierały z pragnienia, ziemniaki przywierały do garnków, w domowej apteczce nie było nigdy aspiryny. Alusi przybywało za to na rękawie czerwonych naszywek i w zdumiewającym tempie awansowała na zastępową. Nie zazdrościłam jej tego. Wolałam swoje, wypełnione pustką wieczory, które chociaż nie były fałszem. Tylko niekiedy pozwalałam sobie na odrobinę fantazji. Czasami zostawałam w domu zupełnie sama. Alusia celebrowała jakąś zbiórkę, mama pracowała poza godzinami służbowymi. Dom był wtedy mój. Mój i Marcina. Wyobrażałam sobie, że Marcin siedzi na fotelu mamy, rozmawiałam z nim. Nalewałam dwie szklanki herbaty, krążyłam po mieszkaniu lekka i swobodna - szukając kruchych ciasteczek, którymi mogłabym go poczęstować. Siadałam na poręczy fotela, zamykałam oczy i gładziłam głowę wyleniałego misia, którego dostałam od babci Emilii na swoje dziesiąte urodziny. Wyobrażałam sobie, że to głowa Marcina. Wszystko było nieprawdą, wszystko! Prawdziwa była tylko szklanka wystygłej herbaty.
I wreszcie nadszedł tamten wieczór. Mieszkałyśmy na ulicy Kwiatowej. Była to ulica żadna. Ten kto ją tak nazwał, musiał mieć sprawność ogrodnika, bo nie było na niej ani kwiatów, ani zieleni. Dochodziłam właśnie do tego miejsca, w którym Kwiatowa zakręca łagodnym łukiem, trochę może niepotrzebnie, bo ani to ładne, ani wygodne. Wszystko na Kwiatowej było proste, kanciaste, zakręt drażnił mnie zawsze i wydawał mi się zbytecznym zamknięciem prespektywy. Nigdy nie przypuszczałam, że stanie się dla mnie ważny. Był późny wieczór, ale nie mogę powiedzieć, że moje kroki rozlegały się echem po opustoszałej o tej porze ulicy, chociaż takie zdanie stwarzałoby pewien nastrój. Żadnego echa nie było. Jakie to dziwne! Czasami uda się człowiekowi przeżyć coś, dla czego chciałby jakiejś szczególnej scenerii, żeby pogłębić efekt, żeby odebrać wrażenie mocniejsze, które zostałoby w pamięci także i obrazem chwili. Czasami znowu udaje się znaleźć samą tylko scenerię, fascynujące otoczenie, w którym nie dzieje się nic. To tylko malarstwo i literatura mogą zespalać dowolnie formę i treść. W życiu jest inaczej. Człowiek to rzeczownik, a rzeczownikiem rządzą przypadki. Otóż to. Dochodziłam właśnie do tego miejsca, w którym Kwiatowa przebiega łukiem kiedy ktoś nagle zawołał:
- Uważaj! Zapałka na zakręcie!
 Odruchowo spojrzałam pod nogi.
- Przepraszam - usłyszałam ten sam głos - przepraszam cię najmocniej. Nie przypuszczałem... nie sądziłem, że to ty!
Powinnam była pójść dalej, ale ja już stałam. Stanęłam przed zapałką, której nie było. Spojrzałam w bok.
- Marcin!
Moja radość była jak płomyk na wietrze. Tylko błysk. I zaraz twardy obrachunek: nie sądziłem, że to ty? Tak powiedział. A więc szukał łatwej znajomości...
- Przypadkowo trafiłeś na mnie! Co za pech!
- Pech? - podszedł bliżej. - Doprawdy pech? A może szczęśliwy zbieg okoliczności?
- Nie zawieram znajomości na ulicy. A to przecież chciałeś mi zaproponować, prawda? Zatrzymując mnie nie wiedziałeś, że to ja!
Błyskawicznie przypomniały mi się zastrzeżenia mamy, te, których nie wysłuchałam do końca, przypomniał mi się wieczór u Tomasza, kiedy podczas mojej nieobecności Marcin zaczął pić. Tak, a teraz to... Więc taki był?
- Wiedziałem, że będziesz tędy szła! Czekałem tu na ciebie, wierz mi!
- Marcin, powiedziałeś wyraźnie: nie wiedziałem, że to ty!
Odwróciłam się i prędko zaczęłam iść w stronę domu. Marcin był szybszy i już po chwili znowu stał przede mną. Spojrzałam na niego, gotowa do nowej repliki. Powstrzymało mnie spojrzenie, pozbawione zwykłej ironii, nieoczekiwanie poważne. Marcin położył mi rękę na ramieniu i pochylając lekko głowę, powiedział spokojnie i przekonywająco:
- Uwierz mi... proszę cię... czekałem tylko na ciebie! Czasami człowieka łamią drobiazgi, wrażenia, do których wstyd się nieomal przyznać. Wzruszył mnie dół jego twarzy pociemniały niewyraźnym jeszcze zarostem.

***
Patrzyła na mnie przenikliwie. Znała moją twarz. Znała na pamięć, jak pierwszą księgę Pana Tadeusza. Wystarczyło powiedzieć "Litwo! Ojczyzno moja!" ...żeby ciągnęła dalej, aż do samego końca. Wystarczyło jej także spojrzenie na moją twarz, żeby ciągnąć wstecz do samego początku.
- Piłeś? - zapytała krótko.
- Wiesz przecież. Byliśmy u Tomasza.
- Pytam się, czy piłeś?
- Mało. Minimalnie.
Odgarnęła włosy z czoła Mady gestem, na który nigdy nie potrafiłem się zdobyć, a na który zawsze miałem ochotę.
- A ty? - zapytała.
Ale nie wiem, czy słyszała odpowiedź. Spostrzegła skuter stojący pod drzewem i wpatrywała się w niego nieruchomym spojrzeniem. Dopiero po chwili odwróciła wzrok w moją stronę. Nie powiedziała nic, ale zrozumiałem wszystko. Znowu zgłaszała wobec mnie swoje kolejne votum nieufności. Zażądała, żebym był w domu o dziewiątej i żaden sprzeciw nie przeszedł mi przez gardło. Kiedy odchodziła, Mada zapytała mnie:
- Chciałbyś mieć taki skuter? Odwróciłem się. Matka stanęła w miejscu, jakby czekając na moją odpowiedź.
- Niepotrzebny mi skuter! - powiedziałem głośno, bardziej do niej niż do Mady.
Usiedliśmy przy stoliku, ale nie byłem w stanie rozpocząć najgłupszej nawet rozmowy. Psiakrew, wszystko robiłem źle. No, nie wychodziło mi. Niepotrzebnie lazłem do tego Tomasza, niepotrzebnie dałem się namówić Adamowi.
- No, to lu! - powiedział.
Nie zauważeni przez nikogo wymknęliśmy się z mieszkania Tomasza, nie zauważeni wróciliśmy z powrotem z butelką w kieszeni.
- Mocna rzecz i pożyteczna - Adam napełnił szklanki po oranżadzie - chociaż ja tam wolę czystą!
Tak, byłem w pieskim nastroju i Adam nie potrzebował namawiać mnie długo na uzupełnienie Tomaszowej zastawy odrobiną szkła. To była słabość. Miałem masło nie wolę! Kiedy siedząc z Madą w Bistro zastanawiałem się nad tym, czułem się jak na pochylni. A więc starczy pchnięcie byle jakiej ręki i mogę spaść? Tylko dlatego, że Mada przyszła w porę do Tomasza, nie była to ręka Adama. Gdyby matka chciała mi zaufać, może byłbym silniejszy. Ale ona wszystko pamiętała i nie chciała mi dać żadnych szans! To tylko Mada była zdumiewająco nieświadoma i może dlatego lgnąłem do niej jak ćma do światła. Nie wiedząc o mnie nic, nic mi nie mogła zarzucać. Nie wiedziałem jednak nigdy, w jakim stopniu znosi moją obecność przy sobie, a w jakim jej pragnie. Bałem się jak ognia taniego sentymentalizmu i jarmarcznych uniesień. Wszystko, tylko nie to! Początkowo pielęgnowałem swoje uczucie do Mady tak mniej więcej, jak matka pielęgnuje wcześniaka, o którym lekarze mówią: nie wiadomo, czy wyżyje. Wcześniaka umieszcza się w inkubatorze i zespół doświadczonych ludzi walczy o szansę dla niego. A ja byłem sam. Może zresztą bez obaw powierzyłbym Madzie swojego noworodka, gdybym miał pewność, że wyciągnie po niego chętne ręce. Mada jednak traktowała mnie zawsze tak, jakbym był jednym z elementów Osady. Byłem pewien, że po wakacjach, zapytana o pobyt tutaj, odpowie lekko:
- No, cóż... jezioro, korty, las, cudowne targi w każdy wtorek, Marcin, gotycki kościół na rynku...
Z tych niewesołych rozmyślań wyrwało mnie pytanie Mady, którego nawet nie usłyszałem dokładnie.
- Co mówisz?
- Po prostu pytam się, która sukienka najbardziej ci się podobała...
Nie widziałem u Tomasza żadnych sukienek, oprócz tej jednej, którą ona miała na sobie. Z pamięci mogłem zacytować każdą fałdkę szafirowego płótna.
- Czyżby to była moja sukienka? - przerwała mi w połowie.
- Rzeczywiście... to ta!
Trudno było dogodzić dziewczynie takiej jak Mada. Nie wyglądała na ucieszoną i patrzyła na mnie tak, jakbym muchomora nazwał prawdziwkiem.
Odprowadziłem Madę i punktualnie o dziewiątej wróciłem do domu. Matka była sama. Czytała i tylko przelotne spojrzenie na zegarek wskazywało, że dostrzegła mój powrót. Potem znowu wróciła do książki. Poszedłem do siebie. Sypiałem na oszklonej werandzie, której okna wychodziły na ogród. Wieczorami wiał stamtąd słodkawy zapach maciejki. Otworzyłem okno. Było już zupełnie ciemno, ale las wybijał się mrocznym pasmem. Dziwna to rzecz, jak często na ten widok reagowałem uczuciem niedosytu. Mimo że zawsze byłem pacyfistą, często ogarniał mnie żal, że nie urodziłem się w pokoleniu mego ojca. Może to w każdym mężczyźnie tkwi coś takiego cholernego? Ojciec mówił zawsze, że "każdy dzień jest swoistą formą walki"... Możliwe, ale on przecież znał na wylot lasy kieleckie i zapach prochu. Wywalczył dla mnie ten slogan, którego treść nie ma w sobie nic z wielkiej przygody! Nikt mi nie powie, że łatwo jest dorastać, kiedy ma się wszystko podetknięte pod nos. Właśnie wtedy przychodzą człowiekowi do głowy najgłupsze pomysły. Kiedy ojciec był młody, jadł krupnik ze wspólnego kotła. Mnie matka naszykowała tego wieczoru cztery kawałki chleba z szynką i trzy pomidory. I to jest ta różnica.
Drzwi uchyliły się lekko i matka zapytała nie wchodząc nawet na werandę:
- Marcin, odprowadziłeś ją do domu?
- Tak.
- To dobrze. Gospodyni wróciła w tej chwili i mówi, że była jakaś awantura przed gospodą. Bałam się, że Mada plącze się gdzieś sama po nocy. Odprowadziłeś ją pod sam dom?
- Pod sam dom.
Uspokojona zamknęła drzwi. Tak, matka wyrobiła sobie już dawno własne zdanie o tej dziewczynie, trochę może nazbyt akcentującej swoją rezerwę wobec życia, a jednocześnie tak pełnej wdzięku. Nigdy nie przypuszczałem, że tę ostateczną ocenę, którą jej postawiła, wymierzy w końcu przeciwko mnie.
Pewnego wieczoru zaproponowałem Madzie, abyśmy wypłynęli kajakiem na jezioro. Ktoś mi powiedział, że są tu ryby, które biorą w nocy. Chciałem spróbować. Mada podkpiwała ze mnie, z moich rybackich zapędów. Gadała bez przerwy. Po godzinie zerwał się lekki wiatr, zrobiło się chłodno. Mada wyraźnie zmarzła, a ryby jak nie było, tak nie było.
- Jest mi zimno! - przyznała się.
Ściągnąłem sweter i podałem go Madzie. Włożyła. Wyglądała bardzo zabawnie, sweter był za duży, przypuszczam, że dwie Mady zmieściłyby się w nim swobodnie. Ujarzmił ją. Stała się nagle bardzo mała i jakaś bezradna. Byliśmy sami pośrodku wielkiego jeziora i uświadomiłem sobie, że tylko ode mnie zależy w tej chwili bezpieczeństwo tej dziewczyny. Cóż z tego? Siedząc tak w moim kajaku, w moim swetrze, pod moją opieką - była jak zawsze daleka. Zląkłem się sentymentu, który mnie ogarnął. Bałem się, że znowu nie jest prawdziwy. Ile już razy przeklinałem tę chwilę, w której kiedyś "pokochałem" Mariolę! Stworzyłem sobie fikcję, przyjąłem ją za prawdę, a potem sam dziwiłem się, że wszystko w niej jest oszukaństwem. Bo nie kochałem Marioli. Po prostu wypadła na mnie. Z wyliczenia. Wypiłem zbyt wiele na to, żeby wiedzieć, czy takie wyliczenie ma sens. Wtedy wszystko miało sens. Roman, pamiętam, wepchnął mnie do jakiegoś pokoju, w którym było ciemno, masa obcych sprzętów i Mariola. Też obca. I tylko słabe światło księżyca. Ale co znaczy księżyc pomiędzy szkłem potłuczonych kieliszków?
Nigdy nie zachwycało mnie istnienie Marioli. Ale Roman był zawsze silniejszy ode mnie, zawsze podporządkowywałem się jego planom i moje nędzne chwile buntu mijały, ilekroć byliśmy razem.
Jeżeli moja matka wyobraża sobie niekiedy diabła, jestem zupełnie pewien, że ma on twarz Romana. W tym okresie była sama, ojciec siedział służbowo w Tunisie, nie mogła odwołać go stamtąd tylko dlatego, że z wyliczenia wypadła Mariola. Którejś nocy czekała na mnie w kuchni, blada i wyniszczona. Wyniszczona. Czyż można inaczej nazwać twarz zoraną niepokojem, zapadnięte oczy, drżące ręce?
- Co robiłeś do tej pory? Gdzie byłeś? Z kim? Marcin, tyś znowu pił?
Ogarnęła mnie histeryczna złość, że pyta. Ciągle pyta. Bez przerwy pyta. Pyta? Niech wie. Opowiedziałem prawdę.
Siedziała później na krześle, z rękoma położonymi na stole i twarzą ukrytą w zgięciu łokcia. Nigdy jeszcze nie widziałem, żeby płakała w ten sposób. Patrzyłem na nią, coraz mniej okrutny, bo coraz bardziej trzeźwy. Później byłem jak szczeniak. Obiecywałem. Przysięgałem. Roman zawsze okazywał się silniejszy. To był dopiero początek, do końca nie chciało mi się wracać nawet w myślach. Zresztą teraz była przy mnie Mada, nie Mariola, i księżyc odbity w wodzie miał swoje znaczenie. Kiedy wróciłem tego wieczoru do domu, matki nie było, chociaż nie miała zwyczaju wychodzić o tej porze. Stanąłem przed domem i wkrótce dostrzegłem, że wraca od strony Osady.
- Stało się coś? - zapytałem, kiedy zbliżyliśmy się do siebie.
- Ciebie o to pytam... - odparła - zrozum, że żyję w nieustannym strachu o tę dziewczynę! 
- Dlaczego, mamo?
- Och... sam wiesz, że to jest wyjątkowa dziewczyna!
- Wiem.
- Gdybym ci mogła ufać... Znowu!
- Gdybyś mi mogła ufać...?
- Powiedziałabym: jak to dobrze, że ją kochasz! Niestety, nie ufam ci za grosz. Za grosz! Marcin... proszę cię, zostaw ją w spokoju! Zasługuje na coś lepszego niż twoje uczucie!
- O, potrafisz być okrutna, mamo!
- Widocznie po mnie odziedziczyłeś swoje umiejętności! Bądź wiec dalej okrutny dla mnie, a ją zostaw lepszemu losowi...
- Nie widzę innego wyjścia.
Roześmiała się i powiedziała z satysfakcją:
- Nie masz widać szans u takich dziewcząt, jak ona! Rozgryzła cię, zanim podniosłeś przyłbicę!
Ogarnęła mnie wściekłość. Jak długo zamierza wypominać mi tamte sprawy? Czy nie stawałem na głowie, żeby podporządkować się teraz jej żądaniom, nawet wtedy, kiedy wydawały mi się absurdalne? Żadnych nowych znajomości, żadnych kontaktów! No, tak... Wtedy ta historia z Adamem. Ale w rezultacie uprzytomniłem sobie sam, jak bardzo muszę się pilnować. W końcu wyszło na dobre. Więc jak długo można rozdrapywać i rozdrapywać to, czego wspomnienie staje mi się coraz bardziej nienawistne? Jakim prawem matka uważa, że nie jestem wart Mady, jeżeli właśnie w tej dziewczynie widzę zaprzeczenie swoich byłych racji?
Nie myślałem długo, właściwie nie myślałem wcale. Najgorsze jest to, że w momentach pasji przestaję myśleć.
- To staje się w końcu potworne! - wybuchnąłem ze złością. - Dlaczego jesteś taka zgryźliwa?
- Zgryźliwa? Zgryźliwością nazywasz tę odrobinę prawdy o sobie, którą ci przypominam?
- Jak długo zamierzasz traktować mnie jak wykolejeńca? A zresztą... co ty wiesz o Madzie, że tak jej bronisz przede mną?
Bez namysłu sprałbym każdego, kto odważyłby się powiedzieć złe słowo o tej dziewczynie. Bez namysłu sam zacząłem mówić o niej to, co mi ślina przyniosła na język.
- A jeżeli ci powiem, że jesteśmy siebie warci? Że jej układność i cała ta wyjątkowość to zwyczajna zgrywa? Że w gruncie rzeczy jest taka, jak Mariola albo jeszcze gorsza? Znam ją na pewno lepiej niż ty!
Podeszła do mnie bliżej. Widziałem jej oczy dziwnie zwężone. Przyglądała mi się przez chwilę, a potem powiedziała nieswoim syczącym głosem:
- Nic nie potrafisz uszanować! Nic! Nawet własnego uczucia, jeżeli w ogóle jesteś do niego zdolny!
Uderzyła mnie bardzo mocno. Po raz pierwszy w życiu uderzyła mnie w twarz. Nie zrobiła tego nawet wtedy, kiedy nocą kapitan Ligota przyprowadził mnie do domu. Zrobiła to teraz. Stanęła w obronie dziewczyny, którą ja kochałem. Nie oceniłem wtedy wymowy tego paradoksu.
Następnego dnia powiedziała mi krótko:
- Spakuj się. Jutro wracamy do domu.
A więc pozostał mi jeszcze jeden jedyny dzień. To dużo, wystarczająco dużo czasu na to, żeby wszystko Madzie wyjaśnić. Niech kpi, ale niech wie, że ją kocham.
Matka nie oponowała, kiedy brałem rakietę i piłki. Nie byłem w stanie grać.
- Jestem na to zbyt wściekły, Mada! - powiedziałem.
Przez chwilę przyglądała mi się z zaciekawieniem. Przechyliła głowę na bok. Mocno związane nad uszami włosy sterczały jej zabawnie. Szeroko otwarte oczy. Uniesione w górę brwi. Była chyba zupełnie nieświadoma własnego wdzięku.
Szliśmy wolno długą, cienistą drogą. Wiadomość o moim wyjeździe przyjęła bez odrobiny żalu. Byłem dla niej jak liść, który opada z drzewa jesienią, bo takie jest prawo, natury. Ale czasami dziewczyny podnoszą z ziemi opadłe liście. Pomyślałem o tym proponując jej spotkanie po powrocie. Odmówiła z osobliwą stanowczością. Nie był to moment odpowiedni dla moich wyznań. Co chwilę mijali nas obcy ludzie, hałaśliwe grupy młodzieży, rozkrzyczane dzieci. A ja chciałem powiedzieć Madzie to spokojnie i w skupieniu, tak żeby nic nie mogło jej rozproszyć, żeby nie miała dokąd uciec spojrzeniem, żeby musiała potraktować mnie na serio. Przypomniałem sobie, że gdzieś w pobliżu jest plebania ze słynnym w okolicy rosarium księdza. Z daleka dostrzegłem otwartą furtkę.
- Chodźmy zobaczyć rosarium proboszcza. Nie byłem tam nigdy.
- Nie lubię róż - skrzywiła się niechętnie.
- Ja także nie lubię róż, ale chętnie zobaczę rosarium! - usiłowałem ją nakłonić. - Podobno jest fantastyczne!
- Ale ja nie mam ochoty oglądać rosarium! To mnie zupełnie nie interesuje! Jeżeli rzeczywiście chcesz je zobaczyć, to idź! Poczekam na ciebie.. o, tu jest ławka.
Poszedłem. Już nawet nie dla tych róż, po prostu chciałem zostać przez chwilę sam. Chodziłem jak błędny, zaledwie dostrzegając to wszystko, co było dokoła mnie. Dałem się opętać jednej myśli: chciałem, żeby Mada wiedziała. Już! Zaraz! Natychmiast! Rozgrywka zbliżała się do końca i mogłem ujawnić wreszcie tę kartę, więcej wartą niż złośliwe blotki, którymi grałem do tej pory. Szybko wyszedłem z rosarium.
- To było warte dokładniejszego obejrzenia i żałuję, że nie przyszedłem tu wcześniej - powiedziałem spokojnie.
W tej samej chwili dostrzegłem Miśkę i Piotra. Ucieszyło mnie to nawet, bo dawno zauważyłem, że w ich obecności Mada przycicha i łagodnieje. Pewno. Było coś między Miśką i Piotrem, przed czym chciało się zdjąć kapelusz. Miśka zdziwiła się wyraźnie, kiedy powiedziałem, że po raz pierwszy byłem w rosarium.
- No wiesz, Mada! Że też nie przyprowadziłaś go tu wcześniej! Mada przecież uwielbia róże...
Spojrzała na Madę i musiała dopiero teraz zauważyć jej gniew, którego nie potrafiła ukryć.
Miśka speszyła się.
- Coś ty...? Mada...?
Tym pytaniem pełnym konsternacji i niezrozumienia pogorszyła tylko dostatecznie kiepski stan rzeczy. Zrozumiałem, że Mada nie chciała oglądać swojego ukochanego rosarium - ze mną. Nie byłem godzien uczestniczenia w tym małym misterium, które widać celebrowała w ogrodzie proboszcza. Jeszcze od wczoraj czułem rękę matki na swoim policzku, to było drugim uderzeniem. Czyżby Mada wiedziała o mnie wszystko? Czyżby jakimś cudem zdołała poznać całą moją historię? To było nieprawdopodobne, ale tak właśnie musiało być. Szliśmy w stronę domu. Mada nie odzywała się ani słowem. Najwyraźniej osądziła mnie i wydała wyrok skazujący - nie mogłem inaczej rozumieć tego milczenia. Ale przecież za jedno przewinienie każe się człowieka tylko raz. Matka nie mogła tego pojąć. A teraz Mada! Wyjaśnić! Nie, nie byłem w stanie nic wyjaśnić. Pożegnanie trwało krótko. Tak jakbyśmy mieli spotkać się jeszcze tysiąc razy. Nikogo nie było na peronie, kiedy wyjeżdżałem z Osady.
Ułożyłem nasze bagaże na siatce, zamówiłem dwie kawy u konduktora. Matka patrzyła na mnie wzrokiem, którego nie mogłem znieść. Była zrozpaczona, widziałem to.
- Słuchaj mamo... nie sposób tak dalej żyć.
- Och, Marcin... nie mów lepiej...
- Mamo, czyś ty im coś powiedziała?
- Nie to, co myślisz, Marcin! Tego nie powiedziałam! One nie mają pojęcia.
- Wiesz na pewno?
- Tak.
Była to odrobina ulgi.
- Co powiedziałaś?
- Że ci nie ufam. Musiałam to powiedzieć matce dziewczyny, z którą włóczyłeś się bez przerwy. Sama jestem matką, zrozum!
- Zawsze ja mam rozumieć! Ty nigdy nie chcesz!
- Ja już swoje zrozumiałam. Nie potrafiłam cię wychować. Teraz mogę tylko mechanicznie powstrzymywać zło, które jesteś w stanie wyrządzić! Nie, ty nie wzdychaj, Marcin!
- Wzdychaniem nie wyrządzam nikomu szkody! Pozwól mi wzdychać, na miłosierdzie boskie, nic poza tym nie mogę zrobić! Ulegam ci we wszystkim i bez dyskusji. Chcę cię jakoś uspokoić. Mamo, ja znowu dużo o tym myślałem. Postępując ze mną w ten sposób nie dajesz mi czasu na rehabilitację!
Był to pociąg z miejscówkami, niezbyt zapełniony, bo wracaliśmy kilka dni przed szczytem. Ale z korytarza weszło dwóch mężczyzn, którzy także mieli miejsca w naszym przedziale. Rozmowa utknęła na martwym punkcie i załatwiła tylko tyle, że w ogóle przestałem rozumieć postępowanie Mady.
A jednak wróciłem do domu w pewnym sensie umocniony. Odkryłem w sobie upodobania, o których istnieniu nie miałem bladego pojęcia. Ta płycizna, która niegdyś wydawała mi się najłatwiejszą drogą przebrnięcia jakoś przez życie, przestała mnie nęcić. Twardo postanowiłem pójść na medycynę chociaż do niedawna przerażał mnie wysiłek, który musiałbym włożyć w te studia. Teraz nie bałem się wysiłku. Nie bałem się niczego. I nikogo. Nawet Romana. Uświadomiłem to sobie w czasie naszego pierwszego spotkania. Początkowo traktował mnie nieco z góry, z wyżyn pierwszego roku studiów, ale po pierwszej lampce wina, którą mi postawił z miną dobrotliwego wujaszka, przypomniał sobie, jakim dobrym byłem kiedyś kumplem.
- Koleś, nie bądź ty frajer i zabaw się z nami w sobotę...
Miał katar i bez przerwy pociągał nosem. Drażniło mnie to. Siedzieliśmy w małej winiarni, której klimat wciągał mnie dawniej tak, że czułem się tu zadomowiony. Teraz patrzyłem na wszystko z boku, po raz pierwszy - oczyma widza.
- Ummmm... - zamruczał Roman - co to ja się chciałem zapytać... a, z tym Ligotą! No, wiesz, z tym kapitanem... to co? Przycichł?
- Na mnie już czas, Roman! - podniosłem się z miejsca. - Pytałeś o Ligotę? Przycichł...
W dziwnych okolicznościach Ligotowie zjawili się przy mnie. Kapitan wtedy, nocą, kiedy dwaj milicjanci meldowali mu w komisariacie o całym zajściu. I w niespełna pół roku później - jego syn Wojtek, kiedy w liceum, do którego przeniósł mnie ojciec, wychowawca po raz pierwszy sprawdzał listę obecności. Wywołał moje nazwisko, wstałem i w tej samej chwili spostrzegłem, że siedzący przy pierwszym stoliku szczupły, niewysoki brunet gwałtownie odwraca głowę w moją stronę. Rzucił mi spojrzenie prędkie, uważne, zaciekawione. W sekundę później stary Foczyński zapytał:
- No co, Ligotą? Siedzisz na tym samym miejscu, na którym siedziałeś w zeszłym roku?
- Tak, panie profesorze. Ja tak jak kot, przywiązuję się do miejsca!
I znowu spojrzał na mnie, jakby chciał skontrolować, czy usłyszałem jego nazwisko. Usłyszałem i zmroziło mnie. Minęło kilka dni, zamieniliśmy ze sobą zaledwie parę nic nie znaczących zdań. Któregoś ranka podszedł do mnie i powiedział:
- Petrykowski, ten, wiesz... ten, z którym siedziałem, przeniósł się do innej budy. Nie przeszedłbyś do mnie?
Tak, to pytanie już coś oznaczało. Wtedy jeszcze nie wiedziałem co. Przeszedłem na miejsce Petrykowskiego. Pamiętam ten dzień bardzo dokładnie, bo kiedy wracałem do domu, po raz pierwszy od pobytu w Osadzie spotkałem Madę. Zwyczajne, na przystanku. Przypadkowość tego spotkania sprawiła, że nie potrafiłem wyjść poza granicę banału, którym w zasadzie były wszystkie nasze rozmowy. A przecież już wtedy uświadomiłem sobie, że nie potrafię Mady przekreślić. Że nie ustąpię bez boju. Pierwszym taktycznym zagraniem było zbagatelizowanie naszego rozstania w Osadzie. Ale nie stać było mnie na inne. Mada wsiadła do setki, odjechała, zrozumiałem, że znowu zaprzepaściłem nikłą szansę, którą podsunął mi los. Bo, do jasnego czorta, dlaczego nie wskoczyłem do setki?
Ktoś energicznie klepnął mnie po ramieniu.
- Tydzień życia za twoje myśli! - powiedział Wojtek Ligota stając przy mnie.
- Może niezła transakcja, ale cholernie trudna do zrealizowania! - odparłem.
- Gadaj za darmo!
- To już prostsze!
Nie powiedziałem nic więcej, a i on nie pytał.
- Jadę na działkę po fasolę szparagową, nie wybrałbyś się ze mną? Pomógłbyś koledze, słowo daję! Długo chcesz drętwo stać na tym przystanku?
Przez pół godziny zerwaliśmy dwie torby fasoli.
- ... już księżyc wzeszedł, psy się uśpiły i coś tam klaszcze za borem! To pewnie czeka matka ma miła na ulubioną fasolę! - śpiewał Ligota, kiedy stłoczeni wracaliśmy zapchanym tramwajem - ... piękne panie i panienki! Bierzcie strąki z mojej ręki! - ujął ze swojej torby sporą garść fasoli i wręczył ją siedzącej w pobliżu staruszce.
- Zechce pani przyjąć?
Roześmiała się i podsunęła siatkę. Dołożyłem i ja ze swojej torby.
- Mili z was chłopcy! A tyle się o was złego opowiada.
Wojtek spojrzał na mnie bez cienia uśmiechu. Właściwie dopiero wtedy zacząłem się obawiać, że ten to na pewno wie wszystko. Ale jego powaga trwała sekundę.
- Ależ madame... - zwrócił się do staruszki -jesteśmy zawsze do pani usług! Pani wysiada? Pomożemy...
Wytaszczyliśmy się z tramwaju we trójkę. Staruszka była nasza na wieki.
- Równy z ciebie chłopak, Marcin. Cieszę się nawet, że Petrykowski przeszedł do innej budy! Obgryzał paznokcie. Może przy tobie będę miał spokojniejsze życie. Nie, nie bracie! - zaoponował, kiedy oddawałem mu torbę z fasolą. - Zabierz do domu!
- Oszalałeś chyba! - roześmiała się matka, gdy postawiłem przed nią trzy kilogramy szparagówki. - Będziemy to jedli przez tydzień! A właściwie... skąd ta fasola? - zawahała się.
- Z działki kapitana Ligoty. 
Po raz pierwszy od bardzo dawna padło między nami to nazwisko.
- Z działki kapitana Ligoty... - powtórzyła.
- Tak. Przepraszam cię, mamo, muszę iść do łazienki. Spójrz, jakie mam ręce!
Po chwili zajrzała do mnie.
- Słuchaj... nie mógłbyś mi tego wyjaśnić?
- Ależ oczywiście! Jego syn jest moim kolegą. Siedzimy razem.
Podała mi ręcznik.
- Czy ty wiesz, Marcin, czym to grozi? On może powiedzieć... on... on na pewno słyszał od ojca! W pięć minut cała klasa... - urwała i ściągnęła brwi - a ty tak lekko o tym? Nie boisz się?
- Boję się! - przyznałem.
- Boże... jaki fatalny zbieg okoliczności!
- Tak, fatalny!
Uznaliśmy to wtedy za fatalny zbieg okoliczności. Było mi łatwiej w tej jedenastej klasie, o wiele łatwiej niż innym. Coś niecoś jednak zostało mi w głowie po ubiegłym roku. Już po miesiącu Foczyński skonstatował z zadowoleniem:
- Przybył nam nowy uczeń i cieszę się, bo widzę, że będzie z niego pożytek - znacząco stuknął palcem po dzienniku.
Czułem, że staje na pewnym gruncie. Ligota nie puszczał pary z ust. Po raz pierwszy w życiu zaczęło mi zależeć na dobrej opinii w klasie, może dlatego, że tak łatwo mogłem ją utracić. Jednakże życzliwość Foczyńskiego i przyjaźń, tak, przyjaźń, którą Ligota każdego dnia oferował mi z taką samą swobodą, z jaką niegdyś wręczył torbę fasoli, sprawiły, że bardzo szybko znalazłem swoje miejsce w klasie. Ale i ja sam starałem się o to. Wstyd przyznać, ale lubiłem być zawsze w porządku. Toteż kiedy przewodniczący samorządu klasowego, kolega Skowroński, zachorował na żółtaczkę i trzeba było wybrać kogoś na jego miejsce, nikt się specjalnie nie zdziwił, kiedy Wojtek powiedział:
- Wobec wakującego stanowiska szeryfa proponuję kandydaturę Marcina!
Tylko Hieronim zawołał z niechęcią:
- Marcin? Przecież on jest nowy! Nie lepiej kogoś, kto zna nas dłużej?
- Poczekajcie - wtrącił się Foczyński - tę sprawę będziemy załatwiać jutro! A dziś, drogie panie i szanowni panowie, zrobimy sobie mały sprawdzian waszych umiejętności z zakresu matematyki...
Sprawdzian poszedł mi nieźle i w doskonałym nastroju wybrałem się na ulicę Kwiatową, na której spędziłem już niejedno popołudnie. Nie mogłem trafić na Madę. Nijako było mi iść do niej do domu. Sądziłem jednak, że wreszcie ją tu spotkam i że uda mi się stworzyć pozory przypadku. Postanowiłem użyć starego chwytu z zapałka. Kiedy wreszcie późnym wieczorem spostrzegłem Madę wracającą samotnie do domu, zawołałem ostrzegawczo:
- Uważaj! Zapałka na zakręcie!
Stanęła jak wryta. Nie chciałem, żeby odkryła, że czekałem tylko na nią.
- Przepraszam cię najmocniej! Nie przypuszczałem, że to ty!
- Marcin!- zawołała z wyraźnym zadowoleniem. Ale nie minęła sekunda, a przyglądała mi się wrogo, z większą niechęcią niż kiedykolwiek. Zrozumiałem, że popełniłem piramidalny błąd. Nie chciała słuchać moich tłumaczeń, właściwie nawet do nich nie dopuściła. Po prostu zostawiła mnie ogłupiałego do reszty i odeszła. Dogoniłem ją, ale na próżno szukałem w głowie rozsądnych wyjaśnień.
- Uwierz mi... - powiedziałem w końcu zwyczajnie - proszę cię... czekałem tylko na ciebie!
Patrzyła na mnie ważąc swoje myśli, których nie znałem. Wiedziałem tylko, że jest to chwila, kiedy mogę stracić Madę bezapelacyjnie. Żadne dalsze tłumaczenie nie przechodziło mi przez gardło.
- Marcin... - powiedziała niejasno - gubię się...
***
 Była cudowna, ostatnia październikowa niedziela. Wysiadłyśmy na małej stacyjce w Otrębusach i każda z nas, jak zwykle, była w innym nastroju. Mama ożywiona, rozmowna. Alusia nadęta i wściekła. A mnie było wszystko jedno.
Mamy radość była zrozumiała. Po raz pierwszy wiozła nas do swojej przyjaciółki, której nie znałyśmy dotąd. Była to przyjaźń sprzed wielu lat, zerwana po mamy małżeństwie i teraz nawiązana. Na pewno wypełniła mamie pustkę, na którą skazała się sama odsuwając się od znajomych z okresu małżeństwa - na tej chyba zasadzie, na której pozbyła się wszystkich drobiazgów związanych z wspomnieniami o ojcu. Ale bez drobiazgów można żyć, bez ludzkiej przyjaźni - trudniej. Zrozumiałe było więc ożywienie mamy, ale i nadęcie Alusi było uzasadnione. Alusia nie znosiła Ola.
- Olo - jęczała. - Już to samo zdrobnienie doprowadza mnie do rozpaczy! Olo! Olo!
W rzeczywistości nie chodziło tu wcale o zdrobnienie, tylko o fakt, że mama straszliwie nam tego Ola obrzydziła. Znałyśmy go jedynie z jej opowiadań i w ten sposób stał się dla nas postacią-widmem, obdarzoną wszystkimi zaletami, zwłaszcza tymi, których w nas nie można było odnaleźć ze świecą! A więc przede wszystkim Olo był chłopcem posłusznym, obowiązkowym, starannym, nie miał głupich pomysłów, nigdy nic nie przytrafiało mu się niechcący. Opierał się na radach i opiniach innych ludzi, dojrzalszych i bardziej doświadczonych od niego... A my - nie!
- Coś mi się zdaje, że ten Olo jest bez charakteru, mamo! - broniłam naszych okopów. - Przypomina mi ciasto na lane kluski!
- Zapomniałam, że ty z potraw mącznych uznajesz tylko źle wyrośnięte placki z zakalcem! - odcinała się mama wyraźną aluzją.
Tak! Wysiadałyśmy na stacji w Otrębusach w ponurym nastroju.
- Musicie zachowywać się po ludzku! - napominała nas mama. - Żadnych głupich min, żadnych idiotycznych pomysłów!
- A jeżeli nam dadzą tłusty rosół? - Niepokoiła się Alusia.
- To go zjecie!
- Mamo!
Mama przystanęła pośrodku wąskiej ścieżki.
- Zjecie go! - krzyknęła z rozpaczą. - Rozumiesz? Alka wzniosła oczy do nieba.
- Przykro mi, ale to się chyba nie da zrobić... Pojadę do rygi po pierwszej łyżce!
- Ona ma rację, mamo? Jeżeli nam dadzą tłusty rosół to...
- Zjecie go! - syknęła mama. - Bez żadnych komedii zjecie tłusty rosół, nawet wtedy, kiedy będą na nim pływać oka wielkości oczu wieloryba!
Mama szybkim krokiem ruszyła w stronę osiedla małych, białych domków położonych pod lasem. Uważała sprawę rosołu za rozstrzygniętą.
- Pani Ewa mieszka w tym domu! - powiedziała stając przed zieloną furtką.
W tej samej chwili spostrzegłam wielkiego drągala, który w roboczym ubraniu zgarniał z trawnika zeschłe liście.
- A to jest Olo! - szepnęła mama tryumfalnie. Alusia była wstrząśnięta.
- Jest gorzej niż myślałam... - szepnęła.
- Dlaczego? - obruszyła się mama błyskawicznie.
- Patrzcie go... jaki pracowity! Nawet w niedzielę...
- Tak mówisz, jakbyś była pracowita w poniedziałki czy wtorki! Dla was niedziela trwa cały rok!
Olo zauważył nas i odstawił grabie. Przeskoczył grządkę astrów i szybko otworzył furtkę.
- Dzień dobry pani! - skłonił się przed mamą i z nabożeństwem ucałował podaną sobie dłoń.
Tak właśnie zrobił, nie można tego określić inaczej. Olo z punktu zademonstrował to, na co mama była szczególnie wrażliwa: dobre maniery.
Wziął z jej ręki torbę i dopiero wtedy odwrócił się w naszą stronę. Lekceważąc zupełnie nasze osłupienie, powiedział krótko:
- O, cześć wam, boginie!
I potem znowu zapytał mamy z uważną atencją:
- Duży był tłok w kolejce? Miała pani siedzące miejsce?
Alka patrzyła na mnie wzrokiem konającego łabędzia. Tymczasem Olo zapraszał nas do domu.
- Mama czeka na panią ze swoją przedpołudniową kawą. A wy... - powiedział tonem przedszkolanki - przywitajcie się prędko i zaraz pójdziemy nakarmić psy...
- No! Nareszcie mam okazję poznać twoje dziewczynki! - zawołała pani Ewa ściskając mamę i jednocześnie obrzucając nas uważnym spojrzeniem. - Och, wcale nie wyglądają na czupiradła. Dlaczego mówiłaś, że przywieziesz czupiradła? Czuję się strasznie zawiedziona!
No, ładnie nas mama musiała odmalować! Alka stała naburmuszona, a ja z największym wysiłkiem zdobyłam się na coś w rodzaju uśmiechu.
- Bolą eię zęby? - zapytał Olo.
Chciałam zaprzeczyć, ale kiedy spojrzałam na jego minę, zachciało mi się śmiać naprawdę. Stał przy mnie ze zmarszczonym nosem i zabawnie potrząsał zwieszonymi luźno rękoma.
- Bo mnie zawsze bolą zęby, kiedy dowiaduję się od obcych ludzi, co moja mama mówi na mój temat! Wykręca mi twarz na wszystkie strony i wtedy uśmiecham się tak właśnie, jak ty przed chwilą!
Podsunął mamie fotel i zagarnął długimi ramionami Alkę i mnie.
- Idziemy do psów! Nasza Leda ma przepyszne małe szczeniaki! Specjalnie nie dałem im śniadania dziś rano, żebyście mogły zobaczyć, jak zabawnie ładują się z łapami do miski.
W drewnianej szopce za domem Leda i jej dzieciaki czekały na śniadanie. Trzy czarne kulki zakłębiły się u naszych nóg, Leda patrzyła nieufnie.
- Nie bój się, stara! - pocieszył ją Olo. - Daję ci słowo, to nie są żadne czupiradła! Mada, nie bój się! Weź jednego psa na ręce, Leda ci nic nie zrobi!
- Czy będę im mogła podać miskę z jedzeniem? rozkrochmaliła się Alka. - Olu? Gdzie stoi miska? Powiedz, ja przyniosę!
- Jest tutaj, ale - trzeba by to podgrzać...
- Daj, polecę do kuchni! Kuchnia jest na lewo od wejścia, tak!
- No dobra, to idź!
Postawiłam szczeniaka na ziemi. Leda podeszła do mnie, pomachała ogonem i podsunęła mi do pogłaskania lśniący łeb.
- Spójrz... już się nie boi o swoje pieski! - ucieszył się Olo. - Usiądź sobie tu, Mada, na tej skrzyneczce. Gdyby nie fakt, że pójdę na medycynę, wybrałbym weterynarię. Lubię zwierzęta, a już te małe psy są niesłychanie zabawne, nie uważasz? W przeciwieństwie do dzieci. Małych dzieci nie znoszę.
- Czemu?
- Irytują mnie. Są najczęściej uparte i lepkie! Czasami przyjeżdża do nas siostra mojej mamy z czymś takim... chyba to jest dziewczynka, bo ma na imię Małgosia. Wszyscy twierdzą, że ta Małgosia jest przemiła i śliczna. Ja tam nie wiem... wydaje mi się bardzo obrzydliwa.
- Pleciesz!
- Mówię to, co myślę. Zawsze mówię to, co myślę. Warto, żebyś o tym wiedziała, bo wszystkie znaki na niebie i ziemi wskazują, że będziemy się widywali dość często.
Olo położył szczeniaka na plecach i stukał palcem w jego pękaty brzuszek.
- Chciałem cię w związku z tym uprzedzić, że nie mam zamiaru zakochać się w tobie! - ciągnął Olo. - Nie gniewaj się, Mada, ale naprawdę nie mam zamiaru! Nie dlatego, żebym cię uważał za nieciekawą, skąd! Ale ja mam swoją Hankę, rozumiesz?
- Doskonale rozumiem! Ja też mam swojego Marcina...	
Olo odetchnął z wyraźną ulgą.
- No i świetnie! Lubię takie rzeczy załatwiać po prostu!
- Ja też. Powiedz mi w takim razie, czy na obiad będzie rosół?
- Nie. Pomidorowa z ryżem. Nie znosisz rosołu, tak? Na drugie schab i kapusta. Lubisz kapuchę?
- Uwielbiam! O, idzie Ala z psią miską...
- Olu, czy nie za bardzo podgrzałam? 
Olo włożył palec do miseczki, potem dał go do oblizania jednemu z małych.
- Mają fenomenalnie przyjemne języczki! Natychmiast wsadziłyśmy z Alką po palcu do psiego żarcia i podsunęłyśmy psiakom.
- Postaw im teraz miskę, Ala, zobaczysz, co się będzie działo! - dyrygował Olo.
W chwilę później wracaliśmy do domu. Szłyśmy z Alusią pomiędzy dwoma rzędami umierających astrów - pełne najgorszych przeczuć, że mama miała rację. Olo był naprawdę bardzo sympatyczny.
Rzeczywiście, tę październikową niedzielę, która była przecież zaledwie pierwszym dniem naszej znajomości, odnajduję w pamięci od razu jako pierwszy dzień mojej późniejszej z Olem przyjaźni. Wszystkie zalety Ola, którymi tak przestraszyła nas mama, bardzo szybko uznałam sama jako zestaw zupełnie rewelacyjny! Ginęły przy nich różne jego wady i śmiesznostki, ginęły lub też po prostu przyzwyczaiłam się do nich. Poza tym moje niespokojne, burzliwe uczucie do Marcina nauczyło mnie w końcu wyrozumiałości.
Niespokojne, burzliwe uczucie do Marcina. To nie jest ścisłe określenie. W pewnym sensie, przynajmniej, nie jest ścisłe. Pozornie przecież nasza znajomość układała się zupełnie zwyczajnie, banalnie może nawet dla kogoś, kto patrzył na nią z boku. Dość przypadkowe spotkania zabarwione zostały uczuciem przynależności. Jest to jeden z najwspanialszych kolorów ze wszystkich, jakie znam. Uwolnił nas od udawania, było nam ze sobą dobrze i wiedzieliśmy o tym oboje. Minął październik, minął listopad. Marcin, pochłonięty zwykłymi, powszednimi sprawami, stał mi się jeszcze bliższy, jeszcze bardziej wart miłości niż dawniej. Dlaczego więc pomimo wszystko napisałam: niespokojne, burzliwe uczucie? Dlatego, że na dnie wszystkiego odnajdywałam nieustannie lęk i niedowierzanie. Było przecież coś, o czym Marcin nigdy mi nie mówił, czego mi nie wyjaśnił, coś, co musiało się stać w ubiegłym roku i budziło we mnie ten strach, że popełniłam omyłkę. O ile dawniej złościły mnie sugestie mamy na jego temat, o tyle teraz miałam pewność, że przynajmniej część z nich była uzasadniona.
- Czy ty masz dobrą pamięć, Mada? - zapytał mnie kiedyś Marcin.
- Dobrą.
- I cieszy cię to?
- Jasne, że cieszy!
- Ja też mam dobrą pamięć, ale mnie, widzisz, mnie to martwi. Są rzeczy, o których chciałbym zapomnieć.
- Na przykład?
- Mówię, że chciałbym zapomnieć...
- Więc mam nie pytać?
- Właśnie.
Mogłam dowiedzieć się od mamy, przecież wiedziała coś o tych rzeczach, o których Marcin nie chciał pamiętać i z niemałą satysfakcją zrelacjonowałaby mi swoje wiadomości. Sama nie wiem, dlaczego nie zrobiłam tego. Postanowiłam być wyrozumiała, dostrzegając jednak ryzyko tej decyzji.
- Co sądzisz o wyrozumiałości? - zapytałam kiedyś Ola.
Zastanawiał się przez chwilę.
- Wyrozumiałość... - powtórzył - myślę, że to może być uczciwe i dobre, i złe. Co innego wyrozumiałość dla błędów, co innego dla wypaczeń. Dlaczego pytasz o to? 
Opowiedziałam Olowi o Marcinie. Wszystko, od początku. Słuchał, nie przerywając mi ani jednym słowem.
- Marcin robi cholernie głupio chowając głowę w piasek! - powiedział, kiedy skończyłam. - Zna cię przecież i wie, że może liczyć na twoją wyrozumiałość dla tego swojego błędu, tak?
- Na pewno tak!
 Olo zawahał się.
- W takim razie... może to właśnie nie był błąd?
- Tylko...?
- Wypaczenie. Jedynie w tym wypadku może się bać twojego stanowiska.
- Słuchaj, widziałam się z Marcinem wczoraj. Mówił mi, że został przewodniczącym samorządu klasowego. To przecież... to przecież wyklucza...
- Może wyklucza, może nie wyklucza! - przerwał mi Olo. - Wyrozumiałość na ślepo? Nie! Powinnaś tu dojść do jakiejś prawdy, Mada! Za wszelką cenę!
- Do niczego nie będę dochodzić! Stawiam na Marcina!
- Podziwiani cię! Mówiłem ci kiedyś: ja lubię sprawy stawiane jasno. Nie jesteśmy już dziećmi, które bawią się w ciuciubabkę! Nie pozwól sobie wiązać chustki na oczach, Mada! W ten sposób można się potknąć i o zapałkę...
- Nie po to opowiadałam ci tę historię, żebyś teraz ironizował!
- Daleki jestem od ironii. Po prostu boję się o ciebie i to wszystko. Oczywiście, sprawa jest twoja i po swojemu ją rozstrzygniesz. Ja się tylko boję.
Ja także się bałam, rozmowa z Olem na jakiś czas spotęgowała moją niepewność.
Tymczasem przyszedł grudzień. Kocham szare grudniowe poranki, pierwsze przymrozki, żałosne drzewa bez liści. Każdy miesiąc cieszy mnie z innych przyczyn, ale tylko grudzień - wzrusza. To zapewne reminiscencje dzieciństwa: oczekiwanie na pierwszy śnieg, choinkę, na rzadkie dni bezchmurnego nieba. Tamtego roku pierwsze dni grudnia były ciemne i chłodne. Marzliśmy z Marcinem na naszych popołudniowych spacerach, ale za nic nie chcieliśmy się ich wyrzec. Cudowne były zresztą te chwile wzajemnej dbałości. Marcin stawiał mi kołnierz płaszcza i poprawiał szalik pod szyją. Mnie do rozpaczy doprowadzała jego odkryta głowa. Toczyliśmy batalie o rękawiczki, cieplejsze buty, nie zapięte pod szyją guziki. Nadwiślański wiatr szalał po opustoszałym parku, ale nam było wszystko jedno. Mieliśmy sobie tyle do opowiedzenia. Tyle pomyłek z Osady do sprostowania. I planów na następne wakacje. I na najbliższy miesiąc, na najbliższy tydzień, na pojutrze, na jutro. Ale z największą uwagą słuchałam opowiadań Marcina o jego sukcesach w szkole. Został przewodniczącym swojej klasy, szeryfem, jak się u nich mówiło. Miał na swoim koncie kilka udanych akcji, o których mówił z ogromnym zaangażowaniem. Były to sprawy dodatkowych lekcji dla najsłabszych, kolektywu bibliotecznego, kompletowania urządzeń dla pracowni fizycznej. W Osadzie Marcin ignorował tematy szkolne i z największym zdumieniem odkrywałam w nim teraz zupełnie nieoczekiwane pasje. Był szczery, pogodny, pełen entuzjazmu. Zastanawiałam się niekiedy, jak mogłam pokochać Marcina z Osady! Co mi się w nim podobało właściwie? Och, mój Marcin grudniowy, Marcin zimowych zmierzchów, Marcin, który zawsze miał coś do opowiedzenia - był stokroć ciekawszy!
Wszystko to stało się w jakiś sposób uspokajające i już wkrótce spojrzenie Ola, którym witał mnie zawsze, spojrzenie, będące jednocześnie pełnym obawy pytaniem, zaczęło mnie śmieszyć. Nie działo się bowiem nic, co mogłoby świadczyć przeciwko Marcinowi. Był dla mnie dobry, cieszył się każdym drobiazgiem, którym sprawiał mi przyjemność. Lubił ulegać moim fantazjom, drobnym uporom, na które pozwalałam sobie dość często.
- Wiesz Mada? Wrócimy do domu ścieżką obok kawiarni, tam nie ma takiego błota!
- Nie! Wracajmy szeroką aleją!
- Zamoczysz nogi! Wracajmy ścieżką, przecież to w gruncie rzeczy ta sama droga, powinno ci być obojętne!
- Ale mnie nie jest obojętne!
- Ach, jeżeli tobie nie jest obojętne, to i mnie także! Wracamy szeroką aleją! Wracamy szeroką aleją, ponieważ jest to dla nas sprawą życia i śmierci!
Mama podejrzliwie patrzyła na moje przemoczone na wylot buty. Oczywiście nie wiedziała, że spotykam się z Marcinem. I to nie była moja wina, że nie mówiłam jej o tym. Bałam się jej zakazu, wolałam więc nie pytać o pozwolenie. To dziwne, ale tego roku, kiedy tak często całe popołudnia poświęcałam na nasze spacery, w szkole szło mi lepiej niż kiedykolwiek! Na pewno odgrywała w tym pewną rolę chęć dorównania Marcinowi. Każda tróją, która kiedyś była dla mnie chlebem powszednim, teraz stawała się czymś w rodzaju kompromitacji! Marcin nie miewał trój...
- Co dostałaś ze sprawdzianu z matmy?
- Tróję... - przyznawałam niechętnie.
- Oj, Mada - martwił się - to fatalnie!
- A co ty dostałeś ze swojego?
- Cztery plus.
- No tak... - mówiłam nieoględnie - ale tobie jest
łatwiej, przerabiasz to drugi raz!
- Może... - odpowiadał niepewnie - tak... chyba masz rację... ale czy jest mi łatwiej, tego nie wiem! Chwilami jest mi bardzo ciężko. Mam przecież... mam przecież psychiczne obciążenia! - uśmiechał się smutno
i zaraz robił unik:
- Za to wyglądasz dziś na piątkę z plusem! Masz śliczne włosy!
- Myłam wczoraj.
- Jak?
- Co jak?
- Zwyczajnie: opowiedz mi, jak myjesz głowę.
- No... puszczam ciepłą wodę, moczę włosy, skrapiam szamponem...
- Z tubki czy z buteleczki?
- Z buteleczki!
- Aha... i co dalej?
- Marcin!
- No, mów, mów! To jest ważne!
- Ważne? Ale po co? Dlaczego?
- Takie szczegóły są bardzo ważne, Mada! Następnym razem, kiedy powiesz mi: "Dziś wieczorem będę myła głowę!", to będzie tak, jakbym przy tym był. Tylko zamknę oczy i zaraz zobaczę, jak puszczasz ciepłą wodę, zwilżasz włosy, potrząsasz buteleczką, żeby skropić je szamponem... co dalej?
- Przez chwilę spieniam szampon pocierając włosy rękoma... Marcin, zdumiewasz mnie!
- Kocham cię. Czy to ci się wydaje zdumiewające?
Tak, chwilami zdawało mi się zdumiewające. Prawie wszystkie dziewczęta z mojej klasy miały swoich chłopców, którzy także zapewniali je o swoim uczuciu. Opowiadały o tym, przechwalały się. Ja nie umiałam powtarzać wyznań Marcina. Były moją wyłączną własnością, którą nie chciałam się z nikim dzielić. Mogłam natomiast porównywać je z relacjami dziewcząt. Na tym tle Marcin zadziwiał mnie swoją subtelnością. Byłam szczęśliwa. Tak, w grudniu byłam szczęśliwa. W każdą niedzielę przyjeżdżała do nas pani Ewa z Olem. Nie ukrywałam przed mamą, że perspektywa ich wizyty zawsze mnie cieszyła. Ach, nawet zbyt gorliwie dopytywałam się, czy przyjadą na pewno, o której, na jak długo! Mama, oczywiście, wyciągała błędne wnioski. Szybko doszła do przekonania, że kocham się w Olu. Było to dla mnie bardzo wygodne, ponieważ odwracało jej uwagę od Marcina. Nie przypuszczała nawet, że ta historia, z której niegdyś usiłowała mnie leczyć aspiryną, ma swój ciąg dalszy!
Olo obserwował to i potępiał.
- Nie rozumiem, jak możesz wiecznie coś przed mamą ukrywać! Przecież ukrywa się tylko to, o czym człowiek wie, że jest złe!
- Nie tylko! Mama jest do Marcina uprzedzona!
- Ja też jestem do niego uprzedzony! Poważnie, Mada! Ty uważaj! On ciebie tak czaruje, czaruje, a w tym wszystkim jest coś, co mi się diabelnie nie podoba! I z czym sobie w końcu nie będziesz umiała poradzić!
- Och! Nie mam dwóch lat!
- Instynkt samozachowawczy budzi się w człowieku dość późno. Obawiam się, że w tobie śpi jeszcze jak suseł.
- Pleciesz!
- Niech ci będzie, że plotę! Ja wiem swoje!
- Słuchaj, Olu, a jaki ty jesteś dla Hanki?
- Taki sam jak Marcin dla ciebie. Ale Hanka wie o mnie wszystko, niczego przed nią nie ukrywam! Nie możesz zatem porównywać mnie i Marcina.
Marcin był dla mnie dobry i Olo był dobry dla Hanki. Może i inni chłopcy są dobrzy dla swoich dziewcząt? A one zmyślają tylko te swoje bajki, bo po prostu wstydzą się dobroci? Zastanawiałam się nad tym często, ale nigdy nie potrafiłam zrozumieć, dlaczego właściwie dobroć wyszła z mody?
- Dobroci się teraz nie nosi, prawda Olu?
- Uhm... więcej nawet! Uważa się ją za coś nieprzyzwoitego, nie sądzisz? - Olo zastanowił się. - Dobroć stała się czymś tak kompromitującym, jak złe prowadzenie!
 Olo głęboko wciągnął powietrze. Z kuchni dochodził zapach wanilii. Tego wieczoru nasze mamy piekły świąteczne ciasta. Mama nigdy nie angażowała Alusi i mnie w sprawy wiary. Traktowała to raczej bagatelnie. Poddawała się za to bezapelacyjnie urokom tradycji i umiała nas tym zarazić. I tak, na naszym wigilijnym stole pojawił się opłatek, wieczorem śpiewałyśmy kolędy przy zapalonej choince. Były to chwile, w których czułyśmy się bardzo sobie bliskie. To wrażenie było dla mnie sensem całych świąt i zawsze uważałam, żeby w tych dniach nie sprawiać mamie najmniejszej przykrości. Marcin zrozumiał łatwo, dlaczego w okresie świątecznym nie chciałam się z nim spotkać.
- Jest to malutki fałsz, Mada! Malutkie mydlenie oczu sobie samej! Ale jeżeli ten gest w stosunku do mamy jest ci potrzebny, to oczywiście musisz go wykonać! Więc zobaczymy się dopiero po świętach?
Padał drobny śnieg, bielało dookoła. Staliśmy z Marcinem na przystanku.
- Dopiero po świętach! - westchnęłam.
Marcin trzymał w ręku siatkę z dwoma karpiami, które kupiłam przed chwilą. Ryby poruszały się gwałtownie. Marcin uniósł siatkę.
- Czy to ci nic nie przypomina? Roześmiałam się.
- Oczywiście! Twój nocny połów w Osadzie! 
Marcin szybko odpiął guziki kurtki.
- Spójrz!
Miał na sobie pamiętny sweter, w którym wracałam znad jeziora. Dotknęłam puszystej wełny.
- Dobry sweterek, co? - nachylił się i zdmuchnął mi z włosów płatki śniegu. W tej samej chwili poczułam, że czyjeś ręce zasłaniają mi oczy.
- No - usłyszałam głos Marcina - zgadnij, kto ci się przedstawia?
Dłonie były w rękawiczkach, gest nieoczekiwany, skąd mogłam wiedzieć? Kiedy obce ręce się cofnęły, gwałtownie odwróciłam głowę. Za mną stał szczupły, niewysoki brunet. W ten sposób poznałam Wojtka Ligotę. Mój autobus nie nadjeżdżał, poszliśmy do następnego przystanku. Tylko Marcin czuł się zupełnie swobodnie
nim i gadał bez przerwy. Mnie peszył uważny wzrok Wojtka, który przyglądał mi się z wyraźnym zainteresowaniem. Ale to nie było zainteresowanie chłopca dziewczyną. Wydawało mi się, że w pewien sposób rozważa moją osobę w powiązaniu z Marcinem. Od dawna wiedziałam, że przyjaźnią się ze sobą. Czy Marcin opowiadał mu o mnie? Co opowiadał? Tego wszystkiego nie mogłam wiedzieć.
- A może  byśmy  zaszli na  herbatę  do  Gongu?- zaproponował Marcin.
Był zdecydowanie w euforycznym nastroju. Wojtek poklepał się po kieszeni znacząco.
- U mnie nędza...
- Nie szkodzi, ja mam! Chodźcie, pójdziemy! - nalegał Marcin.
Spojrzałam niepewnie na moje karpie szamoczące się w siatce.
- Z tymi karpiami, oszalałeś?
- Ja to załatwię, Mada! Wy zajmiecie stolik, a ja jakoś te ryby zainstaluję.
Nie było kłopotu ze stolikiem. Usiedliśmy przy oknie czekając na Marcina, który po pertraktacjach z portierem zaniósł ryby do łazienki.
- Ach, tam jest umywalka! - przypomniałam sobie.
- Na pewno włoży siatkę do umywalki! - siliłam się na naturalność, ale ciągle czułam się skrępowana obecnością Wojtka. Nie wyglądał na zainteresowanego losem moich ryb.
- Cieszę się, że was spotkałem - powiedział nagle - i cieszę się, że jesteś taka zwyczajna... 
Roześmiałam się.
- Wiesz co? To chyba wcale nie jest komplement dla mnie! Każda dziewczyna chciałaby być nadzwyczajna!
- Chciałaby uchodzić za nadzwyczajną... - sprostował - przecież w gruncie rzeczy wszyscy jesteśmy ot, tacy sobie. Nadzwyczajni ludzie to rzadkość. Jeżeli powiedziałem, że zrobiłaś na mnie wrażenie zwyczajnej, to dlatego że nie usiłowałaś robić innego! Przyjaźnię się z Marcinem, wiesz o tym?
- Wiem. Opowiadał mi o tobie. Wojtek pochylił się w moją stronę.
- Słuchaj - powiedział pośpiesznie, jakby chciał skorzystać z nieobecności Marcina - co on ci o mnie mówił?
Zdziwiła mnie ta indagacja.
- No... same dobre rzeczy! Naprawdę, nic złego! 
Wojtek skrzywił się.
- Ech, nie zrozumiałaś mnie!
- Nie - przyznałam - nie wiem, o co ci chodzi!
- Bo trochę mi głupio mówić z tobą tak prosto z mostu. Ale... posłuchaj: zależy mi na przyjaźni Marcina. Jednocześnie boję się, że trzyma ze mną tylko ze względu na mojego ojca...
- Na twojego ojca?
Spojrzał na mnie zdumionym wzrokiem.
- Jak to? To ty nie wiesz, że ja się nazywam Ligota?
- Wiem... ale... słuchaj, ja coraz mniej rozumiem. O co ci chodzi?
Był wyraźnie speszony.
- Nie... to w takim razie drobiazg - wycofywał się gwałtownie - w ogóle jakaś pomyłka! Wygłupiłem się, rzecz jasna! Proszę cię, nie mów nawet o tym Marcinowi, byłoby mu przykro. To nieporozumienie...
- Dobrze. Nie powiem.
Wojtek odwrócił się w stronę drzwi do toalety. W tej samej chwili Marcin wyszedł stamtąd, zauważył nas.
- Ryby w umywalce, możemy siedzieć spokojnie. Wojtek spojrzał na zegarek.
- Ja to przyszedłem tu zbyt pochopnie - stwierdził - o dwunastej muszę być w domu.
Marcin spojrzał najpierw na mnie, później na niego.
- Co? Co wyście? - zapytał niespokojnie.
- Ależ nic! - zapewniliśmy jednocześnie, siląc się na swobodny ton.
Marcin był zmartwiony.
- No, jak musisz, to nic się nie poradzi! Zostaliśmy sami.
- Szkoda, że musiał pójść. To równy chłopak, chciałbym, żebyś poznała go bliżej. Właściwie to mój pierwszy prawdziwy przyjaciel, jakiego mam!
Żałowałam, że Wojtek tego nie słyszy. To uspokoiłoby jego obawy. Nie uspokajało jednak moich.
- Opowiedz mi o nim trochę więcej! - poprosiłam.
- Więcej? Wiesz wszystko. Bardzo inteligentny chłopak.
Kusiło mnie.
- Kim jest jego ojciec? - zapytałam niby od niechcenia.
Marcin otworzył usta, potem zamknął je. Spojrzał na mnie, lekko przechylając głowę.
- Czemu raptem?
- Zawsze interesują mnie koligacje rodzinne. Widać mam to po swojej babce. Ona była z domu Zamoyska. 
Marcin roześmiał się. Była w tym wyraźna ulga.
- Jego ojciec jest kapitanem MO.
- Znasz go? - zapytałam niewinnie.
- Tak - odparł krótko.
- A jaka jest jego matka?
- Nie znam jej. Mama widziała, że polakierowałaś paznokcie?
- Tak. Pozwoliła mi. To prawie bezbarwna emalia.
Nagle zrobiło mi się strasznie gorąco. Czułam się tak, jak dziecko, które złożyło nieoczekiwanie dla siebie kilka cząstek tajemniczej łamigłówki. Ale rysunek okazywał się straszny! Dzieci nie lubią strasznych obrazków. Potem śnią im się w nocy i dzieci krzyczą przez sen. Wojtek Ligota bał się, że Marcin przyjaźni się z nim z wyrachowania. Marcin nie zna jego matki. Zna tylko ojca, który jest kapitanem MO. Ale może poznał go w domu.
- Bywasz u Wojtka w domu? - zapytałam, wyobrażając sobie, że jestem szalenie sprytna.
Marcin wziął szklankę z herbatą w obydwie ręce i pił małymi łykami. Przez cały czas patrzył na mnie dziwnym wzrokiem.
- Uparta jesteś - powiedział między jednym a drugim łykiem - ale obiecałem sobie solennie, że nigdy  ci nie skłamię. Nie, bywam u nich w domu.
 Nie powiedział nic więcej, a ja nie mogłam pytać. No, nie mogłam. Niektóre dzieci, widząc, że obrazek jest zbyt straszny, nie układają go do końca. Po prostu bawią się cząstkami łamigłówki. Bawią się! Ale przecież... przecież dla mnie to nie była zabawa! Patrzyłam na Marcina i coraz dobitniej rozumiałam, że to nie była zabawa. Marcin odstawił szklankę i automatycznym gestem okręcał ją na spodeczku. Przyglądał się ciemno-rudej herbacie i milczał. "Czemu nic nie chce mówić? - myślałam z rozpaczą- dlaczego nie opowie mi wszystkiego? Co go powstrzymuje? Brak zaufania? Żal? Wstyd? Zapewne. Ale przecież jest mi ciężko z tym! Jeszcze ciężej, niż gdybym wiedziała! Boi się, że odejdę. Przecież go kocham, wie, chociaż nigdy nie mówię mu o tym!" Nie zastanawiałam się dłużej. 
- Nigdy nie byłeś mi taki bliski, jak w tej chwili... - powiedziałam.
Podniósł gwałtownie wzrok. Sięgnął po moją dłoń i szybkim ruchem zbliżył ją do swoich ust. Nie był pierwszym mężczyzną, który pocałował mnie w rękę, ale po raz pierwszy zrozumiałam, że zaczynam być dorosła. 
 Marcin zapalił papierosa. Rozejrzałam się po Gongu. Dokoła nas był już ten charakterystyczny, świąteczny nastrój. Ja także ulegałam mu jeszcze przed godziną, kiedy zmarznięci staliśmy z Marcinem w kolejce po karpie. Ale dobry nastrój jest jak balonik. Wystarczy drobne ukłucie i już po wszystkim.
 Marcin poczekał ze mną na autobus. Wsiadłam, ale kiedy chciałam jeszcze popatrzeć na niego przez okno, nic nie dojrzałam. Szyby były oszronione. Od przystanku szłam do domu przez park. Była cudowna pogoda, taka jaką najbardziej lubię w okresie świąt. Mama wybiegła do przedpokoju, kiedy usłyszała, że wracam.
- Masz ryby? Świetnie! A już się bałam, że możemy zostać bez ryb! Wiesz, Alusia kupiła zupełnie niezłą choinkę, zobacz! Jest na balkonie! Nie dziwisz się, że jestem w domu? Zwolniłam się! Wyobraź sobie! Tak mi się udało! Zdejmij buty, kochanie, zaciągnęłam podłogę! Co... Mada? Co ci się stało? No...? Malutka? Co się stało?
 Nic się nie stało. Po prostu nie zdejmując płaszcza, nie odkładając siatki, podeszłam do mamy i wtuliłam twarz w to najcudowniejsze miejsce mojego dzieciństwa, na jej ramieniu, przy jej ciepłej szyi, przy jej włosach pachnących ziołowym szamponem. Przez otwarte do pokoju drzwi widziałam lśniącą posadzkę i na wprost, za oknem balkonowym - zieloną, gęstą choinkę.

***
 Ja tego Ola na oczy nie widziałem. Owszem, Mada opowiadała mi o nim i na odległość chłopak wydawał się nawet sympatyczny. A już na pewno nie miał złych intencji. Ale niezależnie od intencji ludzie nie powinni wsadzać nosa w nie swoje sprawy, a już na pewno nie powinni wsadzać go wtedy, kiedy nikt ich o to nie prosi. Olo wsadził. Nie wiem, po co. Czy rzeczywiście była to dbałość o Madę, czy wścibstwo, czy też drzemała w Olu dusza Sherlocka? I jeszcze gdyby przyszedł z tym wszystkim do mnie, rzecz wyglądałaby inaczej. Ale on nie. On musiał naokolutko, tak żeby niczego nie rozwikłać po prostu. Dlatego sądzę, że to Holmes obudził się w Olu pewnego styczniowego poranka.
Niewątpliwie, w okresie świąt musiał rozmawiać z Madą o mnie. Bo niby skąd? A Mada była w złym nastroju i być może odczuwała potrzebę zwierzeń. Wybrała Ola. Prawie cały ten czas spędzili razem i to wtedy Mada musiała mu powtórzyć naszą rozmowę przy herbacie w Gongu. Był tam z nami Wojtek Ligota, ale wyszedł nieco wcześniej. Mada spytała mnie nieoczekiwanie:
- Kim jest jego ojciec?
To było przecież zupełnie błahe pytanie. Odpowiedź jednak nie od razu przeszła mi przez gardło. Może to spostrzegła.
- Czemu raptem? - usiłowałem zbagatelizować sprawę.
- Zawsze interesują mnie koligacje rodzinne! - roześmiała się. - Widać mam to po swojej babce. Ona była z domu Zamoyska.
- Jego ojciec jest kapitanem MO - odparłem trochę uspokojony.
- Znasz go? - indagowała dalej i przez chwilę podziwiałem jej zdumiewający instynkt.
- Tak! - przyznałem.
- A jaka jest jego matka? - świdrowała Mada.
- Nie znam jej.
Potarła ręką czoło i spostrzegłem błysk lakieru na jej paznokciach. Uczepiłem się tego.
- Mama widziała, że polakierowałaś paznokcie?
- Tak. Pozwoliła mi. To prawie bezbarwna emalia.
 Myślałem, że przeszło. Ale Mada siedziała ze ściągniętymi brwiami, skupiona. Zauważyłem, że czai się najwyraźniej. Rzeczywiście tak było.
- Bywasz u Wojtka w domu? - zapytała i badawcze spojrzenie, którym mnie obrzuciła, świadczyło o tym, że pytanie było przemyślane. Że moja odpowiedź była ważna. Zawahałem się. Mogłem skłamać, powiedzieć, że bywam, że po prostu nigdy nie trafiłem na matkę Wojtka, że... och! można długo ciągnąć tego rodzaju kłamstwa, jeżeli raz się zacznie. Nie miałem ochoty zaczynać.
- Uparta jesteś - powiedziałem, żeby dostrzegła, jak mało jest sprytna - ale obiecałem sobie solennie, że nigdy ci nie skłamię. Nie bywam u nich w domu.
Wydawało mi się, że teraz zacznie pytać, bo już mogła pytać, ja sam nadałem jej te prawa, a sobie obowiązek odpowiedzi. Czekałem.
- Nigdy nie byłeś mi tak bliski, jak w tej chwili.. - powiedziała bohatersko odrzucając wszystkie znaki zapytania, które ją osaczały.
Zapewne tę rozmowę powtórzyła Olowi, znękana niepokojem.
Olo wysłuchał. Pomyślał. Przypomniał sobie Hieronima. Gdyby znał kogoś innego z mojej klasy, sprawa mogła przybrać zupełnie odmienny obrót. A tu, akurat Hieronim, który od czasu wyborów do samorządu klasowego zieje do mnie otwartą niechęcią. Był jedynym, który się głośno i jawnie sprzeciwiał mojej kandydaturze. I właśnie do niego trafia Olo! Właśnie jego pyta:
- Słuchaj, Hieronim! Jest u was taki i taki... co ty o nim wiesz?
- Niewiele wiem - odparł Hirek - przyszedł do nas w tym roku z innej budy, w której nie dopuścili go do matury i z punktu zaczął się rządzić? A bo co?
I tu wiedziony rycerskimi intencjami Olo przekazał Hirkowi swoje poszlaki. I już jest ich dwóch. Holmes i Watson. Płynie woda na młyn Hieronima.
- Trzeba dotrzeć do któregoś z jego dawnych kolegów... - zastanawia się Olo - ale jak? Przecież tamci są już po maturze!
- A może jest jeszcze jakiś drugoroczny, który pokutuje w jedenastej? - zastanawia się Hieronim.
Olo strzela palcami, już ma w głowie cały plan. Tak to mniej więcej musiało wyglądać. Tak to sobie wyobrażam. Przez dwa ostatnie tygodnie stycznia Holmes i Watson zbierali informacje z miarodajnych źródeł. W tym samym czasie wszystkie moje sprawy układały się tak korzystnie, że nie było rzeczy, której ktokolwiek mógłby się czepić. Cholernie podobał mi się facet, którym wtedy byłem! Facet z głową i z nerwem. Często przyglądałem mu się z boku i sam się dziwiłem, że to jestem ja. W każdy drugi poniedziałek miesiąca zjawiałem się u kapitana. W drugi poniedziałek stycznia wyszedłem ze szkoły z Wojtkiem Ligotą. Zwykle odprowadzał mnie do domu. Tego dnia w połowie drogi przystanął i niepewnie zapytał:
- Ty... słuchaj! Może ja dziś wstąpię do Piotra? Nie ma go w budzie od tygodnia...
- Byłem u niego. Ma świnkę! - wyjaśniłem mu po raz drugi tego dnia.
- A, świnkę... taki stary chłop!... To może ja pójdę...
- Nigdzie nie pójdziesz! Odprowadzisz mnie i już!
- Tak mówisz? - ucieszył się.
- Tak mówię!
Odprowadził mnie pod samą bramę komendy.
- No to cześć! - wyciągnął łapę swoim zamaszystym gestem.
- Cześć!
Przytrzymał przez chwilę moją rękę i spytał:
- Marcin... ty lubisz mojego starego?
Po raz pierwszy od czasu naszej znajomości Wojtek oficjalnie przyznał, że wie o wszystkim. Od dawna byłem przekonany, że wie, ale dopiero tym pytaniem wyjaśnił rzecz ostatecznie.
- Bardzo lubię twojego starego! - wyskandowałem uroczyście.
- Się cieszę. On ze wszech miar godzien! - odparł po swojemu.
Jego stary siedział za biurkiem, kiedy wszedłem do pokoju.
- No! Rozbieraj się! - zawołał.
- U pana kapitana zupełnie jak u lekarza! Pierwsze słowa to zawsze: rozbieraj się!
- Będę konsekwentny! Co ci dolega, mój chłopcze?
- Odrobinę serce. Poza tym okay, panie kapitanie! Wyrabiam się!
- Jak drożdżowe ciasto? - zażartował.
- Mniej więcej. Prawdę mówiąc, Wojtek mnie wyrabia!
Ciepły uśmiech zastygł na jego twarzy. Pokiwał lekko głową.
- Przyjemnie, że to dostrzegłeś...
- On jest w każdym calu podobny do pana! W każdym!
Podsunął mi krzesło.
- Siadaj tu, bliżej mnie. Nie lubię załatwiać spraw zbyt oficjalnie. On jest podobny do mnie, to prawda, ale ja wrócę do ciasta! Raz wyrobione ciasto rośnie samo. Jak z tobą będzie, Marcin? Mam ochotę zdjąć z ciebie ten obowiązek poniedziałków. Czy czujesz się dostatecznie wyrobiony!
- Dopiero teraz te poniedziałki zaczynają mi sprawiać przyjemność, panie kapitanie. Nie... nie czuję się wyrobiony!
Sięgnął po papierosa i przyglądał mi się z życzliwą ironią.
- W niczym nie przypominasz tego obrażonego młodzieńca, który jeszcze tak niedawno zjawiał się tu co miesiąc, meldując mi sucho: nic złego nie zrobiłem, panie kapitanie! Cieszę się, kiedy patrzę teraz na ciebie. Ale czy doprawdy nie masz żadnych kłopotów? To byłoby chyba nienormalne w twoim wieku!
- Ja już wspomniałem, że dolega mi serce!
- Słusznie! Ale czy będę ci mógł pomóc? Cóż to jest takiego? Miłość bez wzajemności?
- Nie. To jest chyba tchórzostwo, panie kapitanie. Powinienem opowiedzieć wszystko tej dziewczynie! Boję się, że nie zrozumie. Nie! To nawet nie to! Boję się, że... że...
- Powiedz od razu, że nie wiesz, czego się boisz!
- Nie wiem, czego się boję!
- A gdybyś spróbował opowiedzieć jej od początku? Ale od samego początku! Od przyjaźni z Romanem?
- Byłoby to zwalanie winy na innych. Przecież pan sam przekonał mnie, że tylko ja byłem winien, że każda moja decyzja to jest moja decyzja!
- Nie każę ci zwalać winy na Romana czy Mariolę! Proponuję, żebyś opowiedział, zwyczajnie opowiedział!
- Czy można zwyczajnie opowiedzieć taką rzecz, panie kapitanie?
- Spróbuj.
- Tu przecież nie można próbować. Albo wygram, albo przegram. Tu nie ma nic pośrodku!
- Ja ci radzę, żebyś spróbował w domu. Wieczorem, kiedy będziesz już leżał w łóżku, opowiedz to sobie tak, jakbyś jej opowiadał!
- Można. Albo nagram na taśmę i potem włączę magnetofon. I wtedy usłyszę to z zewnątrz...
- Ile ty masz lat?
- Dziewiętnaście.
- Hm... no, tak... ale w tych sprawach każdy jest jak dziecko! Nagraj sobie na taśmę i posłuchaj!
- Kiedy mnie  się  zdaje,  panie kapitanie,  że  to naprawdę... 
Przerwał mi.
- Nagraj sobie, nagraj! A cóż to? Nawet już ci podokuczać nie mogę?
Mógł mi dokuczać. Mógł, ile tylko zapragnął. Był jedynym człowiekiem, którego zgryźliwość ceniłem sobie niesłychanie wysoko.
Wieczorem matka poszła do  kina.  Poszedłem do pokoju ojca i wyciągnąłem magnetofon. Było cicho, szum taśmy i mój własny głos początkowo utrudniały mi zebranie myśli w jakikolwiek monolog. Ale już po chwili przywykłem.
Później usiadłem w fotelu ojca i usiłowałem wyobrazić sobie, że oto jestem Madą, która słucha mojej relacji, starałem się odciąć od własnych przeżyć, ocenić je obiektywnie z odległości... och, zaledwie kilku metrów, które dzieliły mnie od stolika z magnetofonem! Czy to w ogóle jest jakaś próba?
Nacisnąłem klawisz. Najpierw szum, cichy kaszel i moje pierwsze nieporadne zdanie:
- "... Słuchaj, Mada... wiesz, ja już niejednokrotnie chciałem ci powiedzieć pewne rzeczy dotyczące tego okresu... tego czasu, kiedyśmy się jeszcze nie znali. Tak się jakoś składało, że nigdy nie było okazji... właściwie były okazje, ale... no, wiesz... nie było nastroju. A mnie to męczy, ja bym chciał wyrzucić z siebie wszystko i wiedzieć, jak ocenisz te... te moje przeżycia. Ja miałem takiego kolegę, na imię miał Roman. Myśmy chodzili razem do szkoły od ósmej klasy, ale dopiero w dziesiątej zetknęliśmy się bliżej. Chodziliśmy razem na papierosa w czasie przerwy. Paliliśmy zawsze jednego na spółkę. Jeden palił, drugi pilnował. I tak, od słowa do słowa, od papierosa do papierosa, wiesz, jak to jest. Uczyłem się nieźle, Roman zawsze ode mnie odwalał. No i przez to czuł się potem zobowiązany. To był zwyczajny chłopak, nawet nie taki zły. Wiesz, z gatunku tych, co szumią, a potem wyrastają z nich porządni ludzie, nawet nie wiadomo kiedy. Ja trafiłem u niego na ten szum. Zawsze dość łatwo ulegałem różnym wpływom. Jako dzieciak bawiłem się, kiedyś z chłopcem, który się jąkał. I natychmiast sam zacząłem się jąkać. Potem poznałem... to zresztą nieważne, chciałem ci tylko powiedzieć, że przylepiały się do mnie cudze powiedzonka, czyjeś przywary, jakieś obce odruchy. Kiedy Roman wciągnął mnie do swojego towarzystwa, bardzo szybko przylepiły się do mnie ich zwyczaje, styl życia, podobało mi się to, bo było ciekawsze od mojego dość uregulowanego trybu. Stopniowo coraz więcej czasu spędzałem poza domem, początkowo mama przyjmowała to nawet bez komentarzy, bo nie działo się nic złego. Po prostu, na pierwszy okres w jedenastej klasie wypadłem gorzej, niż wypadałem dawniej. Ojciec jak zwykle siedział na placówce, dawali mi wtedy dość dużo pieniędzy. Mada, czy ty pamiętasz, jak na imieninach Tomasza usiłowałaś wypić tę pomarańczówkę i ja ci nie chciałem jej dać? Widzisz... myśmy zaczęli pić. Nie masz pojęcia, jak to jest, jak to wciąga... Potrafiłem wracać do domu w nocy kompletnie wstawiony. To, co przeżyła wtedy moja matka, było koszmarem.  Ja to pamiętam bardzo dobrze, ale jeszcze lepiej pamiętam pijane dziewczęta. Dlatego z tą pomarańczówką... Była taka Mariola... ona też zawsze chciała pomarańczówkę! Słuchaj... ta Mariola... ona była ze mną... losowaliśmy kiedyś dziewczyny, która będzie czyja... obiecałem sobie, że powiem ci wszystko, więc mówię... ja wylosowałem Mariolę. Pechowo, bo ona miała straszliwe pomysły. Różne, ale przecież nie będę ci ich opisywał, bo tak to nigdy nie dojdę do tego wieczoru, kiedy siedziałem z Mariolą w Lajkoniku. Było już po dziesiątej. Mnie to naprawdę zupełnie nie obchodziło, że matka czeka na mnie w domu i że jestem bliski zawalenia matury. Nasze potańcówki czy wieczór z Mariolą były ciekawsze niż pusty dom i matura. Zresztą byłem pewien, że jakoś ją zdam. Jakoś - to było słowo Marioli. Jej życiowa filozofia. Ona wszystko jakoś załatwiała, ze wszystkim sobie jakoś radziła, jakoś lawirowała w domu, jakoś uczyła się w szkole. W końcu jakoś zdała maturę, której ja jakoś nie mogłem zdać. Wtedy, w Lajkoniku, Mariola była w doskonałym humorze i co chwila strzelała nowym pomysłem. Żeby tylko nie było nudno. Dla niej każda rzecz była lepsza od nudy. Minęła dziesiąta, drzwi już zamknęli na klucz, żeby nikt nie wchodził. Można było tylko zapłacić i wyjść.
- Marcin! - powiedziała w pewnej chwili - nie płacimy i spływamy!
- Przecież mam forsę!
- Co z tego? Dla sportu! Dla wprawy! Może przyjść dzień, kiedy nie będziesz jej miał!
- Ale przecież drzwi zamknięte, zrozum! - usiłowałem jej tłumaczyć. - Zwariowałaś czy co?
- Ech, tchórzysz! Marcin tchórz! Marcin tchórz! - Wydzierała się tak głośno, że ludzie siedzący obok nas zaczęli mi się przyglądać z politowaniem. Mariola była ładna, efektowna i na pozór bardzo zabawna. Wreszcie uciszyła się trochę i robiąc z siebie nadąsaną piękność, powiedziała prowokacyjnie:
- Nawet takiego głupstwa nie chcesz dla mnie zrobić?
- Zrobię dla ciebie głupstwo, ale jakieś inne!
Siedzieliśmy przy oknie. Mariola odsunęła zasłonę i wyjrzała na ulicę. Spojrzałem i ja. Przed Lajkonikiem stał skuter. Mariola strzeliła okiem w moją stronę. Zrozumiałem.
- To już prędzej... - zgodziłem się - ale zapłacę co do grosza!
- Zapłać, ale zawieziesz mnie na plac Zamkowy! Zostawimy go pod królem Zygmuntem, to jest niezwykle twarzowe miejsce!
- Dobra!
Już raz przestawiałem skuter. Udało mi się na medal. I przestawić, i zwiać. Ten należał do kogoś, kto był teraz w Lajkoniku. Widzieliśmy tego gościa, jak tu podjechał, wszedł i dołączył się do pary siedzącej przy bufecie. Zapłaciłem, wyszliśmy, za nami zamknięto drzwi na klucz. Sprawa wyglądała na prostą.
- No! Nareszcie coś się dzieje! - cieszyła się Mariola i szarpała mnie za rękaw. Była nieobliczalna w gestach: i miała zwyczaj tarmoszenia mnie za klapy marynarki albo za rękawy.
- Prędzej! Prędzej! - poganiała mnie jeszcze.
W gruncie rzeczy wcale mnie ta zabawa nie cieszyła, trochę się bałem i w ogóle... "Niech tam!" - pomyślałem. Skuter zapalił błyskawicznie. Mariola wpiła się rękoma w mój płaszcz i piszczała jak wariatka. Objechałem kościół dookoła i ostro ruszyłem Nowym Światem. To jest cudowna rzecz jeździć tak wieczorem, Mada. To ponosi! Za Alejami dodałem gazu. Jezdnia już była pusta, o tej porze ruch przecież niewielki. W mgnieniu oka minęliśmy Świętokrzyską i ruszyliśmy w Krakowskie Przedmieście. Plac Zamkowy był już blisko, tak blisko, że wszelkie niebezpieczeństwo wydawało mi się nierealne. Przestałem nawet o nim myśleć. Przy pomniku Mickiewicza zajechał mi drogę patrol milicji. Zahamowałem, nadziewając się niemal na wyciągnięty lizak milicjanta.
- Papiery! 
Patrzyłem ogłupiały.
- Papiery! - powtórzył jeszcze ostrzej.
Poklepałem się po kieszeni.
- Nie mam przy sobie!
- Co znaczy: nie mam przy sobie?
Mariola stała obok mnie zielona na twarzy.
- Zapomniał wziąć - powiedziała, wysilając się na uśmiech - proszę nas puścić, dobrze?
Drugi milicjant odnotował numer skutera i podszedł do nas.
- Ten sam - stwierdził z zadowoleniem - to jest ten sam skuter!
Wziął Mariolę pod rękę i pociągnął w stronę stojącej obok warszawy. Opierała się.
- Niech mnie pan puści! Ja panu zaraz wytłumaczę!
- Za chwilę będziesz się tłumaczyć! Siadaj! Mariola nie chciała wsiąść. Ale ja wiedziałem, że każdy opór i każde dalsze kłamstwo pogarsza tylko sytuację.
- Wsiadaj! - krzyknąłem rozzłoszczony. - Wsiadaj, idiotko!
Powiedziałem "idiotko" i Mariola w tym momencie zaczęła płakać. Płakała już przez całą drogę i później w komisariacie. Nie będę ci tego opisywał. Męczyli mnie tam bardzo długo. Nie wierzyli żadnemu mojemu słowu. Zrobili ze mnie złodzieja skuterów i nie miałem nic, co mogłoby stanowić jakąś obronę. Nie ja mówiłem, mówiły fakty. Fakty zawsze znaczą więcej niż słowa. Mariolę odprowadzili do domu, zabeczaną i półprzytomną. Ale niewinną. Winien byłem tylko ja. I to prawda. Ja byłem winien, ale ja nie ukradłem.
- Ukradłeś!
- Nie ukradłem. Chciałem przestawić!
- Ukradłeś! Po co? Na części? Mów! Na handel?
- Przywłaszczenie cudzego mienia bez zgody właściciela jest kradzieżą. Ukradłeś!
- Chciałem przestawić...
I tak w kółko, Mada. Oszaleć było można. O drugiej w nocy wszedł do pokoju, w którym mnie przesłuchiwano, kapitan Ligota. Sierżant złożył raport.
- Opowiedz, jak było ~- powiedział Ligota - tylko opowiedz spokojnie i samą prawdę...
- Od początku mówię samą prawdę - krzyknąłem.
- Nie ma dwóch prawd przecież! Jaką mogę powiedzieć inną!?
- Uuuuuu... tylko ty na mnie nie krzycz, mój drogi! Prosiłem cię, żebyś mówił zupełnie spokojnie... - kapitan sam mówi dość cicho i w ten sposób, wiesz, zmusza po prostu do opanowania. Opanowałem się. Opowiedziałem wszystko jeszcze raz. Zadał mi kilka pytań. Poprosił o akta mojej sprawy. Okazało się, że moja sprawa ma już akta... Przejrzał je. Podpisał.
- Stawisz się tu jutro o godzinie drugiej. Teraz zostaniesz odwieziony do domu. Włóż płaszcz.
Do domu. Dopiero w tej chwili przypomniałem sobie, że przecież mam dom, że w tym domu...
- Nie - kapitan powstrzymał któregoś z milicjantów- ja sam go odstawię! Nie jestem przecież na służbie!
 Czy wyobrażasz sobie, Mada, twarz mojej matki kiedy otworzyła mi drzwi? Wiele wiedziała o mnie, bo nie żałowałem jej prawdy, kiedy wracałem do domu po pomocy. Mówię ci to, bo chcę już wymieść z siebie wszystko, każdy szczegół. Kapitan Ligota wszedł ze mną.
- Proszę się uspokoić - powiedział. - Syn jest cały, zdrowy... jutro... jutro wyjaśnimy resztę.
Reszta została wyjaśniona o wiele później. Dostałem rok z zawieszeniem na dwa lata i kapitana Ligotę jako kuratora. Dwa lata, Mada, z których minął dopiero rok. Rozumiesz więc, że w tej chwili każdy mój błąd...
- Po coś ty to zrobił? Po coś ty to nagrał? Dla kogo? Marcin! Ja słucham, słucham i nic nie mogę zrozumieć! Więc znowu ta dziewczyna? Ty ją spotykasz? Po coś ty to nagrał? Po co? Przecież ona... ona nie może tego usłyszeć!
Matka wyłączyła magnetofon. Podeszła do fotela i kucnęła obok mnie.
- Marcin... ona tego nie powinna usłyszeć!
Wiedziałem już, że matka nie ma racji. Mada powinna wiedzieć o wszystkim. Tylko ja ciągle nie miałem siły, żeby jej szczerze o tym powiedzieć. Postanowiłem poczekać jeszcze rok, do chwili, kiedy żadne zawieszenie nie będzie obciążać mojego konta, kiedy będę mógł powiedzieć Madzie spokojnie: jestem taki, jaki jestem, dlatego że chcę takim być! Nie dlatego, że uciekam przed jakimkolwiek ryzykiem...
A jednak za moimi plecami Holmes i Watson snuli swój wątek kryminalny. Oryginalny wątek, bo zazwyczaj szuka się przestępcy odpowiedzialnego za wykroczenie. Tu było odwrotnie. Hirek i Olo znali przestępcę. Szukali jedynie treści tego paragrafu z Kodeksu Karnego, który niegdyś został mi odczytany.  Znaleźli. Chciałbym być sprawiedliwy. Olo zachował się fair. W obliczu prawdy stanął z boku. Zrozumiał więcej niż inni. Cóż... Nie potrafił jednak powstrzymać Hieronima...
                                                         
***
 Mama bardzo długo nie chciała się zgodzić, żebym poszła razem z nią do szpitala. Chodziła sama, wracała posępna, nie chciała jeść, nie mogła spać. Usiłowałam pomóc jej w tym wszystkim, wzięłam na swoją głowę zajęcia domowe, uczyłam się jak wściekła, żeby nie przysporzyć jej dodatkowych zmartwień. Spotkania z Marcinem ograniczyłam do minimum, do przelotnych pięcio-minutówek w drodze do szkoły. Wreszcie, któregoś czwartku mama wróciła z pracy z tak bolącą głową, że w pewnej chwili powiedziała z determinacją:
- Chyba ty dziś pójdziesz...
Kiedy szłam długim szpitalnym korytarzem, serce biło mi nieznośnie i chciało mi się płakać. Ostrożnie uchyliłam drzwi separatki i zajrzałam. Przy łóżku siedziała pielęgniarka i mówiła stłumionym głosem coś, co brzmiało jak perswazja, ale musiało być mało przekonywające, bo Alka leżała z zamkniętymi oczyma, a po policzku spływały jej łzy.
Pielęgniarka obejrzała się i widząc, że wchodzę, spytała z powstrzymującym gestem dłoni:
- Pani do kogo? 
Alka otworzyła oczy.
- To moja siostra... - powiedziała cicho. Tak. Byłam jej siostrą, ale rzadko uświadamiałam to sobie tak dokładnie, jak w tej chwili.
- Proszę bardzo, niech pani wejdzie! Mamusia dziś nie przyjdzie?
- Boli ją głowa. A ja od dawna chciałam przyjść, więc...
- To dobrze! Alusiu, cieszysz się, że pani przyszła?
- Bardzo! - zapewniła Ala żałośnie. 
Pielęgniarka spojrzała na zegarek.
- Przyjdę za godzinę. Czy może pomóc ci jeszcze w czymś, Alusiu?
- Nie, dziękuję pani...
- Może zasłonić okno?
- Bardzo proszę...
- Jakbyś czegoś potrzebowała, to zaraz zadzwoń!
- Dobrze, dziękuję... ale przecież będzie tu moja siostra...
- Mówię na wszelki wypadek!
- Tak. Rozumiem.
Gdzieś mi się podział, kolczasty jeżyku? Co zrobiło z ciebie tę układną, dbającą o każde "dziękuję" panienkę? Zostałyśmy same. Usiadłam na krześle i pogładziłam rękę Ali, bladą, szczupłą.
- Alutka...
Uśmiechnęła się i zaraz coś niebezpiecznie drgnęło jej w okolicy ust. Czułam, że mięknie we mnie wszystko, że staję się jakaś zwiotczała i tylko krtań mam sztywną jak z drewna. Ala położyła rękę na olbrzymim przylepcu zasłaniającym jej połowę policzka.
- Dziś zdjęli mi szwy... to się już goi, wiesz?
- Wiem.
- Zajrzyj tu... oddarłam, kiedy nikogo nie było w pokoju.
Uchyliła przylepiec od góry i odsunęła razem z opatrunkiem. Graba blizna przecinała jej twarz od skroni aż do kącika ust. Nieporadnie pogłaskałam ją po drugim policzku.
- Bardzo cię kocham, siostrzyczko, wiesz?
- Och! - krzyknęła zdławionym głosem. - To musi jeszcze strasznie wyglądać, jeżeli tak mówisz.
- Wcale o tym nie myślałam - skłamałam.
- A o czym? O czym mogłaś myśleć?
- Ala! Kiedy mama jest chora, nie ogarniają cię natychmiast wyrzuty sumienia? Że ona leży, biedna, obolała, a ty zawsze byłaś dla niej niedobra?
- Pewno.
- Tak samo jest teraz ze mną. Nie mogę sobie darować, że ci tyle nadokuczałam, że cię traktowałam jak smarkatą, że kpiłam z twojego harcerstwa, które wydawało mi się idiotycznym bluffem z twojej  strony!  Jak wyzdrowiejesz, na pewno będzie po staremu. Znowu będziemy wymyślać sobie od ostatnich...
- Od świń! - sprostowała Alka.
- Właśnie. Więc korzystam z chwili naszej małej odporności psychicznej, żeby cię przeprosić za to, co było, i....
- i za to, co będzie! - wpadła mi w zdanie. - To świetny pomysł! - skrzywiła się gwałtownie. - Boli mnie ta noga... i swędzi pod gipsem...
Do pokoju weszła salowa. Po drodze rozwijała z bibułki trzy ogromne, różowe goździki.
- Znowu kwiaty dla panienki! Chyba od kawalera?
Ala nie odezwała się i tylko leciutkim uśmiechem odpowiedziała na to pytanie.
Salowa ułożyła kwiaty w wazonie i wyszła.
- To od rodziców tej dziewczynki... przysyłają mi kwiaty co drugi dzień... pilnują, żebym zawsze miała świeże!
- Dziwisz im się?
- Trochę. Bo to jest pomyłka... ja wcale nie myślałam w tamtej chwili. Gdybym pomyślała i to zrobiła, to tak! Wtedy byłabym nawet z siebie dumna. Ale ja działałam instynktownie...
- Różni ludzie mają różne instynkty... ja na przykład nie wiem, jak bym się zachowała na twoim miejscu...
- Tak samo! Jestem pewna, że niedługo będę dalej złą harcerką, niedobrą córką i kłótliwą siostrą, w tych miejscach moje szlachetne instynkty drzemią jak koty pod piecem.
Alka?... Czy ona przypadkiem nie okazywała się starszą ode mnie? Odwróciła głowę i przyglądała się goździkom.
- Cudne... ale ja wolę ten malutki, fioletowy krokusik. Od Ola, wiesz? Przysłał mi....
- Wiem, byliśmy razem w kwiaciarni. Olo potwornie wydziwiał nad tymi koszyczkami. Każdy wydawał mu się zły.
Zamknęła znowu oczy i przez chwilę sądziłam, że jest zmęczona rozmową. Nie, to tylko szpitalna cisza, spokój i może ból - ułatwiały zwierzenia.
- Kocham Ola... - powiedziała spokojnie.
To było smutne wyznanie. Ala dotknęła przylepca.
- Wiesz, jakie jest to moje bohaterstwo? Takie, że czasami żałuję... to są tylko chwile... żałuję, bo wydaje mi się, że teraz już nie mam żadnych szans. Nigdy ich nie miałam, bo nawet z nas dwóch wolał ciebie, ale zawsze coś mi się marzyło...
- Blizna zagoi ci się i wyrówna! Tak lekarz powiedział mamie!  A poza tym mężczyźni nie zwracają uwagi... 
Znowu mi przerwała.
- Tylko bez takich! Mówisz głupstwa, Mada! Może mi powiesz, że Marcin nie zwraca uwagi? I on zwraca, i ty dokładasz wszelkich starań, żeby mu się podobać! Czy ja tego nie widzę? Jak wychodzisz z domu, żeby się z nim spotkać, muskasz się jak ptaszek!
- Ty wiesz, że ja się z nim spotykam, Alka? - spytałam zaskoczona.
- Jasne.
- I nie powiedziałaś mamie?
- Nie.
- Zawsze cię miałam za skarżypytę... - przyznałam skruszona.
- Bo nią jestem. W drobiazgach i w tym samym stopniu, co ty. Ale nie wtedy kiedy...
- Kiedy co?
- Widziałam was. W parku. Jesienią. Siedzieliście na ławce. Położyłaś mu głowę na ramieniu, a on gładził cię po buzi. To było ładne. Możesz mówić o mnie, co chcesz, ale nie jestem psują! Nigdy niczego nie psuję celowo. A już na pewno oszczędzam tych rzeczy, które mi się podobają! Kiedy w zeszłym roku zdawałam do ósmej klasy, na egzaminie popsułam swój ukochany długopis. Ale zrobiłam to ze zdenerwowania... - poruszyła się na łóżku niespokojnie. - Dokucza mi ta głupia noga! Wczoraj miałam znowu transfuzję... podziurawili mi całą rękę... ale poszło dobrze, nawet głowa mnie później nie bolała. Krew była z butelki. Matka tej dziewczynki przyszła do ordynatora zaraz po wypadku, powiedziała, że ma grupę O i że może oddać dla mnie całą swoją krew. Pobrali od niej trochę, ale mnie dali z innej butelki. Krwi mojej grupy mają dosyć, a tamtą schowali dla innych przypadków. Wiesz, że ja tutaj jestem przypadkiem? Przypadkiem otwartego złamania kończyny dolnej...
 Kiedy wyszłam ze szpitala i owiało mnie mroźne powietrze wieczoru, w przejmujący sposób uświadomiłam sobie sprawność moich dolnych kończyn i gładkość policzków. Co by się stało, gdybym teraz tak jak Ala została w szpitalnej separatce? Z policzkiem rozoranym grubą blizną i z nogą obolałą pod gipsem? Lekarz powiedział mamie, że blizna wyrówna się z czasem. Teraz jednak była przerażająca? Gdybym to ja... Marcin? Co ty byś zrobił wtedy? Ach, nie! Wolałam nie myśleć o tym.
Mama nie spała, kiedy wróciłam do domu.
- Leżałam trochę i przeszło mi jakoś! Zrobiłam dla nas kolację. Mada... Wiesz, jestem tak strasznie zajęta Alusią, że chwilami zapominam o tobie, ale chyba to rozumiesz! Jak ona? Zdjęli jej szwy?
- Tak. To się już goi...
- Siadaj do stołu, kochanie!
- Och, mamo! Leniwe pierożki!
- To dla ciebie: order za wierną służbę. Dopiero dziś zobaczyłam, że zrobiłaś przepierkę!
- Ale nie zdążyłam poprasować wszystkiego. Mam masę roboty w szkole. Nie mogę zawalić matury, mama! Dziewczyny uczą się jak szalone, nie masz pojęcia! A ja mam trudności z matmą.
- W dalszym ciągu?
- Tak. To znaczy mam tę troję, ale...
- Może trzeba ci wziąć pomoc?
- Nie, mamo! Olo obiecał, że zrobi z tym porządek. Olo też nie ma czasu, ale chce tu przyjeżdżać w każdą sobotę... - Mama nałożyła mi drugą porcję pierożków.
- Zapomniałam ci powiedzieć, Mada! Miałam dziś list od babci Emilii...
- No? Co babcia pisze?
- Przejęta Alą. Oczywiście wdusza we mnie pieniądze, jak to babcia Emilia! Ojciec ma przyjechać do niej na Wielkanoc...
- To babcia zadowolona?
- Chyba tak... Babcia proponuje, żebym na okres świąt pojechała gdzieś z Alą, a ciebie zaprasza tam...
- To znaczy... miałabym się spotkać z ojcem?
- No tak! Nie masz na to ochoty?
- Może ci sprawię przykrość mamo, ale mam ochotę. Chętnie zobaczę tatusia. Nie widziałam go... ile? 
- Pięć lat. Ja nie mam nic przeciwko temu, Mada...
- Zawsze będę w stosunku do ciebie lojalna, mamuś! - zapewniłam.
Uśmiechnęła się tylko. Zjadłam trzecią porcję pierożków.
- Tyś chyba wcale nie jadła od tamtego dnia? Te obiady w szkole są bardzo podłe?
Wymamrotałam coś pod nosem. Nie zapłaciłam obiadów, bo chciałam mieć trochę pieniędzy dla siebie. Mamie było teraz bardzo ciężko i tylko od czasu do czasu dawała mi minimalną ilość pieniędzy. To fakt, że chodziłam wiecznie głodna i że Marcin, wiedząc o wszystkim, w drodze do szkoły wpychał mi do teczki swoje drugie śniadanie. Pożerałam je do ostatniego okruszka i często wyobrażałam sobie minę jego matki, gdyby wiedziała, że to ja pochłaniam te bułeczki z polędwicą, które szykowała dla swojego Marcinka. Marcin siedział w szkole głodny, wiedziałam jednak, że w domu czeka na niego wyliczony kalorycznie obiad. Raz tylko zrobiło mi się przykro. Umówiłam się z Marcinem w kinie. Był mróz, mieliśmy się spotkać w poczekalni. Kiedy przyszłam, Marcin już był. Siedział w kącie na fotelu obok grzejnika.
- Coś ty się tak zadekował?
- Siadaj...
Stanął na wprost mnie, zasłaniając moje miejsce od strony poczekalni. Ostrożnie wyjął z kieszeni kurtki zatłuszczony papier.
- Do matki był telefon w czasie obiadu, rozumiesz? Wyszła i zdążyłem poderwać tego siekańca...
Podał mi na papierze siekany kotlet, z jednej strony zaczerwieniony od buraczków.
- To twój kotlet?
- No pewnie, że nie z mamy talerza! Wsuwaj, bo zaraz będzie trzeba wchodzić na salę.
- Kiedy w ten sposób ty będziesz głodny!
- Raz będę ja! Zresztą to tylko goły kotlet, bo nie miałem jak zabrać buraków!
Wzięłam kotlet w palce i zjadłam. Było mi przykro nie dlatego, że podjadałam Marcina. Było mi przykro, bo w tym momencie pomyślałam o swoim ojcu. 
Najwięcej miał do zarzucenia tatusiowi Olo.
- Ja bym takiego faceta zniszczył! Dlaczego twoja mama nie odda sprawy do sądu?
- Bo taka jest. Uważam, że ma rację!
- Ale oprócz racji ma prawo!
- Nie chce z niego korzystać! Uważa, że potrafi zarobić na nas sama i zarabia!
- Ja nie wiem... taki gość, jak twój tata, powinien... ech, jak się ma dzieci, to się ma obowiązki!
- No, to ty będziesz wzorem cnót małżeńskich!
- Jasne, że będę! Jakbym sobie znalazł taką babkę jak twoja matka, to bym jej podawał śniadanie do łóżka w poniedziałki, środy i piątki!
Olo błąkał się teraz bez przydziału. Jego Hania poznała jakiegoś wybijającego się oszczepnika i ponad Olowe zalety postawiła sprężyste bicepsy.
- Głupi, ale silny! - mawiał o nim Olo zgryźliwie.
Przez kilka tygodni chodził na ćwiczenia kulturystyczne, później zrezygnował i ten czas poświęcił na moją matmę.
- Kto by to pomyślał, że można dobrnąć do matury z wiedzą matematyczną nie sięgającą ponad tabliczkę mnożenia! - jęczał, kiedy zabierałam się do rozwiązywania zadań z trygonometrii.
O Marcina pytał często, ale o ile dawniej komentował zawsze moje odpowiedzi, o tyle teraz wysłuchiwał ich uważnie, bez przycinków, może nawet z pewnym zastanowieniem. Wyraźnie ucieszył się historią z kotletem.
- To jest okay! Zrobiłbym tak samo! Była to pierwsza pochwała, której Marcin doczekał się od Ola.
- Taki kotlet to się chyba pamięta do końca życia, Mada! Tu jest przecież sinus alfa! Sinus, uważaj!
Ala wróciła do domu pod koniec lutego, ciągle jeszcze bardzo słaba, z nogą uwięzioną w gipsie. Byłyśmy z mamą przejęte tym powrotem i chciałyśmy sprawić jej możliwie największą ilość niespodzianek. Nie tylko my zresztą. Wszyscy nasi najbliżsi starali się o to samo. Babcia Emilia przysłała dla Ali nową kołdrę. Koleżanki ze szkoły i z drużyny zjawiły się tego dnia z maleńkim radiem tranzystorowym, które kupiły opodatkowując na ten cel swoich rodziców. Od koleżanek biurowych mamy Ala dostała longplaya Paula Anki, o którym marzyła. Wreszcie późnym wieczorem przyjechała pani Ewa z Olem. Przytaszczyli dziesięć butelek rumuńskiego soku pomidorowego, kilka metrów ozdobnej słomianej maty i kosz kwiatów, w które Alka schowała twarz, zanim odważyła się spojrzeć na Ola. Po koszmarnych sześciu tygodniach była znowu razem z nami. Pomału dom wracał do jakiej takiej stabilizacji. Zaczęłyśmy jadać, sypiać bez poprzedniej nerwowości i dręczącego niepokoju. Może to było brzydko z mojej strony, że wykorzystałam moment, w którym mama miała dla mnie odrobinę wdzięczności. Ale to chyba ludzkie.
- Mamo - zapytałam któregoś dnia - czy w niedzielę mógłby przyjść tutaj Marcin?
Mama zmywała po kolacji, ja wycierałam naczynia.
- Oczywiście! - odparła machinalnie. Dopiero po sekundzie jej ręka, w której trzymała talerz, znieruchomiała w powietrzu. Spojrzała na mnie.
- Jaki Marcin...? - zapytała gwałtownie.
- No, Marcin!
- Ten z Osady?
- Znam tylko jednego Marcina - wyjaśniłam spokojnie.
Podsunęła talerz pod strumień gorącej wody i starannie myła go szczoteczką.
- Przełóż jeszcze marchewkę do mniejszego garnuszka, Mada. Ten duży będzie potrzebny na mleko.
- Więc jak, mamo?
Najwyraźniej chciała wzruszyć ramionami, ale powstrzymała ten gest w zalążku. Wyglądał jak drgnięcie.
- Przecież już powiedziałam!
- Więc może? - nie wierzyłam własnym uszom.
- Tak. Możesz poprosić go na niedzielę.
- Dziękuję, mamo! Olo też ma przyjechać! Cieszę się! 
Odrzuciłam ścierkę i pognałam do naszego pokoju.
- Alka! Mama pozwoliła mi zaprosić Marcina na niedzielę!
- Chryste! Jak tego dokonałaś!
- Nie wiem! Nie było problemu!
- Jutro przestawiamy graty! - zdecydowała natychmiast Ala.
Jeżeli miałyśmy z Alusią jakieś wspólne hobby, było nim przestawianie mebli. Niekiedy robiłyśmy to z potrzeby, niekiedy z nudów, a spontanicznie - przed czyjąś wizytą.
- Ale ja ci nie będę mogła dużo pomóc! - martwiła się Ala. - Może się chociaż Olo napatoczy! Proponuję, żebyśmy postawiły regał w ten sposób... spójrz! o, tak...
- Czekaj, skończę wycierać i przyjdę, to wszystko ustalimy. Pomyśl tymczasem!
- Jestem zupełnie pewna - powiedziała mama, kiedy wróciłam do kuchni - że Ala już przesuwa tapczany...
- Prawie! - przyznałam. Mama roześmiała się.
- Niemożliwe jesteście! Niech ona tylko nie szaleje na tej jednej nodze! W jaki sposób zawiadomisz Marcina? Przecież dziś jest już piątek. Jutro?
- Tak. Zwykle spotykamy się w drodze do szkoły. On do swojej budy idzie tą samą ulicą... Mama pokręciła głową.
- Chyba na tej zasadzie, że wszystkie drogi prowadzą do Rzymu... - zwątpiła.
W sobotę rano z obojętną miną zakomunikowałam Marcinowi: - Chciałabym, żebyś przyszedł do mnie jutro o piątej!
- Jak to do ciebie?
- Do mnie. Wiesz przecież, gdzie mieszkam? 
- Mamy nie będzie?
- Mojej mamy często nie ma w domu, ale wtedy nie zapraszam cię, Marcin! Może zauważyłeś?
- Och, ty jędzo! Nie zauważyłem... Uszy odmroziłem przez te twoje zasady!
- Nie podobają ci się?
- Hm... - roześmiał się - podobają mi się... - powiedział cichutko i rozwlekle. Zawsze mówił cichutko i rozwlekle rzeczy szczególnie dla mnie miłe.
- Więc powiedziałaś mamie, że się spotykamy? - zapytał.
- Powiedzmy. To było inaczej. Najważniejsze, że możesz do mnie przyjść?
Wychodzimy z konspiracji, Marcin! Jeszcze została tylko twoja matka...
- Moja matka wie już od tygodni... - powiedział Marcin sucho.
- I ty mówisz mi o tym dopiero teraz?
Spojrzał w bok na jezdnię, po której przejeżdżał rozłożysty plymuth.
- Marcin! - nalegałam,
- Tak, kochanie!
- Była niezadowolona! Powiedz prawdę? Twoja matka mnie nie lubi, ja wiem...
- Mylisz się. Bardzo cię lubi. Och, Mada... nie morduj mnie! Wiesz... - westchnął z dziwną rezygnacją - wiesz, ja jestem bardzo zmęczony...
Przyjrzałam mu się uważniej i zauważyłam głębokie cienie pod oczyma i wyraźnie wychudłe policzki. Tak, jemu coś było...
- Masz przykrości w domu... rozumiem...
- I znowu się mylisz. W domu jest, jak było. Jestem zmęczony, bo zbyt wiele wziąłem na swój kark w budzie. Będę musiał zrezygnować z tego szeryfostwa i w ogóle...
- Ależ Marcin! Jeszcze tylko kilka miesięcy! Wytrzymasz przecież... - wzięłam go pod rękę - ja taka jestem dumna, że piastujesz ten urząd! Czuję się jak jakaś ministrowa albo żona premiera!
- Mada!
- Co? Nie podobał ci się ten żart? - zapytałam.
- To nie był żart - powiedział Marcin.
- Nie był. Rzeczywiście czuję się jak premierowa...
Zbliżyliśmy się do skrzyżowania, na którym rozdzielały się nasze drogi.
- O której chcesz, żebym przyszedł?
- O piątej.
- Będę, ciao!
Przemeblowałyśmy pokój gruntownie.
- No! Żaden grat nie stoi na swoim miejscu! - stwierdziła Alka z zadowoleniem. - Wystrzałowy numer! Znowu nie będziemy się mogły znaleźć w tym pokoju! Musimy jeszcze kiedyś przełamać konserwatyzm mamy i przenicować jej celę na wylot!
- Na to się nie zgadzam -- zawołała mama z kuchni - nie ma mowy!
- Mama! Jakie ty masz długie uszy! Może ty jesteś wilk?
- Jestem wilk i macie się mnie bać!
- Toteż my się boimy! - zapewniałam ją solennie.
- Jak się mnie boisz, to chodź tu i szykuj kanapki dla swoich gości! Chłopaków sobie zaprosiły, a ja mam tyrać! Nie ma tak!
Olo przyszedł pierwszy. Oniemiał ze zdumienia, kiedy stanął w drzwiach naszego pokoju.
- Zmieniłyście mieszkanie?
- No! Jak ci się podoba?
- Nieźle... zupełnie dobrze nawet. Ala, tylko ty uważaj, bo jak w nocy będziesz szła do łazienki, to zamiast na tapczan, wliziesz do szafy!
Ala parsknęła przytrzymując ręką policzek. Bolał ją ciągle, zwłaszcza kiedy się śmiała.
- Proszę pani! - zwrócił się Olo do mamy - moja rodzicielka powiedziała, żebym się od niej wymeldował, bo jestem martwa dusza. I że w końcu pani będzie miała przykrości, że ja tu mieszkam nie meldowany! Nigdzie mnie nie chcą!
- Ależ my cię strasznie kochamy, Olu! - poklepałam go po policzku, aż zabębniło.
- Ala? Słyszałaś, jak ona mnie kocha! Taki bardziej akustyczny sposób wyrażania uczuć! Ty jesteś lepsza, prawda?
- Pewno, że lepsza! Posłuchaj, jak cię kocham... - nogą w gipsie postukała w podłogę. - Słyszysz? Głośniej!
"Płynie w nas jedna krew... - pomyślałam - ona też woli się wściec, niż okazać nie odwzajemnione uczucie!"
Graliśmy we trójkę w makao, kiedy odezwał się dzwonek, na który czekałam. Marcin przyszedł z długim goździkiem owiniętym w przezroczysty celofan.
- To dla mamy... dla ciebie nic nie kupiłem, bo mi zabrakło pieniędzy! - powiedział otwarcie.
- Mama jest u siebie... jak to zrobić, pójdziemy tam, czy...
Ale w tej chwili mama weszła do przedpokoju. Przywitała się z Marcinem bardzo oficjalnie, bez uśmiechu. Podał jej goździk.
- Przepraszam, że ten kwiat jest taki samotny...
- Pojedyncze kwiaty mają ogromny wdzięk. Czytał pan Klimaty?
- Oczywiście!
- Dziękuję... - odwinęła celofan - jest przepiękny! Mada, poproś pana do was do pokoju...
No! To jedno było poza mną. Teraz miał nastąpić weselszy  numer  programu.  Ani  Olo,  ani  Marcin  nie wiedzieli, że mają się tu spotkać.
- Mamy jeszcze jednego gościa! - powiedziałam otwierając drzwi i ta uwaga mogła być przeznaczona dla nich obydwóch. Olo podniósł się z krzesła.
- Pozwól. Olu... to jest Marcin!
Przez ułamek sekundy na twarzy Ola widać było konsternację. Zdziwiło mnie to. Marcin wyciągnął rękę pierwszy.
- Słyszałem dużo o tobie!
- Opowiadałam Marcinowi... - zwróciłam się do Ola- same najlepsze rzeczy! Siadaj, Marcin. Siadajcie! 
Ale oni twardo stali na wprost siebie.
- No siadajcie! - rozzłościłam się. - Długo tak chcecie stać?
Usiedli, Marcin nie spuszczał z Ola twardego spojrzenia. Znałam jego odruchy i wiedziałam, co oznaczają zaciśnięte zęby i ledwo dostrzegalny ruch dolnej szczęki.
- Słyszałem  dużo o tobie, nie tylko od Mady!- powiedział wreszcie. - To przecież ty jesteś przyjacielem Hieronima!
Brzmiało to jak obelga. Nic nie rozumiałam. "Dlaczego nigdy nie mogę zrozumieć Marcina!" - pomyślałam z rozpaczą. Olo oparł łokcie o kolana, pochylił się lekko do przodu i powiedział zaczepnie:
- I cóż z tego? - obrzucił mnie przelotnym spojrzeniem. - Czy to w jakiś sposób... zmieniło twoją sytuację?
Olo! Teraz on wpadł w styl Marcina! Oszalał chyba!
- Nie - Marcin przyznał Olowi jakąś słuszność- ale było to co najmniej niepotrzebne! Zresztą... to chyba nie jest miejsce na tę rozmowę.
- O, przepraszam - obruszył się Olo - ja jej nie zaczynałem! I możesz być zupełnie pewien, że nie zacząłbym w żadnym wypadku!
Marcin sięgnął po leżące obok niego karty, zaczął je bezmyślnie rozdzielać na dwie części.
- No, tak! Jasne! - powiedział po chwili. - Znowu zachowałem się idiotycznie!
- Można to zrozumieć - odparł Olo z przebłyskiem życzliwości.
Marcin podniósł głowę i rozejrzał się po pokoju. Dopiero teraz spostrzegł Alę siedzącą za regałem, który postawiłyśmy w poprzek pokoju.
- Ala! Przecież ja się z tobą nie przywitałem! Tak się chowasz... Cześć!
Podszedł do niej i spostrzegłam, jak pilnie patrzy jej w oczy, żeby tylko nie obsunąć wzroku niżej, na ten nieszczęsny policzek, który tak ukrywała za regałem.
- Jak twoja noga? Bardzo ci dokucza?
- Coraz mniej... Ala podniosła się.
- Przejdę na tapczan, tam mi jest wygodniej! Marcin podsunął jej ramię.
- Oprzyj się, łatwiej ci będzie przejść... Ala nie znosiła, kiedy omijało się sprawę jej policzka umownym milczeniem. Nienawidziła litości.
- Mada mówiła mi, że się wybierasz na medycynę, Marcin! - powiedziała. - Olo także! Czy chociaż któryś z was pójdzie na chirurgię plastyczną? Czy mi się na coś przydacie?
- Och, to chyba nie będzie potrzebne! Blizna jest przecież równiusieńka i gładka, niedługo nie będzie po niej śladu!- zapewnił ją Marcin.
A jednak po kilku dniach powiedział przy okazji rozmowy o pięknych twarzach:
- Wiesz, Magda, zastanawiałam się nad tym... to może być ciekawe i pożyteczne! Pójdę na chirurgię plastyczną!
Wracaliśmy z wystawy. Z Kordegardy wyszliśmy na Krakowskie Przedmieście, tę chyba najbardziej specyficzną ulicę Warszawy, do której uroku nie umiałam przywyknąć! Dostrzegałam go zawsze, ilekroć zdarzyło mi się tu przyjść.
- Krakowskie jest niepowtarzalne, Marcin! Nie ma w Warszawie drugiej ulicy, która byłaby do niego podobna! Może ci się to wyda śmieszne, ale to jest ulica mojego życia!
- Nie śmieję się... mojego także!
- Ja wiem, że jestem sentymentalna! Ale zdaję sobie z tego sprawę i ten fakt ratuje, mój rozsądek przed ostatecznym bankructwem!   
- Ach! Akcje Twojego rozsądku stoją wręcz wysoko!- roześmiał się Marcin.
- Tak sądzisz? Nie wiem. Moja babcia Emilia, uważa inaczej, mama również. Babcia twierdzi, że psychicznie jestem zupełnie nie ustabilizowana!
- Może babcia nie zna Cię zbyt dobrze?
- Zna mnie wspaniale! Kiedy mi się czasem przygląda, widzę na jej twarzy coś w rodzaju chytrego uśmieszku fakira ...
- Nie rozumiem!
- Zwyczajnie. Znasz te sztuczki? Sądzisz, że twoja kieszeń jest pusta, a fakir patrzy na nią i uśmiecha się chytrze, bo wie lepiej od ciebie, co w niej masz! I rzeczywiście, potrafi ci z niej wyjąć piętnaście chustek do nosa, cztery króliki i dwa kanarki! Podobnie rzecz ma się z babcią Emilią! Kiedy na mnie patrzy, jestem pewna, że wie lepiej niż ja, czego się właściwie można po mnie spodziewać, jaka jestem, jak postąpię! Więcej nawet! Ona potrafi ze mnie wyjmować te niepojęte rzeczy, które w sobie noszę, i pokazywać mi je! Nauczyłam się od niej wielu prawd o samej sobie!
- Na przykład?
- Próżność, egoizm, fałsz... To wszystko babcia Emilia wyjęła mi z kieszeni któregoś lata w Osadzie! Nie masz pojęcia, z jakim zdziwieniem musiałam przyznać, że istotnie jestem pracowitą właścicielką tych wszystkich wad!
- Poznać swoje wady to jeszcze nie wszystko... - powiedział Marcin posępnie - to dopiero połowa roboty... Czy uporałaś się z tą drugą częścią?
- Nie wiem... raczej ty mógłbyś odpowiedzieć na to pytanie, Marcin! Ty jesteś obserwatorem i też trochę mnie znasz! Czy jestem egoistką?
- Chyba nie... Nie! Na pewno nie!
- Czy jestem fałszywa?
Zawahał się.
- Cóż... tego nie mogę wiedzieć... jeżeli jesteś fałszywa to jesteś fałszywa przekonywująco, bo ja ci przecież wierzę - przyjrzał mi się z wyraźnym niepokojem.
- Nie jestem fałszywa! - zapewniłam. - Może zostało we mnie ciut egoizmu, ciut próżności, ale nie fałsz! Och, Marcin! Nie wyobrażasz sobie, jak bardzo się cieszę, że niedługo zobaczę babcię! Strasznie się szykuję na ten wyjazd! Będę u babci cały tydzień. I zobaczę tatusia. Po pięciu latach! Myślisz, że mnie pozna?
- Wątpię. Pięć lat w naszym wieku...
- Marcin, wiesz, często sobie marzę, że jak ojciec mnie zobaczy, to wreszcie ruszy go sumienie. Pewnie, że mam do taty żal, ale postanowiłam sobie, że wszystko wyrzucę z pamięci i spróbuję jakoś do niego dotrzeć! Babcia mi pomoże, jestem pewna! Babcia potrafi rozwiązywać supełki na najbardziej poplątanych sznurkach! Może ojciec zacznie się w końcu trochę nami interesować? Nie chodzi mi o pieniądze. Chodzi mi o ojca. Chciałabym go mieć, a on robi z siebie nieboszczyka! Mam przeczucie, że to się zmieni niedługo. Babcia Emilia wgniotła w mamę trochę forsy i mam dostać przed wyjazdem na fryzjera i na jerseyową kieckę. Mamie też zależy na tym, żebym zrobiła na ojcu odpowiednie wrażenie. Myślę, że to jakaś jej ambicja, prawda?
- Na pewno!
- Mama chce, żebym kupiła granatową, jak ty myślisz? Ja bym wolała popielatą!
- Popielatą? Skąd! Kup granatową!
- Lizus!
- Nie! - obruszył się. - Tylko granatowa jest bardziej elegancka! Jakiś wisior do tego i wygląda! Pojedziesz sobie w tej granatowej czy popielatej, a mnie będzie i pusto!
- Tylko tydzień, Marcin...
- Aż tydzień!
Któregoś popołudnia wyszłyśmy z mamą, aby dokonać wreszcie zakupu. Chaotycznie nurzałam się we wszystkich odcieniach szarego, zgniłozielonego i brązu. To nieprawda, że w granatowym było mi najlepiej. Wybrałam go, bo Marcin tego chciał.
- No! Nareszcie zmądrzałaś na tyle, że słuchasz, kiedy ci dobrze radzę! - ucieszyła się mama. Wyjeżdżały z Alusią do Wisły na jeden dzień przed końcem zajęć w szkole i przed moją wyprawą do babci. Późnym wieczorem odprowadziłam je na dworzec. Jechały sypialnym, więc bez kłopotu zainstalowałyśmy Alkę na dolnym miejscu. Mama, jak zwykle w czasie podróży, czuła się nieszczęśliwa. Zawsze pełna obaw, że coś zgubi, że nie wysiądzie na odpowiedniej stacji, że ma złe bilety.
- Wyjdź na peron, Mada, bo pociąg ruszy i zostaniesz!
- Jest jeszcze dużo czasu, mamo!
- Wysiądź, błagam cię!
Stałam więc na peronie i czekałam na odjazd pociągu. Mama otworzyła okno.
- Pani Ewa chciała się tobą zająć przez te dwa dni, Mada, ale pomyślałam, że nie masz trzech lat i jesteś dostatecznie odpowiedzialna!
Wiedziałam, że nie obejdzie się bez przestróg. Widać mama miała zamiar darować mi je tym razem, ale załamała się w ostatnim momencie.
- Mam do ciebie zaufanie... - wykrztusiła jeszcze patrząc na mnie prosząco.
- Bardzo się cieszę, mamo! Możesz jechać zupełnie spokojnie! Nic tu nie narozrabiam!
- No! Mam nadzieję!
Pociąg ruszył, odczekałam, pomachałam i z uczuciem odprężenia skierowałam się do wyjścia. W domu czekał na mnie bałagan i nie dokończone wypracowanie z polskiego. Wojowałam z tym wszystkim do pierwszej w nocy i następnego dnia obudziłam się chyba w połowie trzeciej lekcji. Nie było już sensu iść do szkoły.
"Pięknie się zaczyna..." - pomyślałam.
W ten sposób nie spotkałam Marcina rano i postanowiłam zadzwonić do niego w porze obiadowej. Nie lubiłam tego strasznie i telefonowałam tam tylko w wyjątkowych wypadkach. Wieczorem chciałam pójść z nim film z Doris Day, więc musiałam jakoś go złapać. Ali wczesnym popołudniem zjawił się u mnie razem z Wojtkiem Ligotą.
- No, widzisz! Żyje! - zawołał Wojtek, kiedy otworzyłam im drzwi. - On się już bał, że zastaniemy twoje zwłoki!
- Co się z tobą dzieje? - Marcin stał w otwartych drzwiach.
- Nic się nie dzieje, zaspałam! Czemu nie wejdziecie?
- Muszę być w domu na drugą, obiad przecież. Co robimy po południu?
Umówiliśmy się do kina. Wojtek nie mógł z nami pójść.
- Nie mogę! Dziś są imieniny mojej matki, będę za kelnera!
Poszliśmy sami. Wracając musiałam kupić coś na kolację. Wstąpiliśmy do Samu.
- Ten chleb? - skrzywił się Marcin. - Ja wolę zakopiański...
- Ale ja dla siebie kupuję!
- Naprawdę nie mogę zjeść z tobą kolacji? - 
Marcin popatrzył na mnie błagalnym wzrokiem.
- Mógłbyś, ale co mam zrobić z moimi zasadami?
- Zjedzą razem z nami! Kupię dla nich topionego sera... jaki one wolą? Tylżycki czy ementaler?
- Ementaler...
Wrzucił do koszyka dwie kostki sera, a ja dołożyłam zakopiański chleb.
- Poczekaj jeszcze chwilę... - zatrzymał mnie, kiedy chciałam iść w kierunku kasy.
Wyjął z kieszeni trochę drobnych. Policzył.
- Wystarczy... - mruknął i wziął z półki małą torebkę marago.
Otwierałam drzwi mieszkania z dziwnym uczuciem niepewności i zadowolenia jednocześnie. Byliśmy głodni i zaraz zabrałam się do szykowania kolacji.
- Pomogę ci! - zaofiarował się Marcin.
- Możesz pokroić chleb i naszykować szklanki.
 Nakryłam do stołu i kiedy stawiałam na obrusie dwa nakrycia, przypomniały mi się moje wieczory, kiedy mogłam jedynie marzyć o Marcinie, kiedy nalewałam dwie szklanki herbaty, z których jedna pozostawała zawsze nie wypita! A teraz Marcin tu był. Czy wszystkie moje marzenia mają się spełnić? Czy będziemy mieli kiedyś własny dom, on i ja?
- Czy można już nalewać herbatę, łaskawa pani? - wołał z kuchni.- Co ty tam robisz tak długo?
- Marzę! Nie mogę sobie pomarzyć spokojnie!?
- Możesz! - zezwolił uprzejmie, stając w drzwiach pokoju.
Oparł się o framugę i patrzył na mnie z tym swoimi uśmieszkiem, niedalekim od drwiny. Rozumiałam teraz ten uśmiech i lubiłam go.
- Przeszkadzasz mi, kiedy tu stoisz, nie mogę marzyć porządnie! Zaraz mi się wszystko myli...
- Ale ja ci się nie mylę? Z nikim?
- Ty mi się nie mylisz...
- Nigdy ci się nie pomylę?
- Nigdy...
- Jak tak, to nalewam herbatę!
Długo nie przychodził z kuchni. Kiedy zajrzałam tam, stał pośrodku,  ze zwieszonymi  rękoma i niewidzącym wzrokiem  skierowanym  na  puste  szklanki.   Podeszłam bliżej.
- Marcin... - zamruczałam przytulając policzek do jego ramienia.
- Co, kochanie? - spytał machinalnie.
- Dlaczego jesteś smutny?
- Nie jestem... tak sobie stałem i myślałem!
- O czym?
Nie odpowiedział mi. Stanął przy oknie i mazał coś palcem po niezbyt czystej szybie. Sama nalałam herbatę.
- Podejdź tu do mnie... - poprosił. Stanęłam obok niego.
- Przeczytaj sobie, co wymyśliłem!
Spojrzałam na szybę. Roześmiałam się.,
- Och, ty niemądry... chodź na kolację, bo mi tu zemrzesz z głodu!
Apetyty mieliśmy nieziemskie. Było mi cudownie z Marcinem.
- Później zrobimy sobie marago i posłuchamy radia! - zaplanowałam. - Za dziesięć minut zacznie się program rozrywkowy! Ale przed tym muszę ci coś pokazać! - Zostawiłam Marcina siedzącego przy stole i poszłam do pokoju mamy. Wyjęłam z szafy swoją jerseyową sukienkę, przebrałam się w nią.
- Marcin! - zawołałam. - Chodź, zobacz!
- Granatowa! - ucieszył się. - No i widzisz, jak świetnie wygląda? Doskonale! Odwróć się... śliczna...!
Podszedł bliżej.
- Bardzo mi się podoba! Czy mogę ją przytulić?
Moje zasady, nasycone ementalerem, zdrzemnęły się na chwilę. Obudziłam je z trudem. Marcin ogarnął mnie ramieniem i pomału przeszliśmy do mojego pokoju. Usiedliśmy na tapczanie. Włączyłam radio.
- Dobrze mi jest z tobą... - mówił Marcin cichutko i rozwlekle - genialnie po prostu! Kocham w tobie wszystko! Twoje oczy, twój uśmiech, twój upór, każdą zakładkę jerseyowej sukienki...
To były słowa banalne i zwykłe. Wiedziałam jednak, że uczucie nie było dla Marcina najprostsze.
Wyszedł ode mnie o jedenastej, przerażony tą późną porą.
- No! Mama tam znowu szaleje... nie przypuszczałem, że jest tak późno!
Mój pociąg odchodził następnego dnia z samego rana.
Przyjdę na dworzec obiecał mi Marcin. - Przyniosę ci "Przekrój" i ostatnią książkę Bratnego.
Kiedy wyszedł, sprzątnęłam po kolacji i zabrałam się do pakowania walizki. Mama zostawiła mi najlepszą. Kiedy ją otworzyłam, zobaczyłam leżącą na dnie dużą kolorową kosmetyczkę, tę, o której marzyłam od dawna! Mama! Otworzyłam suwak i zajrzałam do środka. Znalazłam tam zużytą do połowy kredkę do ust! Jasnoróżową pomadkę mamy, której ostatnio pozwalała mi używać w czasie świąt albo w niedzielę, jeżeli spędzałyśmy ją w domu. Poczułam się pasowana na rycerza.
- Mama! Jesteś nadzwyczajna! - powiedziałam półgłosem.
Zabierałam ze sobą wszystkie najlepsze ciuchy: niemiecką piżamę, którą przywiozła mi z Lipska pani Ewa, komplet nylonowej bielizny w paseczki - prezent gwiazdkowy od babci Emilii, pończochy bez szwu, które mama wyjęła dla mnie ze swojego żelaznego zapasu. Nigdy jeszcze żadna moja walizka nie wyglądała tak uroczo! Z przyjemnością zaglądałam do jej wnętrza i żałowałam, że ojca nie będzie jeszcze u babci, kiedy zacznę wyjmować swoje rzeczy po przyjeździe. Babcia oczekiwała go dopiero następnego dnia. Zanim położyłam się spać, starannie przytrzymałam klipsami fryzurkę, którą poprzedniego dnia wyczarował na mojej głowie mamy fryzjer. Przetrwała szczęśliwie do rana. Wyszłam z domu dość wcześnie. Była piękna pogoda, chłodny poranek i błękitne niebo naładowały mnie radosną energią. A jeszcze tam na dworcu czekał na mnie mój Marcin! Mój Marcin!
Już był, kiedy weszłam na peron. Kiwał do mnie z okna przedziału dla niepalących. Pomyślał o wszystkim - wzruszyłam się - i o tym, żeby mi zająć miejsce przodem do biegu pociągu, i żeby to było w przedziale dla niepalących, bo nie lubiłam dymu papierosów! Położył moją walizkę na siatce.
- Masz tu, Mada, prasę i Bratnego... i weź jeszcze ten drobiazg, dobrze? - podał mi malutką paczuszkę.
- Co to jest?
- Zobacz...
Rozwinęłam papier i otworzyłam niewielkie pudełeczko.
- Marcin! Ależ... ależ to musiało masę kosztować? - speszyłam się.
- Powiedzieć ci prawdę? Nic nie kosztowało!
- Jak to nic! Przecież nie ukradłeś?
- Nie ukradłem. To jest z kolekcji mojej mamy. Opowiadałem jej wczoraj po powrocie od ciebie, jak ładnie wyglądasz w swojej nowej sukience, tylko że trochę pusto przy szyi... i wtedy zaproponowała, żebym wybrał dla ciebie jakiś drobiazg z jej biżuterii. Wybrałem ten łańcuch, podoba ci się? Mada?
- Jest piękny... - wykrztusiłam z trudem - tylko wiesz, ja już nic nie rozumiem! Zawsze zdawało mi się, że twoja mama mnie nie znosi... a teraz nagle to! I czy w ogóle mogę przyjąć od was taką drogą rzecz?
- Mama przypuszczała, że będziesz miała takie zastrzeżenia. Prosiła, żebyś potraktowała to jako ekwiwalent...
- Ekwiwalent? Za co?
- Za pewien pierścionek z kwarcytem, który jest u mnie, a którego nie mam zamiaru ci oddać. Mama znalazła go niedawno, szukając czegoś w moich rzeczach. Przepraszam cię, ale opowiedziałem jej całą tę historię z Kopciuszkiem. Śmiała się strasznie, bo widziała wtedy, że wyjmowałaś jakiś pierścionek z torebki, ale nie spostrzegła, że został na stoliku! Schowałem go zaraz po waszym wyjściu z Bistro. W ten sposób dowiedziałem się, jak z tym było naprawdę!
- Nie przyznałam ci się nigdy, bo było mi trochę wstyd!
- Głuptasie! Zdejmij płaszcz, robi się gorąco - Marcin powiesił mój płaszcz na wieszaku i sięgnął po srebrny łańcuszek z pięknym nefrytem.
- Założę ci, dobrze?
Byłam szczęśliwa! Tego ranka byłam szczęśliwa do utraty tchu.
Do mojego przedziału wsiadły jakieś dwie panie z dziewczynką i starszy pan w okularach, spoza których przyglądał się nam uważnie.
- Spójrz, jak on na nas patrzy... - szepnęłam do Marcina - słuchaj... a może to mój ojciec?
- Przecież twój ojciec nie mieszka w Warszawie?
- Może był przypadkiem?
- A on jest podobny do ojca?
- Nie wiem, ja nie pamiętam dokładnie, jak tatuś wygląda! Nosi okulary, ma ciemne oczy... ale jest chyba młodszy...
- To na pewno nie on! - uspokoił mnie Marcin. - Ten mógłby być twoim dziadkiem! On się nam przygląda, bo chce z bliska zobaczyć zepsutą młodzież...
Teraz ja zaczęłam się denerwować. Tak jak mama przedwczoraj.
- Marcin, wyjdź na peron! Pociąg zaraz ruszy!
- Najwyżej!
- Ale ja nie chcę, żebyś wyskakiwał!
- Dobrze, stanę pod oknem!
Marcin nachylił się i uroczyście pocałował mnie w rękę.
- Do widzenia i wesołych świąt, kochanie!
Starszy pan nie spuszczał z nas oka. Odprowadziłam Marcina do wyjścia. Jeszcze przez chwilę rozmawialiśmy w przejściu, w końcu Marcin wysiadł, a ja wróciłam do
swojego przedziału. Kiedy otworzyłam drzwi, usłyszałam, jak starszy pan kończąc jakieś opowiadanie zapewniał jedną z pań:
- ...byłem wtedy świadkiem i jestem prawie pewien, że to ten chłopak! Widać wymigał się jakoś... - Spojrzał na mnie i urwał gwałtownie rozpoczęte zdanie. Podeszłam do okna. Marcin dawał mi znaki, żebym otworzyła.
- Czy mogę otworzyć na chwilę? - zapytałam.
- Proszę bardzo... - odparła jedna z pań.
Uniosła się na swoim miejscu i spojrzała na peron. Na Marcina. Odganiałam od siebie wszystkie myśli, które gwałtownie tłoczyły mi się do głowy. Miałam przed sobą trzy godziny jazdy. Dość czasu na myślenie. Przez megafon zapowiedzieli już odejście mojego pociągu.
- Pa, Marcin! Pozdrów mamę i podziękuj! Nie zapomnisz?
- Nie zapomnę! - zbliżył się do wagonu. - Niczego nigdy nie zapomnę, Mada!
- Tylko tydzień!
- Do widzenia, malutka...
Pociąg ruszył, po chwili zamknęłam okno. Sięgnęłam po Bratnego i automatycznie przerzucałam kartki. Nie mogłam uporządkować swoich myśli. A może ten pan mówił o kimś innym? Ale ta historia z Olem... Kiedy chciałam, żeby mi wyjaśnił sens swojej scysji z Marcinem w tamtą niedzielę u mnie, Olo odmówił mi stanowczo.
- Nie, Mada! Nie powiem, żeby to był drobiazg i że nie ma o czym mówić! Ale mówienie o tym nie jest moją sprawą. Niech ci wystarczy, że jestem w stanie zrozumieć Marcina! Myślę, że wszystko ułoży się właściwie! Jasne, że...
- Że co?
- Och, na każdego chłopaka trzeba uważać, żeby nie palnął jakiegoś głupstwa!
Olo był w stanie zrozumieć Marcina. To mnie trochę uspokajało. Miałam duże zaufanie do Ola, wiedziałam, że na każdą sprawę patrzy obiektywnie i z wielu stron. A jednak największym autorytetem była dla mnie babcia. Może opowiedzieć jej wszystko?
- Chciałbym, żebyś miała do mnie takie zaufanie, jakie masz do babci Emilii! - powiedział kiedyś Marcin zazdrośnie. - To chyba jedyna osoba, z której zdaniem się liczysz, której opinię cenisz, której wpływowi potrafisz ulegać!
- Masz rację! - przyznałam. - Ale wiesz, babcia jest bardzo sprawiedliwa! Pomyśl tylko! Pomimo że tatuś jest dla niej najbliższym człowiekiem na świecie, a moja mama zupełnie obcą osobą, w ich konflikcie potrafiła stanąć po stronie mamusi i właśnie za to wszystko ją tak bardzo kochamy! Babcia jest sprawiedliwa, Marcin, i powinna występować w charakterze ławnika na Sądzie Ostatecznym!
- No, cóż... może kiedyś i mnie zaufasz... - odparł z zadumą.
- Może...
Ale jak mogłam ufać Marcinowi, jeżeli ciągle napotykałam jakieś niedomówienia, niejasności? Do czego był zdolny ten mój Marcin - subtelny, obowiązkowy, troskliwy? Chciał, żebym mu ufała... dobrze, będę ufać dalej, nic nie powiem babci, nic poza tym, że jestem szczęśliwa, bo kocham Marcina!
Babcia przyszła po mnie na dworzec.
- Boże! Kobieto! Niedługo będziesz starsza ode mnie! - zawołała na mój widok.
Uwielbiałam mieszkanie babci. Te dwa malusieńkie pokoiki, zastawione antykami, pełne drobnych cudowności, zawsze przypominały mi staroświecką szkatułkę! I tylko kiedy wchodziło się do kuchni, uderzał ogromny z nimi kontrast: kuchnia babci wyposażona była w najbardziej nowoczesne sprzęty gospodarstwa domowego.
- Tatuś przyjeżdża jutro rano, Magdusiu! - babcia szykowała dla nas drugie śniadanie, siedziałam razem z nią w kuchni i nie mogłam się nadziwić, że ta starsza pani jest ciągle taka śliczna! - Wyjedziemy po niego na dworzec. Powiedz mi prawdę, kochanie, cieszysz się?
- Tak. I przyznam się babci, że jestem przejęta. Chciałabym podobać się tatusiowi! Babcia westchnęła.
- Ja mu nie mogę darować tego wszystkiego! Często myślę, że to moja wina, przecież najwyraźniej źle go wychowałam! Podaj mi te niebieskie filiżanki, Magdusiu! Jeżeli mężczyzna nie otrzyma w domu odpowiedniego wychowania, kobieta, która się z nim wiąże, ma trudny orzech do zgryzienia! Och, rozmawiam z tobą jak z dorosłą, ale przecież jesteś właściwie dorosła!
- Jestem, babciu, ale to nie przeszkadza, że chciałabym mieć ojca! Czy tatuś wie, że będę tu przez święta?
- Oczywiście! Siadaj, Magdusiu, zjemy sobie w kuchni! Oczywiście, że wie! Ucieszył się bardzo. Pokażę ci jego list. Pisze, że nie może się wprost doczekać tej chwili, kiedy będzie mógł cię uściskać! Na pewno nie przypuszcza, że zobaczy taką dorosłą pannę!
- Dostałam od mamy pomadkę i jutro umaluję się przed pójściem na dworzec!
- Dobrze, kochanie!
Krzątanina babci, jej szybkie ruchy, z których żaden nie był zbędny, przeciwnie, każdy coś załatwiał, zawsze wprowadzały mnie w zdumienie. Może dlatego, że tak kontrastowały z chaotycznymi gestami mamy, która w naszej małej kuchence potrafiła przemierzać niepotrzebne kilometry. Przyglądając się babci, myślałam, że tego właśnie muszę się od niej nauczyć: celowości działania. I to nie tylko w kuchni, ale także w życiu. To zabawne, ale te dwie sprawy wiążą się ze sobą bardzo ściśle i babcia zapewne dlatego tak mądrze umiała krążyć pomiędzy kuchennymi sprzętami, że w ogóle mądrze i rozsądnie szła przez życie. Czy oznaczało to jednak, że kierowała się zawsze rozsądkiem? Nigdy sercem? Nigdy impulsem? Nigdy instynktem? Przyjrzała mi się uważnie, kiedy zapytałam o to i dość długo zwlekała z odpowiedzią.
- Najważniejsza, sądzę, jest równowaga. Człowiek, który kieruje się tylko rozsądkiem w rozstrzyganiu osobistych spraw, łatwo może się stać oschły i bezwzględny, chociaż nie musi! Ten znowu, który ulega jedynie rytmowi swojego serca i przyśpieszone jego bicie traktuje jako sygnał do podjęcia odpowiednich decyzji, łatwo może przegrać... chociaż także nie musi? Spróbuj tego dżemu, kochanie! Robiłam go w zeszłym roku, wiśniowy, lubisz?
- Babciu, to jest odpowiedź wykrętna - zaoponowałam.
- Możliwe. Nie wiem jednak, do czego chcesz ją dopasować? Bo przecież na pewno masz na myśli jakąś swoją konkretną sytuacje...
- Więc może inaczej, babciu! Proszę mi powiedzieć, czy w moim wieku człowiek jest obowiązany kierować się rozsądkiem? Mama twierdzi, że tak!
Babcia uśmiechnęła się z łagodną wyrozumiałością.
- Mama... - powtórzyła - przez mamę przemawia gorycz własnych doświadczeń! Nie dziwię się, że chce ustrzec ciebie przed podobnymi! Czy ma rację tak twierdząc? No, chyba ma, Magdusiu... Serce dziewczyny w twoim wieku jest bardzo zuchwałe, ulegać mu, to ryzykowne posunięcie!
Przyglądała mi się z wyraźnym wyczekiwaniem. Mogłam jej teraz zawierzyć wszystkie swoje rozterki i obawy, szukać u niej rady, oparcia. Nie zrobiłam tego, bo zbyt wiele przemawiało przeciwko Marcinowi, zbyt dokładnie miałam w pamięci spojrzenie tego obcego mężczyzny, który tak był przejęty spotkaniem Marcina w pociągu.
Po południu poszłyśmy na spacer. Był piękny dzień, słoneczny i ciepły. Nie chciałam zajść z babcią do jej chorej przyjaciółki, którą odwiedzała codziennie z pakietem świeżej prasy.
- Poczekam tutaj, babciu! O, na tej ławeczce koło fontanny, dobrze?
- Jak chcesz... - zgodziła się bez entuzjazmu.
Fontanna na rynku to miejsce spotkań młodzieży z całego miasteczka. Pierwsze dni wiosny spędziły tu tego popołudnia całą gromadę, której mogłam się teraz przyglądać z boku, bardziej w charakterze widza niż współuczestniczki tego wiecu. Chociaż przecież niczym nie różniłam się od tych dziewcząt, które z podniesionymi w górę głowami chwytały resztki słońca i spojrzenia chłopców. Chłopców takich jak Marcin. Strzępki rozmów, hałaśliwe wybuchy śmiechu, docinki - wszystko to znałam, wszystko to było moje. Stolica czy powiatowe miasteczko - obojętne. Tkwimy z korzeniami w swoim stylu i nonszalancji, którą nakazuje. A przecież kiedy odrzucimy swoje zewnętrzne twarze, mamy oblicza zupełnie inne, zatracamy tę szorstkość, która pozornie nas cechuje. Co może wiedzieć o Marcinie obcy człowiek z pociągu? Czy zna go naprawdę, czy sądzi jedynie po pozorach, które Marcin stworzył i które może kiedyś przemówiły przeciwko niemu?
Tego popołudnia miałam serce bardzo zuchwałe - cytując babcię. Gotowa byłam darować Marcinowi wszystkie jego potknięcia z ubiegłego roku, tylko po to, aby jakoś utrzymać wszystko, co między nami było. Ostatecznie fakt, że mama zawiodła się na ojcu, nie może przez całe życie odbijać się echem na każdej mojej własnej decyzji, tak jak to sugeruje mama i czemu przytakuje babcia! A zresztą... każdy medal ma dwie strony. Jutro staniemy z tatusiem twarzą w twarz. Jestem dorosła i może ojciec zechce opowiedzieć mi coś, co wyjaśni jego stanowisko? Tak czy inaczej, zawdzięczam mu fakt swojego istnienia i mam prawo kochać go za to! Długo jeszcze myślałam o tych sprawach siedząc na ławeczce koło fontanny i coraz żywiej ogarniała mnie chęć powiedzenia głośno: "Tatusiu"!
- Jak babcia myśli? Czy zapyta mnie o mamę, o nasze życie,  o  dom? zastanawiałam  się,  kiedy jadłyśmy kolację.
- Jeżeli nie zapyta, opowiadaj mu sama! Nie omijaj niczego! Zapewne będzie mu niezręcznie pytać.
Nie mogłam zasnąć tego wieczoru. W skrytości ducha liczyłam na to, że uda mi się skleić mój rozbity dom. Ale czy mama zgodziłaby się na powrót ojca? To chyba zależało tylko od niego! Musiałby mamę przebłagać, na pewno nie byłoby to łatwe. Mógł jednak spróbować...
Babcia obudziła mnie raniutko.
- Zacznij swój makijaż, Magdusiu! Za godzinę przyjeżdża pociąg.
Wyskoczyłam z betów jak wariatka.
- Babciu, ale śniadania nie jemy?
- Nie! Nakryłam stół w tamtym pokoju, zjemy już we trójkę! Ech, no, moja kochana! Nie rób z siebie takiego kociaka! Możesz się podmalować, ale oględnie! Zrobiłaś sobie usta od ucha do ucha!
- Teraz lepiej?
- Może zostać! O! Jaki piękny jest ten łańcuch! To od mamy?
Wczoraj zdjęłam łańcuch, zanim dojechałam do babci.
Bałam się, że mogę go zgubić.
- Nie, babciu, nie od mamy!
- No? Od kogo dostałaś? Śliczny!
- Dostałam go od mamy Marcina...
- To brzmi dumnie! - roześmiała się babcia. - Nie opowiesz mi nic o... mamie Marcina?
- Nie teraz, babciu, dobrze? Teraz jestem nieludzko zdenerwowana!
- Tak, szykuj się! Musimy zaraz wychodzić! Przyszłyśmy na dworzec chwilę przed przyjściem pociągu.
- Poznasz go? - zapytała babcia.
- Chyba nie... a może? Jak go zobaczę...
- On ciebie nie pozna, musisz być na to przygotowana.
- Będę stała obok babci, powinien się domyślić!
- Też prawda...
Pociąg wjechał między perony. Otworzyły się drzwi wagonów, ale niewiele osób wysiadło.
Z ostatniego wyskoczył mężczyzna w popielatym kapeluszu, ciemnym płaszczu, z małą walizką w ręku. Tak! To była ta sylwetka, którą ostatnio odgrzebywałam w pamięci. Tatuś! Czułam, że nie zdołam opanować naturalnego impulsu, który kazał mi przywitać go tak, jakby te pięć lat były pięcioma dniami. Spojrzałam na babcię. Patrzyła w przeciwnym kierunku. Odeszłam kilka kroków, żeby nie stać przy niej, chciałam, żeby tatuś poznał mnie nie po babci! Zbliżał się szybko, zrobiłam kilka kroków w jego stronę i nieśmiało pomachałam ręką. Postawił walizkę i stanął, patrząc na mnie uważnie, spoza okularów.
- Tatuś! - krzyknęłam nieopanowanie i już po chwili trzymał mnie w objęciach.
Ukryłam twarz pod jego kołnierzem, żeby nikt nie widział dziecinnych łez płynących mi po twarzy. I nagle słyszałam za sobą głos babci, poczułam, jak gwałtownie szarpie mnie za rękaw.
- Przepraszam najmocniej, panie doktorze... moja wnuczka... ona się pomyliła... ona... ona się pomyliła, panie doktorze...
Uścisk ramion nie zelżał ani na chwilę. Przeciwnie. Czułam, że ten obcy człowiek przytulał mnie teraz do siebie mocniej, serdeczniej, ze zrozumieniem... Kiedy po chwili wyrwałam się z tego uścisku i stanęłam z twarzą zasłoniętą rękoma, babcia gwałtownie przygarnęła mnie do siebie.
Słyszałam, że coś mówiła, słyszałam oddalające siej kroki.
- Uspokój się, Magdusiu... Uspokój się, dobrze? Na pewno przyjedzie następnym pociągiem!
Nie przyjechał następnym ani następnym, ani następnym. Nie przyjechał wcale. I cóż z tego, że byłam gotowa ofiarować mu swoją miłość niepomna na wszystko zło,| które wyrządził mamie? i nam? Cóż warta jest miłość, jeżeli ktoś może odrzucić ją od siebie jak niepotrzebny śmieć?
- Jest mi nieskończenie przykro... - powiedziała babcia na dzień przed moim wyjazdem - wyobrażałam sobie, że będzie zupełnie inaczej, Magdusiu...
- Mnie też jest przykro, babciu...
- Jak ja go nie umiałam wychować - powiedziała z żalem - i jak mi jest ciężko myśleć o tym teraz, kiedy jest już za późno na korektę! A myślę o tym ciągle, bo tyle zła tyle krzywd...
Byłam zmęczona tym pobytem u babci. Czułam się rozstrojona i pomimo najlepszych chęci nie mogłam odzyskać równowagi. Chciałam już wracać, zobaczyć mamę i powiedzieć, że zrozumiałam ją lepiej niż sądzi. Ale prze wszystkim chciałam zobaczyć Marcina, zwierzyć mu z porażki, którą odniosłam, i słyszeć, że on zawsze, zawsze przyjedzie  do  mnie  tym  pociągiem,  którym  powinien przyjechać.
- Jedno zło pociąga za sobą drugie! - ciągnęła babcia swoje wywody - i tak właśnie było z twoim ojcem...
- Nie, babciu! - zaoponowałam gwałtownie. - Niekoniecznie jedno zło musi pociągać za sobą drugie!
Spojrzała na mnie, zaskoczona moją reakcją na ten zwrot. Nie wiedziała przecież, że w ten sposób usiłowałam bronić Marcina i własnego stosunku do jego sprawy. Była to trochę daremna walka, bo chociaż w dalszym ciągu uważałam, że doświadczenia mamy nie mogą wpływać na mój stosunek do życia, ten tydzień wzbogacił mnie już o własne doznania. Sądziłam jednak, że pierwsze spotkanie z Marcinem, pierwsze jego spojrzenie i gest przywróci mi względny spokój.
Wróciłam rozbita, tydzień u babci okazał się koszmarny. Przyjechałam wcześniejszym pociągiem i zastałam mamę szykującą się do wyjścia.
- Akurat wybierałam się po ciebie! - zdziwiła się na mój widok.
Wiedziała, że spotkanie z ojcem nie doszło do skutku, wolałam napisać do niej o tym, niż opowiadać wszystko przy powitaniu.
- Mamo! Jaka jesteś opalona!
- Tak, było trochę słońca.
- A jak Ala? Została chętnie?
- Chętnie. Ma tam dziewczynki w swoim wieku, a pani, która się nimi zajmuje, jest bardzo miła. A ty? Jak spędziłaś czas?
- Dobrze. Masę jadłam.
- Nie nudziłaś się?
- Z babcią? Nigdy.
Przeszłyśmy do kuchni. Mama postawiła wodę na gazie. Był słoneczny dzień, za oknem widać było jasne niebo, błękitne i czyste. To tylko szyba była brudna i wyraźnie można było odczytać na niej napis, starannie wykaligrafowany palcem Marcina:
"MADA! KOCHAM CIĘ! MARCIN".
Spojrzałam na mamę. Przyglądała mi się uważnie.
- No tak... - powiedziała - myślę, że dla nas obydwóch ten tydzień to był przede wszystkim tydzień doświadczeń...
To było tak, jakbym szła pod górę po stromym oblodzonym zboczu i jakby kilka metrów przed szczytem obsunęła mi się noga. Nie miałam się czego przytrzymać, zaczęłam spadać w zawrotnym tempie, wszystko dokoła mnie zmieniło swój obraz, niczego nie mogłam poznać. Tylko spadałam, spadałam i pomału wypuszczałam z rąk wszystkie skarby, które udało mi się zebrać w drodze pod górę...
Bo następnego dnia, idąc do szkoły, nie spotkałam Marcina. Specjalnie szłam powoli, czekałam nawet przez chwilę przy skrzyżowaniu. Nazajutrz powtórzyło się to samo.
"Nie zadzwonię do niego!" - myślałam. - Niech się odezwie pierwszy!"
To była ta moja przekora, której nigdy nie umiałam się pozbyć, która drażniła Marcina, ale wiedziałam, że ją ceni.
- Twoje małe ambicyjki... - śmiał się zawsze i ulegał mi - niech ci będzie...
W dwa dni później spotkałam na naszej trasie Wojtka Ligotę. Podbiegł ,do mnie zdyszany.
- Myślałem, że znowu się spóźnię! Już wczoraj tu przygnałem, ale, widać, po tobie! Słuchaj Mada, Marcin jest chory! Ma grypę.
- Leży?
- Tak. Marnie się czuje. Strasznie zdechły i nie w formie!
- Trudno być w formie, jak się ma grypę!
- Tak, ale on szczególnie skapcaniały! Gryzie się!
- On się zawsze gryzie, Wojtek! Trzeba do tego przywyknąć!
- Tak myślisz? Przywyknąć? O, ja mam inne zdanie na ten temat!
Nie było czasu na dyskusje.
- Marcin poleży jeszcze ze dwa dni, więc nie denerwuj się!
- Dobra. Dziękuję! Cześć, Wojtek!
- Cześć!
Wojtek pobiegł w swoją stronę, a ja do szkoły miałam już tylko kilka kroków.
Moja szkoła. Lubiłam ją, ale jakżebym chciała myśleć niej w czasie przeszłym! Na korytarzu czyhała na mnie Ula
- Chryste Panie, o której ty przychodzisz! Zaraz dzwonek! Daj odwalić matmę, każdy ma inny wynik, więc czekałam na ciebie!
Dzięki interwencji Ola moje wyniki stały się autorytatywne. Ula grzebała mi w torbie.
- Dlaczego właściwie nie byłaś u Hanki? Zabawa na medal! - zapytała wyjmując zeszyt.
- Wyjeżdżałam do babci.
- Mówiłyśmy o tobie! Zrobiłaś się nieznośna! Muchy w nosie! - popatrzyła na mnie z obrzydzeniem. - Gdyby nie ta matma, stałabyś się niestrawna! To jedno cię ratuje.
- Przesada...
- Żadna przesada! Miłość toczy ci szarą substancję, niedługo zostanie z niej goły matematyczny ogryzek!
Roześmiałam się. Ula miała na pewno trochę racji, bo nie wystarczało mi czasu na wszystko. Z czegoś musiałam zrezygnować. Oczywiście, rezygnowałam z większości pozaszkolnych kontaktów z dziewczętami. Ula dokuczała mi, ale rozumiała to świetnie. Wszystkie rozumiały. Marcin był wśród nich popularny. Cieszyły mnie uważne, pełne aprobaty spojrzenia, którymi go obrzucały, ilekroć spotykały nas razem. Byłam dumna, że mam ciągle tego samego Marcina, podczas gdy one wiecznie tasowały swoich chłopców! Niezadowolone - zmieniały satelitów albo opuszczone - szukały innych. A my nie. Byliśmy razem imponująco długo i dziewczęta doceniały ten fakt. Także i powaga Marcina liczona mu była na plus.
- On przynajmniej nie jest smarkaczowaty przyznawały - nawet śmiać się potrafi z umiarem, nie tak jak te rżące konie z naszej klasy!
A ja marzyłam o tym, żeby usłyszeć kiedyś rżący śmiech Marcina. Wiedziałam, że jego powaga jest w większej mierze smutkiem niż statecznością.
Następnego dnia nie było jeszcze Marcina na naszej wspólnej drodze, a w czwartek szłam na drugą lekcję, więc bez szansy, że go spotkam. Wyszłam z domu trochę wcześniej i zadzwoniłam do niego z automatu. Moja ambicyjka nie wytrzymała dłużej. Telefon przyjęła gosposia.
- Nie ma! Poszedł dziś do szkoły! Kończyłam zajęcia wcześniej niż on i rozprawiwszy się z ambicyjka w sposób ostateczny, postanowiłam zrobić Marcinowi niespodziankę: w odpowiednim czasie przespacerować się pod jego szkołą. Odniosłam do domu torbę z książkami i zaraz wybiegłam z powrotem, żeby zdążyć na drugą. Kiedy dochodziłam do bramy boiska, zauważyłam Wojtka przebiegającego jezdnię. "Ten to się zawsze spieszy! - pomyślałam - zawsze mu pilno!" Zaczęłam się rozglądać i już po chwili dojrzałam Marcina przechodzącego przez boisko. Podeszłam bliżej, żeby zawołać go, kiedy dojdzie do bramy. Ale w tej samej chwili, w której ja zawołałam: "Marcin!" - to samo zawołała inna dziewczyna.
Stała bliżej niż ja. Marcin zatrzymał się, nie widziałam jego twarzy, widziałam tylko pogodny uśmiech tamtej. Mówiła coś bardzo szybko, śmiała się odrzucając głowę do tyłu. Była śliczna. Wyglądała na starszą ode mnie, na swobodniejszą, dziewczyna z seksem, filmowy kociak. Chwyciła Marcina za rękaw płaszcza i szarpnęła go z całej siły. Kiedy ja tak zrobiłam kiedyś, Marcin przytrzymał mi rękę i powiedział niechętnie:
- Oj, nie lubię takiego tarmoszenia, Mada!
Nie lubił tarmoszenia? A tamta co robiła? Złapała teraz klapy jego płaszcza i trzęsła Marcinem jak opętana! Rozejrzał się, jakby czuł na sobie mój wzrok albo jakby się go obawiał. Nie zauważył mnie, bo cofnęłam się szybko i przeszłam na drugą stronę ulicy. Kiedy znowu spojrzałam w ich stronę, szli obok siebie. Dziewczyna mówiła bez przerwy, Marcin słuchał pochylając głowę w jej stronę. To było wstrętne, ale poszłam za nimi, poszłam aż do małej cukierni, której drzwi bezlitośnie oddzieliły mnie od Marcina.
- Mamo? - zapytałam przy obiedzie z zupełnym spokojem. - Pamiętasz, nie chciałam kiedyś wysłuchać tego, co mogłaś mi powiedzieć na temat Marcina...
- Pamiętam!
- Powiedz mi to teraz, dobrze? 
- Miałam  ten zamiar.  Przyznam ci  się  szczerze, że szukałam tylko okazji.- No więc jest okazja! - dziobnęłam energicznie ziarenko zielonego groszku.
Kiedy po powrocie od babci Emilii spostrzegłam napis na oknie, mama pominęła tę sprawę grobowym milczeniem. Po prostu kazała mi umyć szybę. I od tej chwili pozostawała chłodna i zasadnicza.
- Marcin... mówiła mi jego matka... obracał się w okropnym jakimś środowisku! Pił, wieczorami wracał do domu późno, nie uczył się...
- I to wszystko? - zdziwiłam się.
- To sporo, ale nie wszystko! Były tam jakieś dziewczęta, zwłaszcza jedna... - mama odsunęła talerz z nie dojedzonym drugim daniem.
- To nie powód, żebyś nie jadła mamo! Spojrzała na mnie gwałtownie.
- Czemu jesteś taka... ? - zapytała niespokojnie.
- Jestem zupełnie normalna, mamo! Chcę, żebyś zjadła obiad! Czy w tym jest coś dziwnego? Co on takiego wyprawiał z tymi dziewczynami? Mordował je i zakopywał w piwnicy?
- Mada!
- Więc co mówiła jeszcze jego matka, powiedz mi mamo!
- Powiedziała, że przez Marcina możesz tylko płakać, bo jest przyzwyczajony do innych dziewcząt niż ty! I że albo się zmienisz pod jego wpływem, albo on machnie na ciebie ręką i znajdzie sobie łatwiejszą!
- To wszystko?
- Tak. I co ty na to, Mada?
- Możesz być spokojna, mamuś! Nie zmieniłam się pod wpływem Marcina, bo zdaje się, że na tym najbardziej ci zależy!
- Dlaczego mówisz o tym tak cierpko?  
- Bo jest mi cierpko, mamo! Czy ci to wystarczy? Jeżeli powiesz mi teraz: "A nie mówiłam?", pęknę jak zimna szklanka, do której ktoś nalał wrzątku!
Mama zestawiła talerze.
- Więc... zaczynamy życie od nowa?
- Można to tak nazwać.
- Od czego je zaczniemy?
- Od małej formalności, którą muszę załatwić na poczcie...
- Proszę cię bardzo. Załatw, co tam chcesz, i wracając kup puszkę marago.
- Stypa? - zapytałam twardo.
- Nie, znużenie... - odparła spokojnie.
Poszłam do swojego pokoju, który w czasie nieobecności Ali był moim królestwem. Ciągle nie mogłam płakać, byłam zbyt dotknięta, zbyt ogłuszona. Zapakowałam łańcuch w to samo pudełeczko, w którym go dostałam i zawinęłam starannie. Nie dołączyłam żadnego listu. Nie było nic, co mogłabym napisać Marcinowi. Po mojej głowie kołatało się tylko nikłe echo słów babci Emilii:... "ona się pomyliła... moja wnuczka się pomyliła..."
"Tak, pomyliłam się dwa razy, babciu Emilio!" - pomyślałam zawiązując paczkę sznurkiem. I nagle - zawahałam się. Przecież Marcin mógł spotkać jakąś starą znajomą! Mógł z nią iść na kawę! I co z tego? A ja zaraz robię taką tragedię, takie dramatyczne gesty! Wojtek powiedział przecież wyraźnie, że Marcin się gryzie, że jest mu ciężko - a ja chcę się teraz odwrócić od niego, o spotkaną przypadkiem dziewczynę? Tak! Ale jak ona go szarpnęła! Jakby był jej własnością, którą ma prawo tarmosić jak tobół z pościelą! Nie, nie! Dość tego ciągłego rozgrzeszania, niech Marcin nie mydli mi oczu! Przyzwyczajony do innych dziewcząt znajdzie sobie łatwiejszą... tak to zdaje się zostało powiedziane? Dziewczęta w życiu Marcina i pośród nich ja - składnik okrągłej sumki! Nieco inna, bo trudna, trudna - więc niewystarczająca! Dziękuję, monsieur Martin, dojechaliśmy już do ostatniego przystanku, teraz ja wysiadam, a pan? Obojętne! W końcu to obojętne, co pan ze sobą zrobi! Są jeszcze na świecie dziewczęta, które staną jak wryte przed nie istniejącą zapałką, trzeba tylko znaleźć zakręt i zawołać magiczne zdanko! A ja? Ja poczekam jeszcze na swoją miłość. Może
przyjedzie następnym pociągiem? Albo jeszcze późniejszym? A może nie przyjedzie wcale? Nie szkodzi, mam już wprawę w oczekiwaniu na pociągi, które nie przywożą nikogo. Udali nam się mężczyźni! I mamie, i mnie. Boże, daj więcej szczęścia Alce, niech chociaż ona znajdzie w życiu jakiś ekwiwalent za swoje harcerskie sprawności! Jeszcze jeden supeł na sznurku, jeszcze jeden supeł - i oto jest już gotowa przesyłka dla pana, monsieur Martin!
Usiadłam przy biurku, żeby zaadresować paczkę. Znowu ogarnęła mnie niepewność i żal. Bo przecież naprawdę nie wiedziałam, kim była ta dziewczyna! A to, co mówiła mama? Mogłam się spodziewać, że takie, a nie inne rzeczy ma mi do powiedzenia. Ale czy mama wie wszystko? Czy to jest cała prawda o Marcinie? A jak jest teraz? Czy ta dziewczyna...
Ktoś zadzwonił i usłyszałam głos Ola w przedpokoju. Po chwili zajrzał do mnie przez uchylone drzwi,
- Schodzę po marago dla twojej mamy! Wyciągaj matmę!
- Dobra!
Nieba zsyłały mi Ola. Kiedy po chwili zjawił się z dwoma filiżankami kawy, powiedziałam twardo:
- Nici z matmy, przegadamy to popołudnie, Olu!
- A co się stało?
- Nie wiem... sama nie wiem, czy w ogóle coś się stało. Przygotuj się jednak na to, że dziś będę twarda i nieustępliwa! Będziesz mi musiał odpowiedzieć na każde pytanie, które ci zadam!
- Jeżeli potrafię...
- Potrafisz! Posłuchaj...
Opowiedziałam Olowi o swoich spotkaniach. O tym w pociągu, z obcym mężczyzną. I o tym dzisiejszym. Wysłuchał z wyraźnym niepokojem. Nie musiałam pytać. Zaczął mówić sam wszystko to, co wiedział, a wiedział niemało.
Siedziałam na tapczanie na wprost Ola i byłam jak tarcza, w którą wbijał ostre strzały. Wszystkie trafiały w środek, wszystkie co do jednej!
- Reasumując... - powiedziałam w końcu nieswoim głosem - rąbnął skuter dla swojej cizi i właściwie wymigał się z tego psim swędem! Dostał kuratora i dla świętego spokoju będzie trzymał twarz jeszcze przez rok. A potem...
- Mada - powstrzymał mnie Olo - może być zupełnie inaczej... Może to go zmieni?
- Inaczej? Więc dlaczego spotyka się z tą... z tą idiotką?
- Może to wcale nie była ona?
- Jestem pewna, że ona!
- Nie możesz mieć pewności!
- Olu... dlaczego nie powiedziałeś mi tego wszystkiego wcześniej?
- Bo myślałem, że on się zmieni, naprawdę tak myślałem! Wyglądało na to, musisz przyznać? - Olo zastanowił się nad czymś przez chwilę. - Słuchaj, Hieronim ma fotografię tej dziewczyny. Tamten eks kolega Marcina, do którego dotarliśmy, miał przypadkowo jej zdjęcie. Hieronim wziął je. Poznałabyś?
- Na pewno! Gdzie mieszka Hieronim?
- Niedaleko, pięć minut stąd!
- Olu, błagam cię!
- Dobra, pójdę!
Nie wracał całe wieki. Leżałam na tapczanie i nie miałam siły żyć. I ochoty na życie nie miałam także. Przynosiło mi zawód po zawodzie, nic więcej. Nie ruszyłam się, kiedy Olo zadzwonił do drzwi. Otworzyła mu mama i przez chwilę trzymała go w korytarzu tłumacząc, dlaczego nie kupiła nasion, o które prosiła ją pani Ewa. Wreszcie Oló wszedł. Zapalił małą lampkę przy moim tapczanie i podsunął mi zdjęcie przed oczy.
Odwróciłam głowę.
- Więc ona ma na imię Mariola? - zapytałam.
- Mariola...
- Jest śliczna, prawda?
Olo usiadł obok mnie. Zrozumiał.
- Mada... Hieronim powiedział mi, że Marcin już nie jest starostą!
- Jednak zrezygnował! Chociaż prosiłam! Chociaż wiedział, jak mi na tym zależy! Może to było głupie, może dziecinne, śmieszne, ale wiedział i pomimo wszystko...
- Musiał zrezygnować, Mada! Okazuje się, że Hieronim wygarnął wszystko na godzinie wychowawczej już pod koniec stycznia!
- Dwa miesiące temu? I przez te dwa miesiące Marcin nie znalazł chwili czasu na to, żeby mi powiedzieć po prostu: musiałem zrezygnować? Owszem, kiedyś bąknął coś na ten temat, że chyba zrezygnuje, że chyba nie da rady! A wtedy było już po wszystkim! To wszystko, co robił, jest zwyczajnym, ordynarnym świństwem! Zwyczajnym, ordynarnym świństwem! Olu! Pomyśl tylko... Jest na świecie dwóch mężczyzn, którzy naprawdę coś dla mnie znaczą - ojciec i Marcin! Obydwaj robią wszystko, żebym w końcu musiała ich znienawidzić!
Olo nie odzywał się. Pozwolił mi mówić. Więc mówiłam. Najgorsze, najbardziej cierpkie słowa, jakie przychodziły mi na myśl.
- Może zrobić ci jeszcze kawy? - zapytał, kiedy umilkłam.
- Nie, Olu! Muszę wyjść.
- Dokąd?
- Na pocztę.
- To idź! Nie pójdę z tobą, Mada! Zostanę i zrobię sam te zadania z matmy. Przepiszesz tylko i cześć!
Kiedy szykowałam się do wyjścia, siedział już nad moim brulionem.
"To jest przyjaźń..." - pomyślałam i w tej chwili coś przełamało się we mnie. Już w czapce i w płaszczu usiadłam na brzegu tapczana, zaczęłam płakać, sama zakłopotana własnymi łzami, których nawet nie potrafiłam zachować na chwilę samotności. Mój niepohamowany szloch wypełnił ciszę, na próżno starałam się bezgłośnie wytrzeć nos. Kątem oka spojrzałam na Ola. Przerwał pisanie i tylko w rogu zeszytu zarysowywał długopisem kartkę po kartce. Ale nie odwrócił się ani razu. Tak. To była przyjaźń.

***Hieronim zawiesił głos i cała klasa zamarła w oczekiwaniu.  Wiedziałem, co powie.  Wojtek zorientował się i także. Trącił mnie łokciem i syknął:
- No... Trzymaj się teraz, bracie...
- ... i twierdzę - kontynuował Hieronim rozpoczęte przed chwilą zdanie - twierdzy że w związku z tym nie masz prawa zabierać głosu w dyskusji na temat chuligaństwa!
Foczyński zatrzymał się w swojej wędrówce po linii okno - drzwi. Stanął tyłem do klasy i poprawił wiszący krzywo diagram naszych ocen.
- Więcej nawet! - mówił dalej Hieronim patrząc mi w oczy. - Uważam, że postąpiłeś nieuczciwie, że nadużyłeś zaufania klasy, która powierzyła ci godność reprezentowania jej jako komórki społecznej!
- Godność reprezentowania! - roześmiał się Mirosław za moimi plecami. - Mowa trawa!
- Godność reprezentowania! - powtórzył Hieronim.
- Gdzie on nas reprezentuje? W czasie dyżurów pod toaletą?
- Zdaje mi się, że teraz ja mam głos! Będziesz się mógł wypowiedzieć za chwilę, jeżeli w dalszym ciągu masz zamiar spłycać to zagadnienie! Jesteśmy komórką społeczną, chyba nie zaprzeczysz? Jako jedenasta klasa kierujemy akcją walki z chuligaństwem na terenie naszego liceum i w ten sposób włączamy się do akcji ogólnopaństwowej! Zdaje mi się, że z tego, co powiedziałem przedtem, wynika jasno, że nasza decyzja wybrania Marcina starostą była nie przemyślana i pochopna! Żadna akcja nie może przynieść oczekiwanego rezultatu, jeżeli kierować nią będą jednostki najmniej do tego powołane! Ponieważ kolega Marcin, pomimo całej swojej przeszłości, którą w krótkim zarysie przedstawiłem, przyjął powierzone mu przez klasę stanowisko, uważam, że postąpił wobec nas nielojalnie
i zachowanie jego mogę nazwać jedynie tchórzostwem!
- To jest gra do jednej bramki! - ryknął Wojtek Ligota
- Panie profesorze! Czemu pan mu nie przerwie!?
- Ja ciebie tchórzem nie nazywam, Ligota! Przeciwnie, uważam, że jesteś najodważniejszy z nas wszystkich! Nikt by się nie zdecydował na chowanie za swoimi plecami zwykłego chuligana!
Wojtek opadł na krzesło. Spojrzał na mnie wściekłym wzrokiem.
- Mów coś! Mów coś, do cholery! Pozwolisz, żeby ci pluł w gębę?
- Skończyłeś? - zapytałem Hieronima przez zaciśnięte zęby.
- Tak.
Wstałem i przez chwilę nie mogłem powiedzieć słowa. Wreszcie z trudem rozwarłem szczęki.
- Powiadasz, Hieronim, że Ligota jest najodważniejszy z nas wszystkich? Nie wiem, ja raczej tobie oddałbym palmę pierwszeństwa. Trzeba mieć cholernie dużo odwagi, żeby precyzować zarzuty nie przemyślane dokładnie, a co gorsza, nieścisłe. Jedynym faktem, którego nie przeinaczyłeś, jest fakt, że zostałem ukarany wyrokiem: rok z zawieszeniem na dwa. Jednakże twoja interpretacja mojego wykroczenia była zupełnie dowolna. Ja tłumaczyłem się raz. Przed sądem. Nie mam zamiaru tłumaczyć się przed tobą i prostować tego, co byłeś uprzejmy skrzywić! Jeżeli cokolwiek wyjaśnię w tej chwili, zrobię to jedynie ze względu na pana profesora i klasę. Nie ukradłem żadnego skutera, wbrew temu, co twierdzi Hieronim!
- Miałeś zamiar, tylko ci się nie udało, jeżeli chodzi o ścisłość!
- Daj mu mówić, Hieronim! - zawołał ktoś spod ściany.
- Możecie mi wierzyć lub nie! Sąd mi uwierzył i to jest dla mnie najistotniejsze! Zostałem ukarany za swój nieodpowiedzialny wyczyn i tę karę sąd polecił mi traktować jako ostrzeżenie!
- Nie można karać bez końca! - wtrącił się nagle Wojtek. - Z prawnego punktu widzenia odbycie kary przekreśla prawną odpowiedzialność za wykroczenie!
- Możliwe. Ale nie przekreśla moralnej odpowiedzialności! - zgasiłem go. - Moralnie będę się tak długo czuł odpowiedzialny, jak długo sam sobie nie udowodnię, że nie jestem zdolny do popełniania dalej tego rodzaju wykroczeń!
- Masz rację! - odezwał się Foczyński.
- Panie profesorze - zwróciłem się teraz do niego- chciałbym przekonać pana, że podjąłem się proponowanych mi przez klasę zobowiązań tylko i wyłącznie celem przekonania samego siebie, że potrafię być całkowicie odpowie...
- Doświadczenia naszym kosztem! - przerwał mi Hieronim. - Już ten fakt dowodzi, że nie jesteś odpowiedzialny! W gruncie rzeczy jestem pewien, że cała klasa jest w tej chwili przeciwko tobie!
- Nie! - zawołała Marysia Czerwińska zrywając się z krzesła.
Potem usiadła i jej blada zwykle twarz różowiała i różowiała coraz bardziej. Nikt jej nie poparł. Wszyscy zaczęli rozmawiać między sobą, cicho, stłumionymi głosami wyrażali jakieś swoje opinie, których nie mogłem dosłyszeć. Hieronim uśmiechał się ironicznie. Wstał i trzasnął ręką w stolik.
- Cicho bądźcie! Chcę mówić dalej! - Przeczekał chwilę. - Gdybyś w momencie, kiedy wybór padł na i ciebie, wstał i powiedział: "Moi drodzy, rzecz wygląda tak i tak! Zrobiłem to i to! Czy w dalszym ciągu proponujecie] mi starostwo?", wtedy byłbyś w porządku. I to byłaby: uczciwa gra, Marcin!
Wojtek oparł się o poręcz krzesła i odrzucił głowę do tyłu.
- Wtedy ty pierwszy, Hieronim, wrzasnąłbyś, że nie!
- Wątpię. Myślę, że wtedy dałbym mu ten czas na rehabilitację. Natomiast teraz mówię: nie!
- Twoje "nie" w tej chwili jest bez znaczenia, Hieronim! W tej chwili to ja mówię: dziękuję... - odparłem.
- Nie uważam sprawy za rozstrzygniętą! - powiedział Foczyński. - Jeżeli o mnie chodzi, jestem gotów słuchać tej dyskusji dalej...
- Jest płaska, panie profesorze! - zawołał Mirosław. - Płaska i bezduszna! To w ogóle nie jest dyskusja! To jest wymiana zdań między Hieronimem i Marcinem! A klasa milczy! Klasa się uchyla! Jedna Czerwińska wrzasnęła "nie!" i omal nie spaliła się ze wstydu, bo nikt jej nie i poparł! Brawo, Maryśka! Jeżeli znowu mamy wybierać szeryfa, proponuję Marcina!
- Siadaj! - szarpnął mnie Wojtek.
- Ta cholera ma rację... - mruknąłem do niego- powinienem był powiedzieć...
- Ma rację, kawał chama! Powinieneś... pochrzaniliśmy to, ojciec mnie uprzedzał, że chrzanimy... nie posłuchałem!
Było już dawno po dzwonku, ale godzina wychowawcza była ostatnią tego dnia. W klasie wrzało, nikomu nie spieszyło się do domu. Foczyński z trudem panował nad sytuacją.
- Głosujemy! - zadecydował wreszcie. - Kto jest za wyborem nowego starosty?
Znowu podniosłem się z miejsca.
- Panie profesorze! To jest niepotrzebne. Bardzo proszę, żeby wysunęli inne nazwisko! Ja w żadnym wypadku...
- Boisz się tego głosowania? - zawołał Hieronim.- Koleżanki i koledzy! Profesor Foczyński prosi o podnoszenie rąk! Kto jest za wyborem nowego starosty?
Trzy czwarte rąk podniosło się do góry. Hieronim uśmiechnął się w moją stronę i bezradnie rozłożył ręce.
- Bardzo mi przykro, Marcin!
- Zamknij się! To już jest chamstwo! - zawołała Czerwińska.
Chciałem wyjść, ale Wojtek powstrzymał mnie jednym zdaniem:
- Wyjść? Teraz wyjść, żeby pomyśleli o tobie: szczur?
To nie to słowo rzuciło mnie z powrotem na krzesło, tylko reszta powiedzenia, która przypomniała mi się natychmiast! Jak szczur z tonącego okrętu... Mój okręt tonął. Widziałem to w niepewnym wzroku Foczyńskiego, poznałem po czerwonych uszach Wojtka, po bliskiej płac Marysi Czerwińskiej i nieporadnych okrzykach Mirosława. Dotrwałem do końca. Z szatni wyszliśmy ostatni.
- Idziesz do domu? - spytał Wojtek. - Pójdę z tobą kawałek...
Na boisku czekali na nas Mirosław, Rudek Wiktorczyk, Strzemiński, Marysia i jeszcze dwie dziewczyny.
- Kondukt żałobny... - mruknąłem na ich widok,
- Ach, już byś się nie wygłupiał! - cisnął się Wojtek,
- Słuchaj, Marcin... - zaczęła Marysia, kiedy zbliżyliśmy się do nich - chcieliśmy ci powiedzieć, że żadne z nas nie podziela tej opinii!
- To źle, bo on miał rację! Powinienem sprawę stawiać jasno od początku. Dziękuję wam w każdym razie...
- Może miał rację - żachnął się Mirosław - ale rzecz załatwił po świńsku! Mógł przyjść najpierw do ciebie i powiedzieć, co go gniecie! Wygrywanie racji świńskimi metodami to nie jest sposób!
Szliśmy pomału w kierunku mojego domu.
- Marcin, powiedz jak z tym było naprawdę? - poprosił Strzemiński. - Wiesz, ja nie chcę, żebyś się nam tłumaczył, ot, po prostu tak pytam! Prawdę mówiąc przez ciekawość!
Opowiedziałem dość dokładnie.
- No, tak... - mruknął Mirosław - to na pewno nie było bez znaczenia, ale ostatecznie kopnęło tobą, nie?
- Kopnęło! - przyznałem.
- Właśnie! A facet raz kopnięty, wystrzega się kopyta! Ostatecznie teraz wiadomo, że...
- Teraz wiadomo, że to się będzie za mną wlokło, Żebym nawet na łbie stanął! - przerwałem mu. - Ta historia to najlepszy dowód! Będzie się o mnie wiecznie
mówić: "Tak, to porządny facet, ale wiecie, coś tam z nim było... zaraz, zaraz, tylko co?" i tak po nitce do kłębka. Co tu dużo gadać, jaką macie pewność, że znowu z czymś nie wystrzelę? A może coś takiego we mnie tkwi?
Staliśmy przed moim domem. Przyglądali mi się uważnie, jakby chcieli zobaczyć choć ułamek tego, co we mnie tkwi. Był silny mróz, zaczynał padać drobny, gęsty śnieg.
- Może zajdziecie do mnie? - spytałem, bo stali i żadne z nich najwyraźniej nie zamierzało iść do domu. Zgodzili się natychmiast.
- Twoje oceny na półrocze, twoja praca społeczna to już jest pewna suma, jakieś dowody... - mówiła Ewa, kiedy szliśmy po schodach - jeżeli się nie odrzuca sprawy ze skuterem, nie można odrzucić tego...
- To są dowody dla mnie, ale nie dla... komórki społecznej, którą jest klasa! - sparodiowałem Hieronima.
- Społeczeństwo ma w kim wybierać i nie potrzebuje stawiać na jednostki z zamazaną kartoteką!
- Fakt... - przytaknął Strzemiński - może niepotrzebnie pchałeś się na to szeryfostwo, do wszystkiego trzeba dojść pomału! Tak, niepotrzebnie się na to zgodziłeś.
- Ja go wrobiłem... - powiedział Wojtek ponuro.
- Nie mam dwóch lat! Sam się wrobiłem! Otworzyłem drzwi. Marysia ze znajomością rzeczy spojrzała na posadzkę.
- Chłopcy, macie, tu są jakieś sukna! My zdejmiemy buty, co dziewczynki?
Matka zajrzała do pokoju.
- Och, masz gości! - ucieszyła się.	
Gdyby wiedziała, dlaczego mam gości... Przeszliśmy do mojego pokoju.
- Kiedy tak myślę o tej Marioli... - zaczęta z punktu Marysia siadając na tapczanie - dochodzę do wniosku, że w końcu to od nas dużo zależy! Od nas, od dziewczyn, jak myślicie?
Strzemiński pokiwał głową z zastanowieniem.
- Tak... - przyznał - my najczęściej stajemy się tacy, jakimi chcą nas widzieć nasze kolejne babki! Babki się zmieniają, a człowiek w końcu sam nie wie, jaki jest...
Zośka siedziała na moim biurku, na którym stało duże zdjęcie z Osady. Sięgnęła po nie i przez chwilę oglądała uważnie.
- To jest ta dziewczyna, z którą chodzisz, prawda?- spytała podając zdjęcie Marysi. - Interesująca!
- Och, to jest równa babka... - przyznał Wojtek.
- Jej siostra chodzi do jednej klasy z moją. Tę Alę poznałam kiedyś, a Madę to tak tylko... z widzenia!- powiedziała Marysia. - A ty, Marcin, już wiesz, że Alka miała wczoraj wypadek?
- Nic nie wiem. Nie spotkałem dziś Mady...
- Pewno dlatego! Ala jest w szpitalu. Wyciągnęła jakąś dziewczynkę spod tramwaju, w ostatniej chwili, wiecie? Słyszysz, Marcin, co mówię? Jezu, do niego nic nie dociera... Marcin, przecież nie możesz zrobić takiej klapy! Do matury kilka miesięcy, potem zmienisz środowisko...
- Już raz zmieniłem środowisko! I co z tego? Czy mam całe życie spędzić na zmienianiu środowiska?
- A co jej się stało, że jest w szpitalu? - spytała Ewa odstawiając zdjęcie Mady na biurko.
- Podobno jest strasznie połamana i coś z twarzą... przecięty policzek czy coś... może ty tam zajdziesz, Marcin? Może im trzeba pomóc?
- Ja tam nie bywam! - przyznałem. - Ich matka nie życzy sobie - wycedziłem zjadliwie - uważa, że nie jestem odpowiednim towarzystwem. Przyjemnie, prawda? Czy teraz też poradzisz mi, Marysiu, żebym zmienił środowisko?
- Och, Marcin... tobie musi być cholernie ciężko! - uprzytomniła sobie znowu. - Ale, że Mada... - zastanowiła się - że ona jakoś nie wpłynie na matkę! Ja wiem... nie poprosi, nie przekona?
- Wydaje mi się, że jej matka wie o mnie więcej niż Mada!
- Jak to? - zdziwiła się Zośka.
- Mada o mnie nic nie wie...
- Dlaczego?
Nie odpowiedziałem od razu.
- Przypomnij sobie Hieronima, dzisiejsze głosowanie...
- No?
- Trzy czwarte było przeciwko mnie! Trzy czwarte! Nie powiesz chyba, że to jest mało?
- Więc ty się boisz...?
- Tak.
Marysia pomału przeniosła wzrok na Strzemińskiego.
Być może zastanawiała się w tej chwili, czy jest coś, czego boi się Strzemiński.
- Ja ciebie rozumiem - powiedział nie dostrzegając jej wzroku - świetnie ciebie rozumiem!
- Edek! - zawołała z wyrzutem.
- A ja rozumiem, że chciałeś się jakoś wykazać w budzie... - odezwał się milczący zwykle Rudek Wiktorczyk - w budzie, tak! Ale dziewczynie? Jakbym miał dziewczynę, to bym jej powiedział! Takie stanowisko je cholernie nieuczciwe!
Widziałem, że patrzy na mnie nieufnie. Gdyby mój głosować jeszcze raz, podniósłby teraz rękę jak tamci...
- Ojej... -jęknął Wojtek Ligota łapiąc się za głowę - dalibyście spokój tej dziewczynie! Niech on sobie ją ma, niech to rozgrywa po swojemu...
- A jak ona się dowie od kogoś innego, to co?
- Przyjdzie do mnie i zapyta, czy to prawda! Wtedy powiem, że prawda... a kiedy skończy mi się zawieszenie sam opowiem jej o wszystkim!
Wiktorczyk zmarszczył nos.
- Ciebie naprawdę ten Hieronim niczego nie nauczył. Chowaj głowę w piach, chowaj! Jak ją wyjmiesz, zobaczysz pustynię dookoła siebie! To wszystko nie są metody, stary!
- To co? Uważasz, że mam sobie na czole napisać?!
- Nie na czole, nie na czole, ale grać w otwarte karty! Iść i powiedzieć dziewczynie...
- A co on jej powie teraz? Co? Słuchaj, kochanie pewien Hieronim podstawił mi stołek, ponieważ kiedyś byłem głupi. Ale nie martw się, zmądrzeję! Tak ma to jej powiedzieć? Czy jak? - zirytował się Strzemiński.
- Edek! - zawołała Marysia.
- Co Edek? Co Edek? On jej się musi czymś wylegitymować, nie? Ona musi mieć podstawy, żeby mu wierzyć!
- Rany... idźcie już do domu! - wyjęczał znowu Wojtek. - Wszystko się robi coraz bardziej zagmatwane...
To była prawda. Właściwie musiałem zaczynać od początku, to, co zrobiłem w klasie przez pół roku, przestało mi się liczyć na plus. Po aferze z Hieronimem czułem się zdecydowanie wyobcowany, ustawiony na marginesie - zarówno przez wrogość Hieronima i większości kolegów, jak przez wyraźną serdeczność Foczyńskiego i tej niewielkiej grupy, która bardzo oficjalnie solidaryzowała się ze mną. Nikt nie traktował mnie zwyczajnie! Jeszcze nigdy Mada nie stała mi się tak potrzebna, jak w tym właśnie okresie. Ale chociaż widywaliśmy się prawie co dzień, były to spotkania tak przelotne, że zostawiały mi po sobie jedynie uczucie niedosytu. Mada zmęczona, zagoniona, mizerna i niedożywiona - sama szukała we mnie oparcia.
- Marcin... - powiedziała mi kiedyś -ja oczywiście jestem zwolenniczką usamodzielnienia kobiet, równouprawnienia, ale jak to dobrze, kiedy ma się koło siebie kawałek marynarki...
Siedzieliśmy w kinie, Mada oparła głowę o moje ramię. Lubiłem jej wytrwałość, odporność na zmęczenie, zaradność. Ale dopiero Mada szukająca we mnie oparcia poruszała cały ocean tkliwości, który w sobie miałem. Nie, to nie rozmazanie! Przeciwnie, radość, że jest się silniejszym, że można pomóc, wyręczyć, oszczędzić zmartwień i właśnie - podsunąć pod zmęczoną głowę ten kawałek
marynarki. W tej sytuacji niełatwo było mi zwierzyć Madzie z kłopotów, których przysporzył mi w szkole Hieronim. Cała ta historia była zresztą zbyt trudna do opowiedzenia, jeżeli chciało się pominąć resztę!
Zaistniał jednak fakt, który zmusił mnie do podjęcia rozmowy na ten temat i do gotowości odpowiedzenia każde pytanie, które Mada zechciała w związku z postawić. Bo Wojtek Ligota dowiedział się od Hieronima o roli, którą w zdemaskowaniu mojej sprawy odegrał Olo. Bo od dociekliwości Ola wszystko się zaczęło. Świadomość, że w każdej chwili Mada może mieć pod ręką źródło wszelkich informacji na mój temat i to informacji dowolnie przeinaczonych - odbierała mi resztkę spokoju.
Długo wybierałem odpowiedni moment. Ala wróciła już do domu, Mada odzyskiwała powoli równowagę. Teraz ja z kolei miałem ją zakłócić. Nie widziałem jednak innego wyjścia. Któregoś dnia Mada zaskoczyła minie zaproszeniem na niedzielę. Była w świetnym humorze, szczęśliwa, że wreszcie będę mógł u niej bywać, że skończą się te wszystkie krętactwa wobec matki, które tak jej obrzydły. Wybrałem tę chwilę.
- Zbyt wiele wziąłem na swój kark w budzie... będę musiał zrezygnować z tego szeryfostwa... - powiedziałem. Zaoponowała gwałtownie.
- Taka jestem dumna, że piastujesz ten urząd! - zażartowała w końcu. - Czuję się jak jakaś ministrowa albo żona premiera! - powiedziała lekko.
Od miesiąca nie była już żoną premiera. Dopiero wtedy uświadomiłem sobie, że moje pierwsze sukcesy życiowe nie tylko cieszyły Madę, ale także imponowały jej.
Szła obok mnie z noskiem zaczerwienionym od mrozu, i krótką grzywką nad czołem, rozdmuchaną przez wiatr. Wymachiwała torbą z książkami i nuciła cichutko:
- Non sei mai stata cosi bella...
Ministrowa albo żona premiera. Zabrakło mi odwagi. Poszedłem do niej następnego dnia. Nie uprzedziła mnie, że spotkam tam Ola. Właściwie do dziś jestem przekonany, że wszystkie jego zalety - solidność, dyskrecja i cała masa innych - zaprowadzą go w końcu do piekła. Niewykluczone, że wkroczymy tam trzymając się pod rękę. Więcej nawet, być może Olo sam zdecyduje się na ogień piekielny wbrew wyrokowi Sądu Ostatecznego i to tylko dlatego, żebym ja miał życzliwą duszę przy sobie. To byłoby wzniosłe, ale niemądre. I bardzo podobne do Ola. Kiedy zobaczyłem go po raz pierwszy, poczułem się z punktu jak zawodnik na ringu. Opanowanie nigdy nie było moją mocną stroną. Pierwszy zadałem cios, strasznie mi się chciało zniszczyć Ola, stłamsić, zobaczyć leżącego na deskach. Znokautował mnie błyskawicznie swoim taktem. Wyraźnie dał mi do zrozumienia, że nie ma zamiaru puszczać pary z ust. To, że nasze spotkanie nie skończyło się żadnym bardziej drastycznym wyskokiem z mojej strony - było wyłączną zasługą Ola, bo ja gotowałem się jak rosół w garnku! Po prostu Olo przykręcił pode mną gaz. "Szczęście nie jest kolorem atramentu" - napisał ktoś. Może Maurois. Może Zweig. Nie pamiętam. Szczęście nie jest kolorem atramentu i trudno mi opisać pewien wieczór spędzony u Mady na dzień przed jej wyjazdem do babci. Mada była wtedy sama, bo matka i Ala wyjechały wcześniej do Wisły. Nie zaprosiła mnie do siebie i wiedziałem, że nie zaprosi.
- Naprawdę nie mogę zjeść z tobą kolacji? - zapytałem, kiedy robiła zakupy w Samie.
Zaczęła gwałtownie układać w koszyku nieliczne sprawunki. "Głuptasie... - myślałem - przecież chcesz!" Wreszcie uniosła głowę i spojrzała na mnie z zakłopotaniem, niepewnością i tęsknotą. Tęsknota była też w tym wzroku, była na pewno. Można tęsknić za kimś będąc] o dwa kroki. Sam najbardziej tęskniłem za Madą w chwilach, kiedy była przy mnie. Był to na pewno inny rodzaj l tęsknoty niż ta dręcząca przy większych odległościach, ale nie sposób nazwać inaczej tego dziwnego uczucia, tej szczególnej pustki, którą trzyma się wtedy w ramionach.
Był to  wieczór bardzo prosty,  bardzo  zwyczajny. Prawdziwych niedziel człowiek ma tylko kilka w życiu! Już dawno zauważyłem, że moje wypadają w piątki. Wyszedłem od Mady dość późno i wiedziałem, że matka na pewno czeka na mnie.
Po kilku rozmowach z Foczyńskim, które odbyły się w ciągu minionego półrocza, po spotkaniu z kapitanem Ligotą i przeprowadzeniu własnych, czujnych obserwacji, mama uwierzyła wreszcie, że ziemia pod naszymi nogami przestała drżeć. Zmieniła radykalnie swój stosunek do mnie, a kiedy po historii z magnetofonem opowiedziałem jej o swoich spotkaniach z Madą, przyjęła to w końcu z wyraźnym zadowoleniem. Ten nowy wstrząs, którym było dla mnie wystąpienie Hieronima, ku mojemu zdumieniu matka potraktowała lekceważąco. Nie mogła zrozumieć depresji, która mnie w tym czasie ogarnęła. Rzecz wydawała jej się bez znaczenia uważała, że z przykrego incydentu robię wielkie halo. Z przykrego incydentu - tak to określała.
- Niepotrzebnie zrażasz się pierwszym niepowodzeniem! - usiłowała mi tłumaczyć. - To wszystko przecież nie wynikało z twojej złej woli!
- Ależ mamo! Przecież właśnie się okazuje, że moja dobra wola niewiele znaczy!
- Ale jest najważniejsza! W dzisiejszych czasach wszyscy mają równe szanse, Marcin! Trzeba tylko dobrej woli! Bardzo dziwnie brzmiało to w jej ustach. Moja śliczna, wytworna mama, która nigdy nie wstawała przed dziewiątą i każdy powszedni dzień rozpoczynała wizytą u kosmetyczki, która tak wspaniale prezentowała się na oficjalnych przyjęciach, związanych z charakterem pracy mego ojca, mama, której obce były kłopoty finansowe, która nigdy po nic nie stała w kolejce! Czy kiedykolwiek zastanawiała się nad szansami równymi dla wszystkich? Nigdy! Dopiero teraz, kiedy ja swoje szansę stawiałem pod znakiem zapytania, odnalazła to zdanie - nieraz słyszane, nieraz czytane - i podała mi je jak cenną publikację wyszukaną specjalnie dla mnie! Nie mogła zrozumieć, jak to się dzieje, że moja, dobra wola znaczyła tak mało dla innych ludzi. Tego nowego człowieka, którego ze zdumieniem i oporami musiała we mnie odkryć i uznać, przypisywała wpływom Mady. Być może miała w pewnym stopniu rację, ale odrobinkę śmieszył mnie jej euforyczny stosunek do tej sprawy. Kiedy tamtego wieczoru wróciłem od Mady tak późno, dostrzegłem jednak w jej spojrzeniu i wyczekującej postawie źle ukrywany niepokój.
- Byłem u Mady, mamo, zasiedziałem się... -wyjaśniłem jeszcze w przedpokoju - zaraz ci wszystko opowiem!
Natychmiast przejęła się zdenerwowaniem Mady, która wreszcie miała spotkać się z ojcem, wysłuchała komentarzy na temat babci Emilii, którą świetnie znałem z opowiadań i która wydawała mi się żywym wcieleniem starej Adeliny Whiteoak.
- Żałuję, że nie pomyślałem o tym wcześniej, bo mógłbym kupić Madzie coś na szyję do tej sukienki! W Cepelii można dostać zupełnie ładne rzeczy za małe pieniądze... Mamo, ale przecież ja nie dlatego mówiłem! - zastrzegłem się widząc, że wyjmuje z szafy pudełko swoimi dodatkami do sukien.
- Nie powiesz mi chyba, że ci to sprawi przykrość popatrz, Marcin... czy to byłoby dobre? Odpowiednie chyba, jak myślisz?
Kiedy w chwilę później pakowałem łańcuch, powiedziała z zastanowieniem:
- Wiesz, zawsze chciałam mieć także i córkę... może dlatego... tak, na pewno dlatego mam do Mady osobisty stosunek! Boję się tylko... - urwała.
- Czego ty się znowu boisz, mamo? Ty nic tylko boisz i boisz! - powiedziałem siląc się na spokój, przecież sam bałem się bez przerwy.
- Pewnego dnia będziecie mieli siebie dosyć, rozstaniecie się grzecznie i bez krzyku, a ja? No cóż... poznasz inną dziewczynę, potem jeszcze inną... w ten sposób mogę zostać zupełnie bez biżuterii! - roześmiała się. - Marcin, ja bym wolała, wiesz... ja bym wolała mieć jedynaczkę!
- Nic nie wiadomo - zemściłem się - być może założę sobie harem...
- Och, ty chyba masz gorączkę! - obruszyła się. Nie miałem gorączki. Dostałem jej dopiero w drugi dzień świąt. Wojtek Ligota tkwił przy moim łożu i jak siostra miłosierdzia dowodził godzinami, że życie jest przede mną. To fakt, że tkwiłem po uszy w swoich obsesjach i że łamanie w kościach, gorączka i rwący kaszel skutecznie je pogłębiały. A jednak im gorliwiej Wojtek usiłował przekonać mnie, że nie jestem młodocianym bankrutem, tym dokładniej wyobrażałem sobie, jak źle nastawiona jest do mnie klasa. Hieronim dbał o to, aby sprawa nie przycichła. Trzymał kij w mrowisku i poruszał nim, coraz dorzucając do mojego życiorysu znakomite szczegóły.
- Ten facet zrobił z ciebie gangstera! - wściekał się Wojtek.
- Gangstera? On zrobił ze mnie wampira z Bostonu zapijającego pornograficzną coca-colę!
Byłem zły, bo czekałem na telefon od Mady. Milczał jak zaklęty, jeśli nie liczyć tych wszystkich pomyłek, które wiecznie podrywały mnie z łóżka. Tego dnia, kiedy wreszcie mogłem już wyjść z domu, nie spotkałem Mady w drodze do szkoły. Postanowiłem zajść do niej po południu. Nie zrobiłem tego, bo wytrąciło mnie z równowagi nieoczekiwane spotkanie z Mariolą.
- Marcin! - zawołała przytrzymując mnie gwałtownie  za  ramię.  - Co  ty  tu robisz?  Ach...  no,  tak...- przypomniała sobie spojrzawszy na moją tarczę - słusznie... - przepraszam!
- Proszę cię bardzo... - odparłem zimno - bądź uprzejma nie tarmosić mnie, dobrze?
Natychmiast zaczęła szarpać mnie jeszcze silniej.
- Co u ciebie słychać? Jak ci się żyje? - pytała napastliwie.
- Dziękuję, nieźle.
- Ciągle obrażony...?
- Spieszy mi się, wybacz!
- Odprowadzę cię kawałek, pogadamy!
No, jeszcze tylko brakowało, żeby ktoś mnie zobaczył w tej chwili z tym rudym bóstwem uczepionym jak rzep do mojej kurtki.
- Wybacz, Mariola, ale ja naprawdę nie mam o czym , rozmawiać...
- Och! Jesteś nieuprzejmy, Marcin... - w jej oczach błysnęła zaciekłość -jeżeli ruszysz się z miejsca, będę i tak przy tobie szła! - zawołała zaczepnie.
Wiedziałem, że to zrobi. "Jak ją spławić? - myślałem nerwowo - gdzie ją upchnąć, chociaż na tę chwilę, w której wszyscy zaczną wychodzić..." Urwaliśmy się z Wojtkiem odrobinę przed dzwonkiem i wiedziałem, że lada chwila na boisko wyjdzie reszta. Odwróciłem się i szybko zacząłem iść w inną stronę niż zwykle. Niedaleko był mały bar kawowy, tylko tam mogłem przetrzymać tę wiedźmę.
- Czekaj, Mariola, zajdziemy na kawę - powiedziałem ugodowo - pogadamy moment, jeżeli ci na tym zależy?
- A tobie nie zależy?
- Mnie nie zależy, przyznam ci się...
- Och! I znowu nieuprzejmy!
- Czekaj... moment...	chwileczkę!- przyspieszałem kroku.- Wejdziemy do tego baru i wtedy porozmawiamy!
Wtłoczyliśmy się do zapchanego lokalu i z uczuciem ogromnej ulgi zamknąłem za sobą drzwi.
Po południu nie poszedłem do Mady. Bolała mnie głowa i czułem się gorzej niż w czasie grypy.
- Ty chyba za wcześnie wstałeś! - martwiła się matka.
Tak, gdybym wstał dzień później, wszystko mogłoby się ułożyć inaczej. Następnego rana nie spotkałem Mady, chociaż do ostatniej chwili czekałem na skrzyżowaniu. Musiała iść do szkoły przede mną. Wróciłem do domu z twardym postanowieniem, że przed wieczorem wybiorę się na Kwiatową. Ale na biurku w moim pokoju czekała na mnie paczka. Natychmiast poznałem pismo Mady i niecierpliwym ruchem rozerwałem sznurek, rozdarłem papier. Listu nie było.
Potem leżałem na tapczanie z uczuciem kompletnej pustki w głowie, niezdolny do jakiegokolwiek myślenia. Stało się. Mada wiedziała już o wszystkim i podniosła rękę tak jak Hieronim i inni.
- Gosposia kilka razy prosiła cię na obiad, Marcin! - powiedziała matka stając w drzwiach. - Co ci jest! Znowu gorzej się czujesz? Zmierz gorączkę, czekaj dam ci termometr!
Słyszałem jej kroki zbliżające się do biurka, na którym zostawiłem wszystko. Słyszałem jej milczenie. Po chwili położyła mi na czole chłodną dłoń.
- Marcin, to co! Nie będziesz jadł? 
Usiadła obok mnie.- Mamo! Ja już nie mogę! Nie mam siły... mamo, pomóż mi jakoś... tego nie sposób... nie sposób wytrzymać! Zrób coś! No, zrób coś, mamo! Ja nie mogę, nie mogę...Tego wieczoru matka wezwała kapitana Ligotę. Później zadzwonili po Wojtka, później zostawili mnie samego, później wrócili, później to ja już nie wiem, co się działo. Usnąłem. Koło dziesiątej usłyszałem głos Wojtka w sąsiednim pokoju. Zawołałem go.
- Słuchaj, ja wiem, że to już jest nadużywanie twojej...ale ona nie będzie chciała ze mną w ogóle gadać, na tyle ją znam! Ty, Wojtek, idź do niej... powiedz... postaraj się coś wytłumaczyć, ja wiem...? Powiedz po ludzku, jak było... pójdziesz?
- Nic z tego, Marcin! Ja już tam byłem...
- Rozmawiała z tobą? Co mówiła? Kto jej powiedział? Hieronim? Olo? Kto?
- Widziała ciebie z Mariolą, rozzłościło ją to, bo zaraz po babsku wydumała coś głupiego! Olo powiedział jej resztę...
- Co ci mówiła? Wal, ale prawdę!
- Że nie ma zamiaru rozpoczynać życia od wybaczania... że ją oszukałeś... że ona nic innego nie robi, tylko wybacza i wybacza! Alce wszystko wybacza, bo tamta jest biedna, ojciec napisał do niej, żeby mu wybaczyła, bo nie miał czasu przyjechać gdzieś tam, matce ma wybaczać złe humory, ponieważ jest zmęczona, jakiejś ciotce ma wybaczać złośliwości, bo jest stara, tobie ma wybaczać, bo jesteś młody...
Matka weszła do pokoju.
- Chłopcy, proszę na herbatę! Marcin, pan kapitan zostaje na kolacji! Wstań i chodźcie do stołu... 
Usiadłem na tapczanie.
- Mnie się zdaje, Marcin, żeś ty powinien trochę przeczekać... - poradził Wojtek - niech ona ma czas pomyśleć, może zrozumie...
- Ach, co tu dużo gadać, Wojtek... stoję na straconej pozycji! Chwilami wydaje mi się, że jedyny świat, który zechce mnie uznać, to ten, który mnie na tej pozycji ustawił!
- Marcin! Co ty mówisz! - zawołała matka rozpaczliwie. - Jak możesz?
Następnego dnia zatrzymała mnie w domu pod pretekstem, że w nocy miałem gorączkę. To był pretekst, ale nic usiłowałem oponować. Leżałem do obiadu, dłużej nie mogłem.
- Wyjdę na chwilę... - powiedziała matka wstając od stołu - co będziesz robił?
- Nie wiem... poczytam... pouczę się... ostatecznie nie mogę zabrnąć drugi raz! Chociaż... na cholerę mi to potrzebne? Głową muru nie przebiję...
- Przebijesz. Masz mocną głowę! - powiedziała z przekonaniem.
Ja nie byłem taki pewien. Zostałem sam i po raz setny od wczorajszego dnia usiłowałem znaleźć dla siebie jakieś wyjście. Przychodziły mi do głowy najgłupsze myśli. Chciałem pójść do Marioli... dzwonić do Romana... i nagle... tak! Otworzyłem biurko matki. Z pudełka, w którym zawsze trzymała pieniądze, wyjąłem trzysta złotych.

***Weszłam do pokoju numer 315. Za biurkiem siedział niemłody już mężczyzna w cywilnym ubraniu. "Dlaczego on jest po cywilnemu? - myślałam. - Czy to dobrze, czy źle, że on jest po cywilnemu..."
Serce waliło mi jak oszalałe, w gardle miałam sucho. Mężczyzna zza biurka patrzył na mnie przenikliwie.
- Dzień dobry... - odpowiedział na moje powitanie.
- Pani dziś rano otrzymała wezwanie, prawda? Proszę bardzo, może pani usiądzie...
Usiadłam sztywno na krześle. Wyjął z szuflady jakieś papiery, przejrzał je pobieżnie.
- Może pani zechce podać mi swoje dane osobiste... 
Powiedziałam. W zdenerwowaniu podałam mu bieżący rok jako rok swojego urodzenia.
- Pani jest bardzo przestraszona... niepotrzebnie! Chodzi mi tylko o kilka informacji...
Nie mogłam się opanować i czułam sama, jak dygocą mi usta.
- Proszę się uspokoić, doprawdy... w ten sposób nie będzie pani mogła zebrać myśli. Bardzo zależy mi na tym żeby odpowiadała mi pani rzeczowo i spokojnie.
- Chwileczkę, dobrze? - poprosiłam.
 Kilka razy odetchnęłam głęboko.- Jeszcze sekundę... ja się zaraz pozbieram...- Proszę bardzo... może ja zacznę mówić, a pytania i odpowiedzi zostawimy na później? Przez ten czas pani się będzie zbierać! -- uśmiechnął się. -- Otóż, sprawa wygląda następująco... - urwał i znowu popatrzył na mnie badawczo. - Pani się mnie boi, tak? Obawia się pani, że ją tu zatrzymamy, założymy kajdanki, wytoczymy sprawę? A ja już mówiłem, że chodzi mi tylko o parę szczegółów. Zresztą... może pani poczuje się lepiej, jeżeli i ja podam swoje personalia. Nazywam się Ligota, pani zna mojego syna, prawda? Ja z kolei znam Marcina. Jestem jego kuratorem i zostałem nim na własną prośbę... Czy to wszystko chociaż w pewnym stopniu uspokaja panią?
- W pewnym stopniu... - przyznałam siląc się na uśmiech.
- Nie mam najmniejszego obowiązku mówić pani o tych rzeczach, ale za wszelką cenę chcę, aby doszła pani do jakiej takiej równowagi!
- Dziękuję panu...
- Czy pani wie o tym, że wczoraj po południu Marcin wyszedł z domu i do tej pory nie powrócił?
Po tych wszystkich informacjach, których mi udzielił cichym, spokojnym tonem, to pytanie rzucił nieoczekiwanie ostro.
W pierwszej chwili jego sens nie dotarł do mnie.
- Słucham? 
Powtórzył. Zrozumiałam.- Nic nie wiem... - odparłam drętwo.- Wczoraj po południu wyszedł z domu nie zostawiając żadnej wiadomości. W tej chwili szukamy go i każda informacja, która mogłaby nam w tym pomóc, jest dla nas niezwykle istotna. Czy pani ma coś do powiedzenia?
- Nie.
- Nie? Więc pytam dalej. Kiedy widziała pani Marcina po raz ostatni?
- To było przed świętami... odprowadził mnie na dworzec, kiedy wyjeżdżałam do swojej babki.
- Czy mam to traktować jako pani przemyślaną odpowiedź?
- Oczywiście!
- Czy jest coś, co pani chce ukryć, że rozpoczyna pani rozmowę ze mną od kłamstwa? Każde kłamstwo nie tylko pogarsza sprawę Marcina,  ale również i panią stawia w kręgu pewnych podejrzeń...
- Nie rozumiem pana... widziałam go ostatni raz na dworcu!
- Widziała go pani po raz ostatni na boisku szkolnym- sprostował.
- Tak, słusznie! - przyznałam. - Ja źle rozumiałam to pytanie! Ostatni raz rozmawiałam z nim na dworcu, a ostatni raz widziałam go na boisku!
- Teraz pani widzi, dlaczego zależy mi na rzeczowych odpowiedziach. Każda nie przemyślana może jedynie wprowadzić mnie w błąd. Czy pani ma jakieś osobiste przypuszczenia, czy pani domyśla się, gdzie obecnie przebywać może Marcin?
- Nie. Nie mam pojęcia...
- Proszę przedstawić mi w ogólnym zarysie przebieg waszej znajomości!
Przedstawiłam. Słuchał wszystkiego nie spuszczając ze mnie wzroku.
- Tak... więc pani dowiedziała się prawdy od swojego przyjaciela i wtedy... co pani wtedy zrobiła? 
Powiedziałam, co zrobiłam.- Czy pani żałuje tego? Czy chciałaby pani cofnąć swoje posunięcie?- Nie.- Rozumiem...- Proszę pana! Jest wielu innych chłopców, którzy nigdy nic złego nie zrobili - wyjaśniłam samorzutnie- nie potrzebują niczego ukrywać przed swoimi dziewczętami... ja mówię o tym, ponieważ... Wojtek, na przykład... on uważa, że postąpiłam bardzo źle...
- Stanowisko Wojtka w tej sprawie nie jest teraz istotne, jego stanowisko ja zresztą znam! Interesuje mnie podejście pani... czy zwrot łańcuszka mógł wywrzeć jakieś wrażenie na Marcinie? Jak pani sądzi? Jeżeli tak, to dlaczego?
- Mógł wywrzeć, owszem... Dlaczego? Bo myślę, że Marcin mnie kochał... chociaż... nie wiem! Być może wcale nie kochał... spotykał się przecież z tą Mariolą, okłamywał mnie...
- Okłamywał panią? Kiedy pani to stwierdziła? Jakiego rodzaju to były kłamstwa? Proszę dać przykład...
- No, proszę sobie przypomnieć! 
- Ja się znowu źle wyraziłam... on mi nie mówił wszystkiego!- Aha... czy pani dopiero w tej chwili uprzytomniła sobie, że to jest pewna różnica?
- Być może...
- Ale nie żałuje pani odesłania łańcuszka?
- Nie żałuję.
- Uważa pani, że Marcin był złym człowiekiem? Że jest złym człowiekiem, tak?
Nie odpowiedziałam na to pytanie.
- Proszę mi powiedzieć, czy ma pani jakieś podejrzenie, czy przypuszcza pani, że Marcin mógł wplątać się w jakąś aferę, obcować z podejrzanymi ludźmi... czy jest coś, co według pani mogłoby go obciążyć w tej chwili? Co mogłoby stać się przyczyną jego odejścia z domu? Proszę sobie dokładnie przypomnieć...
- Nie wiem... nie przypominam sobie!
- Czy Marcin woził panią kiedyś na skuterze, motocyklu?
- Nigdy.
- Czy wspominał pani kiedyś o tym że chciałby mieć skuter?
- Chyba nie...
- W dniu, kiedy Marcin wyszedł z domu, skradziono skuter stojący przed sąsiednią bramą. Czy Marcin z całą pewnością nie zwierzał się pani z chęci posiadania motoru? Czy planując jakieś przyszłe wycieczki, spacery braliście pod uwagę możliwości wycieczek motocyklowych?
- Nie.
- Jeżeli założymy, że Marcin ukradł wspomniany skuter, to nasuną się pani jakieś powody, którymi mógł się kierować?
- Nic mi się nie nasuwa.
- Pani jest w tej chwili zupełnie spokojna, dlaczego? Czy pani nie zdziwił fakt, że skuter został skradziony i że być może łączy się to z Marcinem?
- Nie... nie dziwi mnie...
- Dlaczego? Jakie są przyczyny, dla których uważa pani ten fakt za prawdopodobny?
- Przecież już raz taka sprawa miała miejsce! Pan mnie dwa razy pytał, czy nie żałuję, że odesłałam łańcuch... dlaczego miałabym żałować? Sam pan widzi, jak jest... prawda? Jeden skuter, drugi skuter...
- Ja nie powiedziałem, że drugi skuter został skradziony przez niego! Powiedziałem, że być może te fakty się łączą! No, tak...
Oparł się o biurko i patrzył na mnie bez słowa.
- Czy pani zna matkę Marcina?
- Tak.
- Jest załamana... - powiedział odrzucając oficjalny ton - zupełnie załamana!
Rozmawiał ze mną jeszcze kilka minut, wreszcie pozwolił mi odejść.
W pierwszej chwili poszłam w stronę szkoły. Wezwanie przyniesiono rano, mamy nie było w domu, Alka spała. Nie miałam odwagi zadzwonić do biura, żeby powiedzieć mamie, dokąd idę. Wyszłam tak jak zwykle, z książkami, z drugim śniadaniem, które automatycznie wrzuciłam do torby. Teraz dochodziła dziesiąta. Za wcześnie było na powrót do domu bez tłumaczenia Alce, dlaczego do szkoły nie mogłam pójść. Błąkałam się po mieście.
"Jestem załamana..." - myślałam stojąc przed wystawą jakiejś księgarni.
Przypomniały mi się słowa kapitana. Matka Marcina była także załamana. I to bardziej niż ja, bo ona nie mogła przestać go kochać... "Nasze matki są skazane na nas, niezależnie od wszystkiego! Na dobre, na złe, na czarne, na białe, na zawsze!" - myślałam.
Czy przestałam kochać Marcina? Tę miłość uświadomiła mi kiedyś tęsknota za nim. A teraz? Czy tęsknię za Marcinem? Tak, tęsknię za Marcinem, jakiego znam, a przecież nigdy nie znałam go naprawdę! Nie wiedziałam, że jak ślepiec potrafi ładować się w błoto! Jak ślepiec... Piotr nie wchodził w kałuże, kiedy była przy nim Miśka. Łapała go za rękaw i mówiła tym swoim oburkliwym tonem, pod którym ukrywała nieustającą czujność.
- Piotr! Uważaj! Tu woda po uszy! Na prawo... na prawo!
Hm... co innego kalectwo psychiczne! Zatrzymać? Pomóc? Stanęłam przed wystawą antykwariatu i przypomniała mi się babcia Emilia. Dlaczego nie mieszka tutaj. Mogłabym pójść do niej teraz, opowiedzieć wszystko, poradzić się! Ale ja jestem sama... tylko Wojtek Ligota na moje rozterki ma gotową odpowiedź!
- Nie mogę ciągle tylko wybaczać i wybaczać! - powiedziałam, kiedy przyleciał do mnie tamtego wieczoru.- Po co, dlaczego?
- Bo człowieka trzeba ratować, póki starcza sił! - krzyknął patrząc na mnie z taką nienawiścią, z jaką jeszcze nigdy nikt na mnie nie patrzył.
- Czy zamierzasz zostać księdzem? - spytałam jadowicie.
- Nie! Komunistą! - zatkał mnie.
- Póki starcza sił. Tak powiedziałeś. W takim razie przyjmij do wiadomości, że ja już ich nie mam!
Jakie to wszystko jest do siebie podobne! W założeniu oczywiście. I tu chodzi o człowieka, i tam chodzi o człowieka. W jednym wypadku rzecz się opiera o pomoc boską, a w drugim o ludzką... zawsze o pomoc... zawsze o pomoc! Człowiek nie może być sam. Zwłaszcza człowiek ułomny. Taki jak Piotr, taki jak... Gdybym nie zostawiła kiedyś pierścionka w Bistro, nie miałabym łańcucha, gdybym nic nie odsyłała Marcinowi, wszystko mogłoby się ułożyć inaczej, mniej drastycznie... Marcin nie odszedłby z domu nie ukradł drugiego skutera... takie myślenie nie zmieni niczego, jest bzdurą...
Mosiężna tabliczka z nazwiskiem. Dzwonek. Wiedziałam, że dojdę tu w końcu. Wiedziałam świetnie i tylko udawałam przed sobą, że idę bez celu. Jeżeli nie powinnam odsyłać łańcucha, jeżeli zrobiłam źle, to ona musi o tym myśleć. Obciąża mnie. Kiedy zadzwonię, otworzy mi drzwi i zobaczę w jej oczach nienawiść, tę samą, którą widziałam w oczach Wojtka. Nie! za nic!
Drzwi uchyliły się lekko i ona spojrzała.
- Ach... to ty! - była zaskoczona i przyglądała mi się niepewnie. - Usłyszałam kroki na schodach i myślałam... proszę cię... wejdź!
Weszłam.
- Byłam u kapitana Ligoty. Dostałam wezwanie dziś rano... wiem już o wszystkim i chciałam się zapytać, czy ma pani jakieś nowe wiadomości...
- Rozumiem... tak, mam wiadomości! - ożywiła się. - Milicja znalazła skuter! To nie Marcin...
- A kto? - spytałam bezmyślnie.
- Nie wiem kto. Ktoś inny, nie Marcin!
Nie Marcin! Nie Marcin! Wreszcie dotarło do mnie.
- Rozbierz się, Mada, zdejmij płaszcz!
- Mogę tu zostać chwilę?
- Oczywiście, że tak! - odparła tym swoim uprzejmym tonem. - No, oczywiście, że tak! - powtórzyła.
Nagle zakryła twarz rękoma i stała teraz na wprost mnie nieruchoma i milcząca. Nie wiedziałam, co mam robić. Podeszłam do niej i ostrożnie dotknęłam jej dłoni.
- Proszę pani... - powiedziałam - niech pani nie płacze!
Po chwili wyjęła z kieszeni chustkę i padała mi ją. Teraz ona z kolei mówiła stłumionym głosem:
- No, już, już... nie trzeba tak... no, już, kochanie, przestań...
Nigdy nie umiałam sobie wyobrazić, jaki jest dom Marcina, a zawsze chciałam wiedzieć. Teraz, kiedy wszystko było przegrane, kiedy nie było nawet Marcina, znalazłam się tu zupełnie obca, gość, który przyszedł nie w porę. Być może matka Marcina spostrzegła mój wzrok błądzący po sprzętach sięgający w głąb, poza wpół otwarte drzwi. Siedziałam tu już dość długo i właściwie powinnam wyjść, ale potwornie bałam się zostać sama. Bałam się moich myśli, rozważań, wolałam odłożyć je na później.
- Może chcesz obejrzeć nasze mieszkanie? - spytała domyślnie.
- Tak! - przyznałam. 
Podniosła się z krzesła.- Chodź...Mieszkanie było duże, piękne. Zbyt duże i zbyt piękne. Jedynie w pokoju Marcina poczułam się nieco swobodniej, bo tu nie było tej przestrzeni zamieszkanej tylko przez powietrze. Na biurku stała moja fotografia, obok niej na starannie złożonym papierze leżało małe pudełko. Wystarczyło sięgnąć ręką i mogłam mieć je z powrotem.
- A tu jest gabinet mojego męża... - powiedziała matka Marcina wprowadzając mnie do następnego pokoju.
Puszysty dywan, fotele, niski stół, biurko, monumentalna biblioteka. O, tak! To był zupełnie inny świat mój. To był zapewne świat, o którym marzyłam jeszcze tak niedawno, ten, w którym mężczyźni mieszają koktajle! mój był chyba prostszy. Nie lepszy, nie gorszy - prostszy.
Uchyliłam okno, przez które dotarł z ulicy hałaśliwy, nierówny szum południowego szczytu.
- Bardzo tu duszno... - powiedziała matka Marcina. Wskazała mi ręką fotel. - Usiądź na chwilę, chciałam o coś zapytać...
- Słucham?
- Marcin nie powiedział ci nic, prawda?
- Nie! Widocznie uważał, że nie powinnam wiedzieć. Nie chciał mówić, a ja nie pytałam!
- Nie chciał... - powtórzyła i zastanawiała się nad czymś przez chwilę. - Chciał, wiesz? On chciał, tylko nie wiedział, jak to przyjmiesz! Bał się po prostu. Ja także bałam. Powiedz sama, czy nie mieliśmy racji?
- Chyba nie! Gdybym wiedziała od początku, gdyby Marcin powiedział mi o wszystkim sam, myślę, że potrafiłabym... chyba na pewno... nie wiem zresztą... ale czas działałby tu na korzyść Marcina! Nabierałabym do niego zaufania, a tak mogłam je tylko tracić!
- Wiesz co? - podniosła się z fotela - zadzwonię do Ligoty! Może ma jakieś wiadomości, a do nas często nie można się dodzwonić, aparat jest chyba zepsuty czy coś... Myślę, że Marcin nie będzie na mnie zły, jeżeli... - podeszła do stolika z magnetofonem - jeżeli posłuchasz tej taśmy!
Wyszła. Tarcze magnetofonu kręciły się miarowo, Paul Anka śpiewał. Przez ulicę przejeżdżał tramwaj, dzwonił natarczywie. Anka skończył i nagle usłyszałam zmieniony trochę głos Marcina.
"Słuchaj, Mada... wiesz, ja już niejednokrotnie chciałem ci powiedzieć pewne rzeczy dotyczące tego okresu... tego czasu, kiedyśmy się jeszcze nie znali. Ona też zawsze chciała pomarańczówkę! Słuchaj... ta Mariola... ona była ze mną... ... odsunęła zasłonę i wyjrzała na ulicę. Spojrzałem i ja. Przed Lajkonikiem stał skuter. Mariola strzeliła okiem w moją stronę. Zrozumiałem... ...zrobili ze mnie złodzieja skuterów i nie miałem nic, co mogłoby stanowić jakąś obronę. Nie ja mówiłem, mówiły fakty. Fakty znaczą zawsze więcej niż słowa... twarz mojej matki, kiedy otworzyła nam drzwi? Wiele wiedziała o mnie, bo nie żałowałem jej prawdy, kiedy wracałem do domu po północy!"
Po coś to zrobił? Po coś ty to nagrał? Dla kogo? Marcin! Ja słucham, słucham i nic nie mogę zrozumieć. Więc znowu ta dziewczyna? Ona nie może tego usłyszeć!" -- Gdzie jesteś, Marcin? - myślałam chaotycznie. - Niech on wróci, zaraz, natychmiast! Gdzie mam go szukać? Dokąd iść? Kiedy weszłam do stołowego, matka Marcina siedziała nieruchomo, wpatrzona w telefon. Odwróciła się słysząc moje kroki. Podeszłam do niej.
- Czy uważasz, że zrobiłam źle? Że nie powinnam puścić tej taśmy?
- Zrobiła pani dobrze, pani zawsze była dla mnie bardzo dobra, tylko że ja nie rozumiałam tego!
- Nie mogłaś rozumieć!
- Nie mogłam!
Przyglądała mi się przez chwilę w zupełnym milczeniu, ale stopniowo jej wzrok stawał się coraz mniej uważny, zatracał zwykłą bystrość, matowiał.
- Mój synek... - powiedziała nagle z ogromną słabością - gdzie on teraz jest? Gdzie on może być?
Jej oczy znowu zalśniły, ale inaczej niż zwykle. Zwilgotniały. Opuściła szybko powieki.
- Nie masz pojęcia, jak on się starał! - mówiła cicho. - Jak on bardzo, bardzo chciał naprawić to wszystko. Początkowo odnosiłam się do tych prób sceptycznie, ale w końcu przekonał mnie! Wszystkich nas przekonał, Ligo tę również...
- I mnie mógł przekonać, proszę pani! Gdybym wiedziała dawniej... nigdy bym przecież... nigdy bym...- Spotkał tę dziewczynę przypadkowo! Nie mógł się od niej odczepić! - przerwała mi gwałtownie.- Wiem! Wojtek mi to tłumaczył! Ale ja nie byłam w stanie uwierzyć! Marcin kręcił od samego początku, ciągle coś taił, a jednocześnie chciał, żebym mu ślepo ufała! Jak długo można ślepo ufać? Jak długo można, proszę pani?
- W ogóle nie można ślepo ufać! - przyznała. - Masz rację i chyba w tej twojej racji tkwi nasz błąd! A także i moja wina! Bo w końcu i mnie udzielił się ten paniczny lęk Marcina, że nie zechcesz rozgraniczyć przeszłości i teraźniejszości! A tu, widzisz, jest nasza racja, bo rzeczywiście nie powinno się rozgraniczać takich rzeczy zbyt pochopnie! Ty także zrozum to stanowisko...
Zamilkłyśmy, bo sprawa była do dyskusji, a żadna z nas nie miała na to siły. Zresztą w tej chwili nie była ważna ani przeszłość, ani teraźniejszość! Liczył się jedynie czas przyszły, ten, który miał rozstrzygnąć jakoś nasze sprawy. Ale do takich rozstrzygnięć potrzebny był Marcin! A Marcina nie było.
"Jak bym się zachowała, gdyby nagle wszedł do pokoju?" - myślałam. Poprzedni żal do niego, rozgoryczenie - wszystko to pierzchło nagle, pozostawał mi jedynie smutek i uczucie, że nie sprostałam zadaniu, które postawiło przede mną życie! Powinnam była zmusić Marcina do mówienia o sobie, człowieka, którego się kocha, trzeba znać na wylot. Inaczej: zanim się kogoś pokocha, trzeba go poznać na wylot! A ja nie. Kochałam Marcina gesty, słowa, rysy, wszystko to, co znałam, co było dla mnie dostępne, zrozumiałe i jasne. Pokochałam także jego mroczność, zgodziłam się na nią, nie wiedząc, co kryje. A potem zlękłam się, kiedy wyjrzała z niej obca Marcina twarz i uznałam ją natychmiast za jego aktualne oblicze! A przecież domyślałam się od dawna, że cała ta skrytość wynika z obawy lub zwykłego wstydu! I nie zrobiłam nic, nic, żeby poznać jego kompleksy i zawikłania! Czy teraz jest za późno? Chyba nie, chyba nigdy nie jest za późno i na nic nie jest za późno, kiedy w grę wchodzi człowiek. Nawet tego, który odszedł, można dogonić, nie dopędza się tylko pociągów! Ale to przecież nie wszystko, bo kto wie, może Marcin wcale nie chce, żebym dopędzała go teraz i nadrabiała stracony dystans? Spróbuję jednak! - postanowiłam. - Spróbuję dogonić go i rozdzielić te dwa czasy stawiając wszystko na czas trzeci!
A potem ogarnęło mnie znowu drżące, bezsilne oczekiwanie.

***Wysiadłem na małej stacji z doskonałą świadomością, że moja tu obecność wynika z całkowitej bezradności. Bezradny człowiek zdolny jest czasami do posunięć wymagających niesłychanej energii. Tak było ze mną. A jednak sprawdziłem na tablicy rozkład pociągów i przez chwilę rozpamiętywałem ewentualność natychmiastowego powrotu. Rozważania były platoniczne, bo wiedziałem przecież, że nie wrócę, dopóki nie wypróbuję tej dziwnej szansy, która objawiła mi się po południu i której uczepiłem się błyskawicznie. Kiedy wyszedłem na mały plac przed dworcem, cisza i spokój tego miasteczka ostatecznie wciągnęły mnie w głąb, poprowadziły krętymi uliczkami między domy, w których nie znałem nikogo.
Był wieczór. W świetle gazowych latarni snuli się przechodnie, ich cienie o zmiennej wielkości plątały się wokół nich, bardzo wyraźne, rzucające się w oczy jakby inne niż cienie ludzi w większych miastach. Nigdy nie zwracałem uwagi na swój cień i jego natręctwo, tu jednak musiałem dostrzec obecność swojego satelity i to śmieszne, ale przeszkadzał mi. Ciągle musiałem na niego patrzeć, nie mogłem skoncentrować myśli i zupełnie rozkojarzony doszedłem do rynku. Koło fontanny stał milicjant i patrzył w górę, na niebo pełne gwiazd, na księżyc pomarańczową kulą zawieszony nad placem. Może poeta?
Sprawdziłem w notesie zapisany niedawno adres. Poeta poprawił pasek, zbyt mocno widać ściągnięty pod brodą, i obrzucił mnie uważnym spojrzeniem.
- To bardzo blisko! - wyjaśnił. - Zaraz panu pokażę drogę... niech pan idzie!
Szliśmy obok siebie, raz po raz spoglądał na mnie badawczo, wreszcie zapytał:
- Pan przyjezdny? Tak? Od razu myślałem, że nietutejszy! U nas to wszyscy znają ten dom...
- Ta pani jest tu taka popularna?
- Ta pani? Nie! Ten dom. Tam, panie, straszy... Ludzie mówią, że straszy, ja nie wiem! Ja muszę ludzi pilnować, nie duchów... - westchnął - duch to sobie podskoczy, podskoczy i cześć! Z ludźmi ciężej... Pójdzie pan prosto tą ulicą, o tą! Potem skręci pan w pierwszą na lewo, tam tylko jeden dom ma ogródek, to właśnie ten, w którym straszy, pięćdziesiąt cztery!
Bez trudu znalazłem dom z ogródkiem i przez chwilę stałem przed nim niezdecydowany. Miałem za sobą kilka godzin spędzonych w pociągu, wypełnionych jedynie rozmyślaniem, klasyfikacją faktów i zdarzeń, tak abym mógł stanąć przed tymi drzwiami całkowicie pewien, że uda mi się jasno wyłożyć przyczyny swojej tu obecności. A teraz ociągałem się z wejściem. Kot miauczał rozdzierająco po drugiej stronie ulicy, z otwartych okien sąsiedniego domu dobiegała spokojna muzyka. Poza tym - cisza. W ciszy człowiek dokładniej chwyta wszystkie warianty własnych rozterek i niepokojów. Trudniej mu podjąć decyzję i to, co uważał już za rozstrzygnięte, znowu zaczyna rozmieniać na drobne. Od ścieżki wiodącej do drzwi wejściowych dzieliła mnie już tylko żelazna, wysoka furtka. Oparty o nią, uwolniony od cienia - zawahałem się.
Bo jakież, u diabła, mam prawo zmuszać dziewczynę do miłości? Nie ma takiego prawa i nie mogę go wymyślić tylko dlatego, że jest mi w tej chwili potrzebne! A to, co chcę zrobić, czy nie jest w pewnym sensie presją? Znaleźć sojusznika i wykorzystać jego wpływy? Co w tym jest, że wiecznie szukam mediatorów? Najpierw Wojtek Ligota, a teraz znowu chcę stukać do tych drzwi? Tchórzostwo? Ucieczka przed odpowiedzialnością? Przecież mógłbym pójść do niej sam, zobaczyć, przekonać się, czy zechce słuchać moich własnych wyjaśnień? Kiedy kapitan Ligota zapytał mnie wczorajszego wieczoru: "Dlaczego nie spróbujesz najprostszej drogi?" - potrafiłem tylko głupio wpatrywać się w sufit i milczeć jak pień. Dlaczego zawsze muszę kluczyć, szukać skomplikowanych dróg, gmatwać, taić? Czy doprawdy nie byłoby lepiej przyczepić do siebie tę etykietę: zrobiłem to i to, patrzcie, ludzie, i uwierzcie, że potrafiłem zawrócić w połowie ślepej ulicy? Tak, jak twierdzi Hieronim, że powinienem postąpić? A ja się tak piekielnie bałem ucieczki Mady od ryzyka, że w końcu zmusiłem ją do ryzykowania wbrew jej wiedzy. Kompletnie po świńsku. To zrozumiałe, że ona nie chce teraz o mnie słyszeć! Jak muzyka fałszywie brzmi, to się po prostu przekręca gałkę i wtedy ma się spokój. Nic nie świdruje w uszach. No, dobra, ale przecież w pewnej chwili orkiestra może zagrać prawidłowo i nie wie się o tym! Muszę wracać! - zdecydowałem nie ruszając się z miejsca. Z głębi ulicy zbliżała się w moją stronę niewysoka, drobna kobieta. Zwolniła, kiedy zauważyła, że stoję oparty o furtkę, ale odległość między nami malała ciągle i wreszcie dojrzałem na wprost siebie duże, niebieskie oczy, może nieco jaśniejsze, może nieco zwężone krótkowzrocznością, ale podobnie wyraziste i zaczepne jak oczy Mady.
- A pan na kogo tu czeka? - zapytała podniesionym głosem. - Na mnie?
- Być może... - odparłem.
- Co to znaczy: być może? Na mnie czy nie na mnie? Wyprostowała się energicznie i ciągnęła żywo:
- Bo jeżeli na mnie, to słucham, o co chodzi? A jeżeli nie na mnie, to... to, proszę stąd odejść! Muszę otworzyć furtkę...
Odsunąłem się, udostępniając jej klamkę.
- Jeżeli pani jest babcią Emilią,  to rzeczywiście czekam na panią... - powiedziałem i ukłoniłem się.
- Babcią Emilią? - powtórzyła z wyraźną konsternacją. - A, tak! Zgadza się! A kim pan jest? 
Przedstawiłem się.
- Nic mi to nie mówi! - powiedziała ściągając brwi.- Absolutnie nic!
Tym razem mnie ogarnęło zdumienie. A wiec Mada je nie powiedziała. Dlaczego? Czyżby się bała, że osławiona przez nią sprawiedliwość babci Emilii zgotuje w odpowiedzi na te zwierzenia jedynie solidną reprymendę? A może już w czasie świąt czuła, że jej uczucie do mnie chwieje się w posadach?
- Mówię panu, że pana nazwisko nic mi nie wyjaśnia!- głos babci Emilii wtargnął w moje chaotyczne rozmyślania. - Może pan powie wreszcie, o co chodzi?
- Przyjechałem z Warszawy.
- No to pięknie! I po co pan przyjechał?
- Właściwie to... chciałbym... chciałbym pani coś powiedzieć...
- Wszystko to jest jakieś bardzo dziwne... no, proszę, proszę! Niech pan mówi - zaproponowała bez entuzjazmu.
- Jestem kolegą pani wnuczki, Mady...
Uniosła lekko głowę i zobaczyłem w jej oczach, zwężonych nagłym zastanowieniem, jakby błysk przypomnienia.
- Marcin... - powtórzyła moje imię - zaraz, zaraz... ach tak! Czy to od pana matki Magdusia dostała taki piękny upominek?
- Dostała od niej łańcuszek z nefrytem. Jeżeli to może stać się dla mnie jakąś wizytówką...
- No... proszę cię bardzo, wejdź, Marcinie... - powiedziała babcia Emilia kładąc dłoń na klamce żelaznej furtki.
W milczeniu przeszliśmy niedługą ścieżkę. Babcia otworzyła drzwi.
- Ciemno tu, ale ja zaraz zapalę światło! Uważaj, bo tu z brzegu stoi drewniana skrzynka, możesz się potknąć!
Zabrzmiało to swojsko i przywróciło mi trochę swobody.
- Ja wiem, że pani może być bardzo zaskoczona moim przyjazdem i przepraszam najmocniej! Tak się jednak złożyło, że chciałbym pani opowiedzieć pewną historię, dość skomplikowaną historię, w którą uwikłałem siebie i Madę...
- O! - odwróciła się w moją stronę z przestrachem. - Czy coś się stało? Coś złego?
- Nie! - uspokoiłem ją. - W każdym razie na pewno nic z tych rzeczy, które mogłyby panią jakoś zaniepokoić! Po prostu... Mada opowiadała mi zawsze, że jest pani dla niej najwyższym autorytetem i najsprawiedliwszym sędzią. Początkowo chciałem panią prosić o pewnego rodzaju wstawiennictwo, ale po drodze zmieniłem zamiar... Gdyby nie to, że zaskoczyła mnie pani swoim powrotem, chyba w ogóle nie wszedłbym tutaj... Ale skoro już jestem, może zgodzi się pani zostać także i moim sędzią?
- Przejdziemy do pokoju, dobrze? I zanim wyjaśnisz mi wszystko, zrobię herbaty. Wyglądasz marnie, mój chłopcze. Usiądź tu i poczekaj, ja zaraz wrócę!
Nie czekałem długo. Już po chwili babcia Emilia zjawiła się z tacą, na której niosła oprócz herbaty talerzyk z kanapkami.
- Zjedz, dobrze?
Przyglądała mi się uważnie, z uśmiechem serdecznym i może nawet pobłażliwym. Ale w jej spojrzeniu była łatwo dostrzegalna przenikliwość i gotowość do wyciągania wniosków, nie tylko z moich słów, ale i z gestów, odruchów, ze sposobu bycia. I kiedy jadłem teraz kanapki z wędliną siedząc przy okrągłym stoliku w pokoju babci Emilii, przypominały mi się znowu słowa Mady, którymi opisywała mi kiedyś tę srebrnowłosą panią:
"Kiedy mi się czasem przygląda, widzę na jej twarzy coś w rodzaju chytrego uśmieszku fakira! Znasz te sztuczki? Sądzisz, że twoja kieszeń jest pusta, a fakir patrzy na nią i uśmiecha się chytrze, bo wie lepiej od ciebie, co w niej masz! I rzeczywiście! Potrafi ci z niej wyjąć piętnaście chustek do nosa, cztery króliki i dwa kanarki! Podobnie rzecz ma się z babcią Emilią..."
Zastanawiałem się, co też babcia Emilia wyjmie z mojej kieszeni? Ona, sądzę, zastanawiała się nad tym samym.
- Słucham cię, mój drogi! - Zapytała, kiedy skończyłem jeść. - Co to za sprawy, z którymi chcesz mnie zapoznać?
Nie odpowiedziałem od razu. Trudno mi było znaleźć początek tego wszystkiego, co zaistniało między Madą a mną, bo po raz pierwszy nie od Romana i Marioli miałem zacząć opowiadanie o najważniejszych dla mnie sprawach.
- Widzę, że jednak trudno ci mówić? Ale spróbuj, Marcin, spróbuj od obojętnego miejsca, później dopowiemy sobie, jeżeli będzie coś niejasnego! - zaproponowała nagle babcia Emilia.
W jej spojrzeniu widać było oprócz zaciekawienia : życzliwości chęć zrozumienia i przyjścia mi z pomocą.
- Chyba jednak zacznę od tego dnia, w którym po raz pierwszy zobaczyłem Madę! - zdecydowałem.
- Proszę cię bardzo! Sądzę, że to będzie właściwy punkt wyjścia! Jaki to był dzień?
Pamiętam dobrze ten lipcowy poranek i początek opowiadania wydał mi się nagle tak łatwy, jak łatwy był prolog całej tej historii, zanim nie zacząłem jej gmatwać! Bo przecież rzecz była zwyczajna. Kolorowy parasol rozpięty nad kawiarnianym stolikiem i siedząca pod nim dziewczyna. Płócienna spódniczka w biało-żółte pasy. Włosy sczesane nad jednym uchem i ściągnięte czarną aksamitką, biała bluzka z trójkątnym wycięciem. Pamiętam? Pamiętam. Ale chociaż pochłonięta była bez reszty rozmową z całą gromadą swoich przyjaciół, a ja byłem obcy, zupełnie na zewnątrz, z daleka, oddzielony od niej rzędem stolików i twardym postanowieniem izolacji - przecież już wtedy wiedziałem, że będę szukał tej dziewczyny, że będę wypatrywać jej na kortach, na przystani, na ulicy, choćby tylko po to, aby na ułamek sekundy pochwycić spojrzenie czy uśmiech, być może wcale nie dla mnie przeznaczony. I tak się stało. Krążyłem po Osadzie, zaglądałem do miejsc, w których najczęściej skupiała się młodzież, wszystko po to, aby trafić na ślad, pójść nim i z daleka wpatrywać się w smukłą sylwetkę dziewczyny. Kiedy wreszcie mnie dostrzegła, stanąłem jak wryty w progu małej czytelni, bo w jej spojrzeniu było tak oczywiste, tak źle ukryte zainteresowanie, że mogłem podejść do niej i powiedzieć po prostu:
- Słuchaj, ja też uważam, że nie możemy się minąć!
Wtedy nie zdobyłem się na to, dopiero o wiele później, na zakręcie ulicy Kwiatowej! I cóż z tego? Potem i tak mijaliśmy się co dzień, chociaż pozornie szliśmy obok siebie. Czy to w ogóle była miłość? Chyba tak. Chyba w żadnym innym uczuciu ludzie nie mijają się tak często jak w tym. W gęstwinie słów, gestów, spojrzeń najtrudniej odnaleźć te, które są potrzebne.
- Czy zrozumiesz, jeżeli ci to powiem?
Rzuciłem to pytanie w ogromne daleko, które było teraz między Madą a mną.
Nad ranem szczupła ręka fakira lekko pogładziła moje ramię i starsza pani powiedziała z łagodnym uśmiechem:
- Nie jesteś zły, Marcinie... A więc jednak wyjęła z mojej kieszeni to, co tak bardzo chciałem w niej mieć.

