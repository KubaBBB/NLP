Autor: DANIEL MARCUS
Tytul: Ex vitro

(Ex Vitro)

Z "NF" 7/98
   
   I Sala łączności była dziwnym miejscem. Jax miał ochotę 
przylgnąć całym ciałem do metalowej ściany ciasnego 
pomieszczenia, do bezgłośnej maszynerii słabo pachnącej 
ozonem i ciepłem. Płaszczyznę nad jego głową rozświetlał 
szereg żółtych wskaźników, a przed nim wisiał szary, pusty 
ekran niczym otwarte usta. Surowe wnętrze ożywiał tylko faks 
z reklamą oprogramowania, który Maddy przylepiła taśmą do 
ściany. INSTANT ACCESS, jakiś program do błyskawicznego 
odzyskiwania plików - pierwsze słowo, wyróżnione niebieskim 
kolorem i zapisane pochyłą czcionką, ciągnęło za sobą 
rozmazane smugi oznaczające szybkość.  
   Coś jednak przyciągało go do tego miejsca i samotnie 
spędzał tu czas, kiedy tylko miał okazję.  Wyobrażał sobie 
siebie jako światełko na końcu cypla, latarnię morską pośród 
bezmiarów ciemnego oceanu.  
   Usłyszał hałas za plecami i odwrócił się. W drzwiach 
stała Maddy. Właśnie skończyła trening i bluzę miała 
wilgotną od potu. Czarne kędziory otaczały jej twarz, na 
bladych policzkach wystąpiły mocne rumieńce.  
   - Co się dzieje? - spytała, wciąż jeszcze trochę 
zdyszana. - Nie słyszałam żadnego wezwania...  
   - Nic - odparł. - Po prostu tu siedzę. Okropna mgła, 
nawet nie możemy popatrzeć na cylindrowce.  
   Maddy wzruszyła ramionami. Cylindrowce nie bardzo ją 
interesowały - jej radar nie zatrzymywał się na niczym, co 
istniało krócej niż milion lat. Natomiast sam Tytan był dla 
niej tym, czym krwawo lśniący, fasetowany rubin dla 
gemmologa. Amoniakalne morza, rozległe pola lawowe pocięte 
żyłami woskowatych, zamarzniętych węglowodorów. Na podstawie 
odczytów ultradźwiękowych Maddy tworzyła mapę skorupy i 
płaszcza księżyca. Jax nigdy nie widział u niej takiego 
zaangażowania, ale wiadomości z domu były jak siła odpływu, 
ciągnąca ją w przeciwną stronę.  
   - Coś nowego w laserowęźle? - spytała.
   Jax wiedział, że po odszyfrowaniu pytanie brzmiałoby: 
"Wojna?". A dokładniej: "Co jeszcze złego się stanie, zanim 
wrócimy do domu?" 
   Miała rodzinę w Unii Europejskiej, w Paryżu, a 
nadchodzące wiadomości denerwowały ją, bo laserowęzeł nie 
podawał całej prawdy. Odczytywanie komunikatów przypominało 
odgadywanie kształtu i struktury przedmiotu na podstawie 
cienia, jaki rzucał na białe, świetliste tło.  
   Wiedzieli, że kilka dni temu Daleki Wschód wystrzelił 
minipocisk nuklearny w jedną z należących do Unii wysp-
faktorii na Oceanie Indyjskim, oskarżywszy Unię o 
wtargnięcie na cudze terytorium. W odwecie Unia zmieniła w 
obłok pary Dżakartę. Doprowadziło to do pojedynczych 
konfrontacji sił lądowych w Nowej Zelandii i ogólnego 
potrząsania szabelkami, ale następnych pocisków nuklearnych 
nie wystrzelono. Północnoamerykańska Koalicja Wolnego Handlu 
i Rosyjska Hegemonia umyły ręce i czekały, zalecając 
opanowanie i dialog na specjalnym posiedzeniu Ligi oraz 
utrzymując siły lądowe i kosmiczne w pełnej gotowości.  
   - Daleki Wschód narobił krzyku o bombie supernowej, ale 
nikt naprawdę nie wierzy, że Azjaci są aż tak szaleni.  
Koalicja Wolnego Handlu każe wszystkim trzymać się z daleka 
od elektrowni wiatrowych na południowym Atlantyku; to nic 
nowego, przynajmniej od czasu Johannesburga. - Jax pokręcił 
głową. - Oczywiście Sieć dostała kompletnego świra. Ruch jak 
nigdy...  
   Zrobiła krok w jego stronę, a on wstał i otoczył ją 
ramionami. Stali tak przez kilka minut i z wolna ich 
oddychanie połączył jeden rytm. Czuć było od niej pot i woń 
sprzętu do badań hydroponicznych, którego używała wcześniej 
tego ranka. Napięte mięśnie jej pleców rozluźniły się pod 
dotykiem jego rąk, przeszły w uległą jędrność. Zaczęła 
ocierać się o niego i delikatnie pchnęła go z powrotem na 
fotel.  
   - Poczekaj - powiedział. - Nie tutaj. Chodźmy do strąka.  
   Maddy skinęła głową bez słowa i odwróciła się, sięgając 
za siebie po jego rękę. Chwycił jej dłoń i razem zagłębili 
się w wąski korytarz. Mijali przejścia prowadzące do części 
sypialnej, kuchni, laboratoriów. Na końcu korytarza wznosił 
się niczym abstrakcyjna rzeźba lśniący, zdeformowany kawał 
obsydianu, który Maddy przywiozła tu z lawowej równiny 
Tytana. Powierzchnia głazu utleniła się w atmosferze stacji, 
nabierając tęczowego połysku. W boku wykuty był ręcznym 
laserem prymitywny stopień, a nad nim widać było okrągły, 
otwarty właz. Maddy puściła rękę Jaxa, stanęła na stopniu i 
wciągnęła się do środka. Jax wsunął się za nią, by znaleźć 
się wewnątrz kryształowej bańki, otoczonej morzem wirującej 
mgły.  
   Wyhodowali strąk z jednego kryształu, tworząc 
przezroczystą, pięciometrową półkulę. Ściany miał cienkie i 
lekkie, lecz dość mocne, by oparły się działaniu zabójczej 
mieszanki węglowodorów, z których składała się atmosfera 
Tytana. Mgła właśnie trochę się przerzedzała i Jax widział 
przez nią lodowaty krajobraz, połyskujący ponurym, 
rozproszonym światłem. Na brzegu pobliskiego amoniakalnego 
morza zauważył stado cylindrowców. Ich błyszczące chitynowe 
ciała rozproszyły się na lawowej plaży, tworząc nieregularny 
wzór, jak pocięte koncentryczne romby, i przemieszczały się 
powoli.  
   Maddy była już rozebrana i stała przodem do niego, 
czekając. Jax zsunął szorty i jeszcze raz otoczył ją 
ramionami. Stali tak, kołysząc się wolno, potem opuścili się 
na wyłożoną dywanem podłogę.  
   Kiedy Maddy szczytowała, przez stado cylindrowców 
przebiegł niezauważony dreszcz. Zaraz potem rozkosz Jaxa 
posłała następną falę drżenia z przeciwnego końca stada.  
Fale zderzyły się i rozproszyły, lecz każda odcisnęła na 
drugiej swój kształt.  
   
   Jax delikatnie wyplątał się z objęć Maddy, starając się 
jej nie zbudzić. Jęknęła cicho jeden raz i odwróciła się na 
drugi bok, a po chwili znów zaczęła oddychać regularnie. 
Rysy jej twarzy były rozluźnione i nie wyrażały zupełnie 
nic, jakby sen był czarną dziurą, z której nie mogła 
wydostać się nawet najdrobniejsza cząstka osobowości.  
   Przez mgnienie twarz Maddy wydawała się Jaxowi całkowicie 
obca - tak dotkliwie bliska, że owa bliskość stała się czymś 
nieznanym. Wyciągnął rękę, by jej dotknąć; drżąca dłoń 
zawisła nad łukiem jej policzka.  
   Jakie to dziwne, pomyślał, my dwoje tutaj, pośrodku 
nicości, z domem nie łączy nas nic oprócz 
elektromagnetycznej efemerydy. Duchy. Czym jesteśmy dla 
siebie, gdy wokół nas nie ma niczego? Tworzymy własny świat, 
zawsze to robiliśmy.  
   Poznali się podczas studiów podyplomowych na Sorbonie - 
Maddy zajmowała się fizyką planetarną, a Jax dynamiką 
systemów. Oboje dążyli do sukcesu i jaśnieli wśród 
obiecujących studentów niczym gwiazdy na firmamencie swoich 
wydziałów, a siła przyciągająca ich do siebie była równie 
potężna jak ich zapał do pracy naukowej.  
   Musieli przejść serię załamań i nauczyć się, jakich 
granic żadne z nich nie może przekroczyć, ale w końcu udało 
im się osiągnąć stan pewnej równowagi. Jax wciąż jednak 
wyczuwał, że ich związek jest jak żywa istota, nieliniowy 
filtr, który zawsze reaguje na bodźce nie tak, jak można by 
się spodziewać.  
   Każde z nich było idealnym kandydatem dla Grupy Sun, 
galaktycznego konsorcjum zajmującego się rozwojem przemysłu, 
głównie górnictwa, farmaceutyki i łączności satelitarnej - 
wszystko oparte na szeroko zakrojonych badaniach i 
eksploracji nieznanych zakątków galaktyki. Jako para 
doskonale nadawali się na jedną z elitarnych ekip badawczych 
tej firmy. Po zakończeniu trzyletniego okresu pracy na 
stacji doświadczalnej - szczególnie gdyby "porośli w pióra" 
dokonując ciekawego odkrycia, które mogłoby przynieść 
konsorcjum zyski - mieliby w Sun na tyle mocną pozycję, że 
mogliby rozpocząć własne badania.  
   Cylindrowce na pewno zasługiwały na uwagę. Były najwyższą 
formą życia w spartańskim ekosystemie Tytana.  Czarne, 
pozbawione jakichkolwiek cech szczególnych stworzenia w 
kształcie pocisku, mniej więcej wielkości psa. Wylegiwały 
się na płyciznach amoniakalnych mórz, oddychając metanem i 
żywiąc się wszystkim, co organiczne - prymitywnymi 
porostami, których pojedyncze kępki porastały nierówną 
powierzchnię księżyca, lśniącymi kawałkami węglowodorowego 
lodu, zalegającego tu i tam jak morena, a nawet sobą 
nawzajem.  
   Jax mógł na nie patrzeć godzinami. Zachowywały się prawie 
jak zwierzęta w stadzie, łącząc się w geometryczne skupiska, 
przemieszczając się, tworząc nowe układy. Osobno sprawiały 
wrażenie istot bardziej prymitywnych niż pszczoły; ich 
system nerwowy składał się z jednego zwoju, znajdującego się 
przy szerszym końcu korpusu, na którym skupiły się 
światłoczułe plamki wzrokowe. Były automatami zbudowanymi z 
żywych komórek - każdy reagował tylko na bodźce pochodzące 
od najbliższego sąsiada. A jednak wzajemnie oddziaływując na 
siebie, tworzyły złożone, zmienne konfiguracje.  
   Mgła znowu zgęstniała w jednolity całun. Wydawała się 
jaśnieć własnym światłem, bladą poświatą perłowej barwy.  
Jax myślał o cylindrowcach, zastanawiał się, co robiły.  
Zamknął oczy i wyobraził sobie zmieniający się wolno w 
ciemności układ świetlistych punktów, rozciągnięty owal 
otaczający figurę geometryczną o ostrych krawędziach i 
prostych liniach.  

   II Maddy wzięła następny liść z cedzidła z sałatą i 
włożyła go do ust. Smak był tak gorzkosłodko zielony, tak 
pełny i ziemski, że łzy napłynęły jej do oczu.  
   - Sałata z ostatnich zbiorów jest naprawdę niezła - 
powiedziała. - Chyba wreszcie uporałam się z hydroponiczną 
chemią.  
   - Najwyższy czas - odparł Jax. Podniósł wzrok znad 
zębacza, którego właśnie patroszył. Połyskliwe wnętrzności 
ryby, świeżo wyłowionej ze zbiornika hodowlanego, wylały się 
na deskę do krojenia. Krew poznaczyła ręce Jaxa czerwonymi 
smugami i wypełniła małą kuchnię intensywną, ostrą wonią. - 
Poprzednia partia miała dziwny posmak, jakby zgniły. 
Czekałem, aż mnie brzuch rozboli.  
   - Tak? No to pierdol się! - Odniosła wrażenie, że słowa 
zawisły w powietrzu między nimi, jakby wzięły się nie 
wiadomo skąd, nie od niej. Poczuła, jak na policzki
występują jej rumieńce, ale teraz mogła już tylko brnąć 
dalej. - Zawsze możesz wziąć tę robotę na siebie.  
   Na twarzy Jaxa odbiły się zaskoczenie i uraza. Otarł 
sobie policzek, zostawiając na nim krwawą smugę, i pochylił 
się z powrotem nad rybą. Jego wielkie dłonie poruszały się 
szybko i pewnie. Maddy odczuła napięcie fizycznie, jakby był 
to ktoś trzeci, kto nagle stanął między nimi. Wzięła głęboki 
wdech i wolno wypuściła powietrze. Jeszcze raz. Wdech, 
uspokajam swoje ciało.  Wydech, skupiam się na obecnej 
chwili. Wdech, wsłuchuję się, wsłuchuję. Wydech, szmer 
wędrującego powietrza przywraca mi moje prawdziwe ja.  
   Zrobiła krok w jego stronę i położyła dłoń na jego 
ramieniu. Spojrzał na nią. Pocałowała go w policzek, czując 
smak krwi.  
   - Przepraszam, kochanie - powiedziała. - Nerwy mi trochę 
puszczają przez te wiadomości o wojnie. Nie wytrzymam zbyt 
długo - zagryzła wargę. - Niech tylko zrobi się gorzej niż 
jest, a wezwę Sun, żeby nas stąd zabrali.  Chcę być tam, 
gdzie moi rodzice.  
   - Daj spokój, Maddy, jak zacznie się prawdziwy 
rozpierdziel, lepiej być wszędzie, byle nie w Paryżu; 
zmienią go w chmurę plazmy. - Urwał, gdy zobaczył wyraz jej 
twarzy, po czym wyciągnął rękę, by dotknąć jej ramienia. - 
Przykro mi, ale wiesz, że to prawda. Naprawdę chcesz znaleźć 
się w punkcie zerowym? - opuścił rękę. - Poza tym za 
przerwanie badań przywalą nam niezłą grzywnę i na zawsze 
stracimy ich poparcie.  
   - Możemy sobie na to pozwolić.
   Jax wzruszył ramionami. 
   - Możemy sobie pozwolić na grzywnę, jasne, ale będziemy 
musieli zaczynać od zera z inną grupą, a to nie będzie 
łatwe.  
   - Maurice nam to załatwi.
   Maurice Enza był ich sponsorem w Grupie Sun. Składał się 
w większości z cybernetycznych protez, zastępujących między 
innymi oczy i narządy mowy, i w wieku stu trzydziestu dwóch 
lat wciąż jeszcze pisał teksty dla wydawnictw 
bioekonomicznych. Maddy darzyła go czcią.  Jax szanował go, 
ale w duchu uważał go za wampira i zawsze zachowywał wobec 
niego uprzejmy dystans.  
   - Maurice może ma tyle lat co Elvis, ale nie jest bogiem.  
   Maddy zamknęła oczy. Wdech, uspokajam swoje ciało.  
Wydech, wsłuchuję się, wsłuchuję.  
   Otworzyła oczy i spojrzała na niego uważnie. Wyraz twarzy 
miał poważny i szczery. Nie był zwykłym gnojkiem i nie 
zgrywał ważniaka.  
   Maddy uśmiechnęła się łagodnie. 
   - Zobaczymy, co będzie dalej, i wtedy zdecydujemy, 
dobrze?  
   
   Zębacz był pyszny - soczyste białe mięso w czarnej, 
chrupiącej skórce, przyprawionej na sposób cajuński.  Sałata 
smakowała Maddy jeszcze bardziej, gdy pomyślała, że 
własnoręcznie ją wyhodowała, pielęgnując pieczołowicie 
sadzonki ułożone na siatce zanurzonej w pożywce mineralnej, 
aż wyrosły z nich dorodne, liściaste rośliny o splątanych 
korzeniach, wplecionych w wilgotną gąbkę podłoża.  
   Jedli razem w milczeniu. Z głośników salonu dochodziły 
łagodne dźwięki koncertu skrzypcowego Bacha, tworzące 
zgrabny łuk melodyczny nad stłumionym szumem urządzeń 
klimatyzacyjnych.  
   Dziwne jest takie silne uzależnienie od zmysłowych 
doznań, pomyślała Maddy, od tych ziemskich przyjemności, 
kiedy tkwimy w tej puszce na dnie oceanu lodowatej trucizny, 
półtora miliarda klików od większości osób, które kocham. 
Gdzie wszystko się rozpada. Słuchanie Bacha, co za ironia.  
   Pokręciła głową. Dysonans percepcji.
   Jax popatrzył na nią i uśmiechnął się. 
   - Co jest?
   - A, nic, chyba... Nie wiem - wyciągnęła ręce przed 
siebie, dłońmi do góry, jakby oceniała wagę niewidzialnej 
paczki.  
   
   Żyłkowana skała śmigała po obu stronach, rozmazując się w 
migotliwą szarość. Od czasu do czasu Maddy wynurzała się na 
otwartą przestrzeń i wtedy na krótką chwilę ukazywały się 
jej odległe ściany, wyłaniały się stalaktyty i stalagmity, 
łączące się w pustce, by uformować skomplikowane, bulwiaste 
kształty, demonicznie zielone we wzmocnionej podczerwieni. 
Potem dolne partie skały skakały w górę i ponownie zakrywały 
widok.  Odczyt na wyświetlaczu w lewym dolnym rogu obrazu 
pokazywał, na jakiej głębokości pod powierzchnią się 
znajdowała.  
   Maddy ujrzała uskok rozwierający się po lewej stronie i 
skierowała się ku niemu, otwierając prawą przepustnicę 
swojego odrzutowca, nieco tandetnej maszyny w stylu Ducha 
Rogersa, którą zaprogramowała tak, aby wzbogacić obraz 
wirtualny, dać mu konkretne odniesienie.  Bez tego łatwo 
stracić orientację - choroba symulacyjna.  
   Ruszyła tunelem uskoku w głąb Tytana, mijając rozległe, 
mroczne obszary, których nie naniosła jeszcze na swoją mapę. 
Uskok wił się i skręcał, miejscami rozciągał się w szeroką 
rozpadlinę, to znów zwężał do rozmiarów pęknięcia 
niewiele szerszego niż płaszczyzna naprężeń w zdeformowanej 
skale.  
   Maddy zmniejszyła szybkość i wcisnęła guzik wyświetlacza 
wirtualnego. Trójwymiarowe obrazy struktury naprężeń w skale 
ukazały się wokół niej w postaci świecących linii, 
fraktalnych neonowych kresek, rozsypujących się w coraz to 
mniejsze sploty żył mineralnych. Przez chwilę stroiła 
urządzenie, aż na wyświetlaczu pozostały tylko świecące 
sploty rozrzucone na tle głębokiej, aksamitnej czerni. Sam 
uskok był powykręcaną przestrzenią zimnego ognia.  
   Unosiła się w ciemności, otoczona światłem. To właśnie 
znam, pomyślała. To wygląda znajomo. W tej chwili mogła 
równie dobrze oglądać geosymulację skorupy ziemskiej.  
Wyniki elastoplastycznej deformacji są niezmienne bez 
względu na czyny Boga i człowieka. Stochastyczne, fraktalne, 
osobliwie złożone struktury można było mimo wszystko 
zrozumieć, przewidzieć z pewną dozą dokładności i 
przedstawić dla większej przejrzystości w przestrzeni 
fazowej jakiegoś mniejszego układu dynamicznego.  
   Wszystko to było muzyką dla ucha naukowca. Gorzej 
brzmiało w roli metafory osobistych uczuć Maddy, która w 
rodzinnych stronach znała wielu ludzi prowadzących 
niepokojąco proste życie - praca, rodzina, owczy pęd za 
przyjemnościami miały w nim wyznaczone miejsca, oddziałując 
na siebie w obrębie bezdusznego układu, którego granice 
wcale nie były fraktalne. Nie znalazła wspólnego języka z 
tymi ludźmi; nie potrafiła zrozumieć ich motywów. 
Trajektorię jej życia wyznaczała bardziej chaotyczna 
topologia.  
   Małą cząstką swego jestestwa Maddy czuła swoje ciało w 
czasie rzeczywistym, z kaskiem na głowie, wtulone w miękko 
obity fotel w ciemnej, nijakiej kabinie.  
   A w laboratorium - pogrążony w biostazie embrion, 
promienny punkt świetlny w jej myślach. Mogła wyobrazić 
sobie niewiarygodnie powolne bicie serca, dokładnie takie, 
jakie wystarczało do utrzymania go w bezpiecznej odległości 
od progu śmierci. W chwilach wewnętrznego spokoju wyobrażała 
sobie, że to serce bije w niej i czuła, jak jej świadomość 
kurczy się, by przybrać formę maleńkiej bryłki z ciała i 
krwi, cudu kodowanych białek. Jedna część Jaxa, jedna część 
Maddy. Coś innego niż zwykła suma dwóch składników.  
   Zwykle potrafiła to znieść, ta świadomość istnienia tego 
czegoś, tępy, ciągły ucisk na skraju umysłu. Ale czasami 
czuła ból w najgłębszych zakamarkach swego jestestwa, jak 
gdyby to coś zostało z niej wyrwane i zostawiło po sobie 
krwawiącą, zakażoną jamę. Jak mogło żyć bez niej? A ona bez 
niego? Wkrótce zamierzała powiedzieć Jaxowi.  
   
   III Wyłączył głośnik skafandra. Świszczący szmer jego 
oddechu i oceaniczna fala muzyki krwi natychmiast wypełniły 
mu uszy. Dzienne niebo Tytana sklepiało się nad nim jak 
gigantyczna odwrócona misa ciemnozielononiebieskiej barwy, 
przechodzącej na horyzoncie w siny fiolet. Fotochemiczny 
smog rozrzedził się w delikatną mgiełkę rozmazującą ostrość 
widzenia, tak że wznoszący się w górze Sol wyglądał jak 
błyszczący diament za zaparowaną szybą. Jax czuł niemalże 
fizycznie przytłaczający ciężar niewidocznego Saturna, 
zawieszonego w przestrzeni, zasłoniętego bryłą Tytana.  
   Przeszedł już wybrzeżem około jednego klika. Stacja 
zniknęła z pola widzenia i poczuł, że samotność poprawiła mu 
humor. Jego śladem postępowało stado około dwudziestu 
cylindrowców, przemieszczające się płynnym ruchem prawie jak 
pojedynczy organizm. Nie był pewien, czy to one pierwsze 
zaczęły posuwać się za nim, czy też on poszedł za nimi, ale 
nie miał wątpliwości, że teraz zdawały sobie sprawę z jego 
obecności. Kiedy przystanął, one też się zatrzymały. 
Przeszedł jeszcze kawałek skalistym brzegiem, a stado 
podążyło za nim niczym ameba, wysuwając długą, cienką 
nibynóżkę, którą zaraz wchłonęło z powrotem. To był pierwszy 
raz, kiedy okazały coś w rodzaju reakcji na zewnętrzny 
bodziec. Coś w rodzaju świadomego działania.  
   Czym jesteście? Stado rozciągnęło się przed nim w długi, 
falisty łuk, wygięty jak koryto starej rzeki.  
   Zamknął oczy i skoncentrował się tak mocno, jak tylko 
potrafił. Powiedzcie mi, kim jesteście.  
   W myślach ujrzał, jak wzór - kręta linia świetlistych 
punktów - lekko faluje. Otworzył oczy.  
   Powiedzcie mi.
   Kolejna fala przebiegła przez stado.
   Włączył radio. 
   - Maddy, możesz włożyć skafander i przyjść tutaj? Chcę...
   - Coś ty, kurwa, robił? Próbuję się z tobą połączyć od 
godziny - mówiła cienkim głosem, w którym słychać było 
napięcie.  
   - Wyłączyłem głośnik i...
   - Możesz tu przyjść? - długa pauza. - Proszę cię.
   
   Holowizor był włączony, ale Maddy wpatrywała się 
apatycznie w przestrzeń obok. W przezroczystym, szklanym 
sześcianie Jax widział upiorny, migotliwy obraz pełen ognia 
i dymu.  
   - ...w odwecie zdetonowały 50-kilotonową bombę nad 
Manilą. Aktualnie liczbę ofiar ocenia się na...  
   Spojrzała na niego. Miała podpuchnięte oczy. 
   - Paryż.
   Słowo wstrząsnęło nim prawie tak, jakby ktoś go uderzył.  
   - Cholera. Co jeszcze?
   Pokręciła głową. 
   - Wszystko pęka w szwach. Koalicja Wolnego Handlu i Rosja 
starały się dotąd nie wtrącać, ale to tylko sprawa czasu.  
   - ...specjalne posiedzenie, ale nie odezwała się jeszcze 
Rada Dyrektorów Naczelnych...  
   - Sun się zgłosiło?
   Znów pokręciła głową. Wyglądała jak ofiara wypadku: 
szklany wzrok, powolne ruchy.  
   - ...siły lądowe zmiażdżyły wojska Mitsubishi niedaleko 
Sydney. Broń konwencjonalna...  
   Jax gwałtownie machnął ręką przed płytką w ścianie.  
Głośność laserowęzła zmalała do szmeru. Holowizor wciąż 
migotał jaskrawymi obrazami płonących miast. Jax podszedł do 
Maddy i ujął ją za ramię. Siedziała sztywno, jakby nie 
zdawała sobie sprawy z jego obecności; ramię miała twarde, 
jak z drewna. Obiema rękami zaczął masować jej napięte 
mięśnie, ale odtrąciła go.  
   Stał za nią przez dłuższą chwilę, nie wiedząc, co robić. 
Od czasu do czasu Maddy wydawała długie, drżące 
westchnienie.  
   Wreszcie spojrzała na niego. 
   - Co my teraz zrobimy?
   Wzruszył ramionami. 
   - A co możemy zrobić? Tutaj da się żyć tak długo, jak 
tylko zechcemy; ekologia stacji jest stabilna. Prowadźmy 
dalej badania i poczekajmy, aż Sun nas stąd zabierze.  
   Ledwie to powiedział, poczuł przypływ paniki na samą myśl 
o opuszczeniu Tytana. Zamknął oczy i na tle aksamitnej 
czerni ukazała się ruchoma matryca białych, pulsujących 
punktów. Koncentryczne romby, rozchodzące się powoli. 
Otworzył oczy. Maddy wpatrywała się w niego.  
   - Prowadzić badania? A po co? Nawet nie wiemy, czy w 
ogóle jest jeszcze jakaś Grupa Sun. Musimy dowiedzieć się, 
co tam zostało, wrócić, jeśli to możliwe. Możemy pomóc.  
   Jax milczał przez dłuższą chwilę. 
   - Przede wszystkim musimy przeżyć, Maddy - rzekł wolno. - 
Utrzymać sprawność systemów, ciągnąć badania. Spróbuję 
wywołać Maurice'a i dowiedzieć się, jak wygląda ich 
sytuacja, ale nie mam pojęcia, kiedy będą mogli po nas 
przylecieć.  Myślę, że jesteśmy zdani tylko na siebie.  
   - Jeśli mają wolny statek, chcę wracać do domu - 
powiedziała Maddy. - Luna, jakiś O'Neill, wszystko jedno.  
Teraz nasze miejsce jest tam.  
   Jax zmusił się do uśmiechu dodającego otuchy. 
   - Dobrze, Maddy, zobaczymy, co mogą zrobić.  Dostaniemy 
odpowiedź nie wcześniej niż za trzy godziny...  
   - Sto siedemdziesiąt cztery minuty.
   - ...oczywiście pod warunkiem, że w ogóle uda nam się z 
nimi połączyć. Te rzeczy - wykonał ruch ręką w stronę 
holowizora - przypuszczalnie są do nas retransmitowane z 
któregoś O'Neilla...  
   - Właściwie z laserowęzła nie można się dowiedzieć, co 
rzeczywiście tam się dzieje; entropia informacji jest za 
wysoka. Nie będziemy znać całej prawdy, dopóki nie zapytamy 
kogoś, kto wie. Więc zróbmy to.  
   Razem przeszli korytarzem do sali łączności. Jax 
zalogował się, ustalił protokół i przetransmitował z pamięci 
adres Maurice'a.  
   Ekran przed nim ział pustką. Część pustej płaszczyzny 
uelastyczniła się niewidocznie, gotowa przekształcić głos 
Jaxa w bity i przerzucić je do satelity retransmisyjnego 
oczekującego na sygnały w jednym z Punktów Trojańskich 
Tytana. Oczywiście wizualne potwierdzenie odbioru nie 
pojawiło się - dialog był niemożliwy.  
   Przekazywanie wiadomości przez przestwór lat świetlnych 
dzielący stację od Ziemi zawsze wzbudzało w Jaxie uczucie, 
że jego słowa znikają w studni. Z tyłu wyczuwał obecność 
Maddy jak burzową chmurę.  
   - Maurice. Tu Jax i Maddy ze stacji na Tytanie. - Jasne. 
A niby skąd mieliby nadawać? - Proszę, określ naszą 
sytuację. Jesteśmy...  
   - Zabierz nas stąd, Moe - wtrąciła Maddy. - Proszę cię. 
Chcemy lecieć do domu.  
   Jax rzucił jej spojrzenie pełne irytacji i zwrócił się z 
powrotem do ekranu. - Proszę, określ naszą sytuację - 
powtórzył. - Bez odbioru.  
   Ignorując Maddy, spróbował zalogować się do węzła 
Maurice'a w Sieci, lecz nie mógł znaleźć na drugim końcu 
stabilnej fali nośnej. Spróbował połączyć się przez Lunę, 
przez Olympus Mons, przez O'Neille.  
   - Ciężka sprawa - powiedział kręcąc głową i odwrócił 
wzrok od ekranu. Maddy nie było.  
   
   Zajrzał do salonu. Pusto. W holowizorze para 
półprzezroczystych postaci żywo gestykulowała w gorączce 
dyskusji, ale Jax nie mógł rozróżnić słów. Kuchnia, 
laboratoria, część sypialna - wszędzie pusto. Sprawdziwszy 
wszystkie pomieszczenia, dotarł do końca korytarza i 
wciągnął się do strąka. Maddy leżała zwinięta na piankowym 
materacu, oddychając głęboko.  
   Przeszedł obok niej, zbliżył się do ściany kopuły i 
wpatrzył się w mgłę. Widział je, rozciągnięte w wolno 
falującą linię nieopodal amoniakalnego morza. Falowanie 
nasilało się, aż linia rozpadła się na kilka części, które 
utworzyły szereg pierścieni. Wolno, jeden po drugim, 
pierścienie zaczęły się łączyć i w końcu wzór płynnie 
przeszedł w zespół koncentrycznych rombów, rozchodzących się 
powoli. Był w tym sens i coś to znaczyło, Jax miał co do 
tego pewność, ale zrozumienie unosiło się gdzieś poza 
zasięgiem jego umysłu. Czym jesteście?  
   
   Delikatny odgłos dzwonka z sali łączności wytrącił Jaxa z 
zamyślenia. Trzy godziny? Stałem tu trzy godziny?  Omiótł 
wzrokiem wnętrze kopuły, zatrzymując spojrzenie na Maddy, 
która leżała w pozycji płodowej, wznosząc i opuszczając 
ramiona w miarowym rytmie. Przekroczył ją i opuścił się 
przez właz na zewnątrz strąka.  
   Nie było obrazu, ale Jax rozpoznał matowe brzmienie 
syntezatora głosu Maurice'a.  
   - Przepraszam za brak obrazu; obowiązują nas ścisłe 
ograniczenia szerokości pasma. I zużycia mocy, więc będę 
musiał mówić krótko. Walki prawie ustały, z wyjątkiem paru 
miejsc. Ziemia jest w dość fatalnym stanie: Europa, Japonia, 
Indonezja... ostatnio mówi się o miliardzie ofiar. Koalicja 
Wolnego Handlu właściwie wyszła z tego obronną ręką. Rosja 
też, ale dostanie jej się duża porcja opadów radioaktywnych 
z Dalekiego Wschodu. Grupa Sun montuje zespół na O'Neillu 
II, coś w rodzaju ekipy odbudowy. Przyda nam się tutaj każda 
pomoc, ale musimy też ciągnąć długofalowe badania. Sami się 
zgłosiliście, ale szczerze mówiąc, moglibyście się nam 
przydać. Wysyłamy statek do wszystkich stacji badawczych, 
żeby pozbierać tych, co chcą wrócić. Stary rudowiec ze 
Strefy, ulepszony, bo z napędem jonowym. To wszystko, co 
możemy teraz zrobić. Zawiadomcie mnie, na co się 
decydujecie. Nie chcemy grzać do was deltą V, jeśli to nie 
jest konieczne.  
   Jax usłyszał, jak na szmer fali nośnej nakłada się 
upiorny syk międzyplanetarnego białego szumu. Przesłuchał 
relację ponownie. Słowa zaczęły się zlewać, granice 
poszczególnych znaczeń rozpływały się jak podgrzany wosk. 
Przesłuchał relację jeszcze raz.  
   
   IV Balansowała na krawędzi jawy i snu. W przestrzeni jej 
świadomości ścigały się obrazy dymu i ognia, eksplodujących 
słońc. Była na barce-poduszkowcu na Sekwanie, siedziała za 
sterami. Ostry zapach mchu i mokrych kamieni, kiedy 
przelatywała pod mostem. Na pokładzie przed nią jej rodzice 
i siostry, usadowieni pod niebiesko-białym parasolem. 
Wszyscy z drinkami, roześmiani. Niskie, szare chmury 
nabrzmiałe groźbą deszczu.  
   Wtem niewiarygodnie jaskrawe światło rozlało się na 
niebie na wschodzie - drugie słońce przedarło się przez 
chmury. Parasol stanął w płomieniach, rodzina w jednej 
chwili zmieniła się w słupy pochodni. Sekwana wrzała, 
przelewając się przez burty barki...  
   Otworzyła oczy. W półmroku wisiała nad nią twarz Jaxa.  
Położył dłoń na jej ramieniu.  
   - Sny?
   Skinęła głową, wciąż pod wrażeniem sennej mary. 
   - Tak.
   Jax pogładził ją po ręce. 
   - Odebrałem odpowiedź od Maurice'a - powiedział po 
chwili. - Jesteśmy zdani na siebie, Maddy. On nie ma 
pojęcia, kiedy będą mogli do nas przylecieć.  
   Odczuła to tak, jakby ktoś ją uderzył. Tropizm pchający 
ją ku rodzinnym stronom promieniował z samego środka jej 
jestestwa, z jej pierwszej czakry. Odmowa przeszyła ją falą 
paniki.  
   Zamknęła oczy. Oddychać, oddychać. Wdech, uspokajam swoje 
ciało. Wydech, szmer wędrującego powietrza przywraca mi moje 
prawdziwe ja. Wdech, oddycham spokojnie, białe słońce rośnie 
na wschodzie. Wydech, wsłuchuję się, wsłuchuję, Sekwana 
przelewa się przez burty barki. Wdech, prastary kamienny 
most osiada, rozmiękczony gorącem.  Wydech, słupy ognia 
tańczą na pokładzie barki, tłamszone ciosami wiatru.  
   - Maddy. - Zatrzepotała powiekami i znów otwarła oczy.  - 
Z tobą wszystko w porządku?  
   Spojrzała na niego badawczo. Jego pociągła, szczupła 
twarz, tak znajoma, odziana w maskę troski.  
   Powoli pokręciła głową. 
   - Nie - powiedziała. - Nic nie jest w porządku.  
   
   Maddy nie miała na sobie swojego skafandra od tygodni, 
dlatego teraz obcierał ją pod pachami i w kroku. Obejrzała 
się na stację, tak bardzo nie na miejscu w tej obcej 
okolicy, przyczepioną jak jakaś narośl do ciemnej skały 
spowitej strzępiastą mgłą. Strąk błyszczał w przyćmionym 
świetle. Wyobraziła sobie Jaxa, rozciągniętego nago na 
piankowym materacu wewnątrz kopuły.  
   Wciąż jeszcze czuła lekki ból po stosunku. Jax zrobił to 
szybko i bez czułości, prawie brutalnie. Było jej wszystko 
jedno, leżała bezwładnie, poddając mu się biernie. Miała 
orgazm bez krzty radości, który przebiegł przez nią jak 
fala, nie zostawiając po sobie śladu.  
   Gdy doszła do brzegu amoniakalnego morza, zatrzymała się. 
Na kamienistej plaży rozbijały się z pluskiem drobne fale. 
Spojrzała na pojemnik, który miała ze sobą. Zwykły przedmiot 
z polerowanego metalu, taka niewinna rzecz.  
   Nie zastanawiając się dłużej, wcisnęła przycisk 
umieszczony we wgłębieniu w boku puszki. Górny brzeg 
otoczyła cienka pętla i z pojemnika wyleciał obłok pary, 
który natychmiast zamarzł, zmieniając się w chmurę 
roziskrzonych kryształków. Odkręciła pokrywę i wytrząsnęła 
zawartość puszki do morza. Skorupy metaloszklanego oplotu, 
pajęcze skręty węża z plastyku, kawałki kruchej, 
zamarzniętej pianki. Nawet nie dojrzała skrawka ciała, które 
kryły. Kilka metrów dalej skupiło się przy brzegu małe stado 
cylindrowców, rozłożone obojętnie w układzie początkowym.  
                                       Przełożył Piotr Goraj
   
   
                        DANIEL MARCUS
   W latach 1994 - 1995 opublikował kilka opowiadań na 
łamach "Asimov's Science Fiction Magazine", "Fantasy & 
Science Fiction" oraz "SF Age". Jego debiut wywarł na tyle 
silne wrażenie na czytelnikach i krytykach, że w roku 1995 
autor znalazł się wśród kandydatów do przyznawanej corocznie 
Nagrody im. Johna W. Campbella dla "najlepszego nowego 
pisarza". Nie spoczął jednak na laurach, czego najlepszym 
dowodem niniejsze mroczne i brutalne opowiadanie.  
                                                      (anak)


