Autor: John Varley 
Tytul: Spychacz

(Pusher)

Z "NF" 1/95
 
   Wszystko podlega zmianom. Ian Haise wiedział o tym.
Są jednak pewne stałe, dyktowane przez działanie i 
użycie. Ian szukał tych cech i rzadko się mylił. 
   Plac zabaw wyglądał zupełnie inaczej niż te, które znał 
ze swojego dzieciństwa. Place zabaw jednak budowane są po 
to, by cieszyć dzieci. Zawsze znajdzie się tam coś, na czym 
można byłoby się huśtać, zjeżdżać czy wspinać się. Ten plac 
zabaw miał wszystkie te przyrządy, a nawet więcej. Część 
wyłożono grubo drewnem. Była nawet mała sadzawka do 
pływania. Nieruchome przyrządy mieszały się z oślepiającymi 
rzeźbami świetlnymi, wpadającymi i wypadającymi z 
rzeczywistości. Były tam także zwierzęta. Drobne 
rhinocerosy i eleganckie gazele nie sięgające jego kolan. 
Wyglądały nienaturalnie łagodnie i ufnie.  
   Ale przede wszystkim na placu zabaw były dzieci. 
   Ian bardzo lubił dzieci. 
   Usiadł na drewnianej ławce w cieniu kępy drzew i 
przyglądał im się. Były we wszystkich kolorach skóry, w 
najprzeróżniejszym wieku i obu płci. Widział dzieci czarne 
jak ożywione galaretki lukrecji i białe jak króliczki, były 
brązowe buzie z kręconymi lokami i jeszcze bardziej brązowe 
ze skośnymi oczyma i prostymi czarnymi włosami, a także i 
takie, które były zapewne białe, ale teraz opalenizna 
czyniła je bardziej brązowymi od tych brązowych z natury.  
   Ian skupił się na dziewczynkach. Próbował to robić z 
chłopcami, ale mu nie wychodziło. 
   Obserwował przez chwilę czarną dziewczynkę, próbując 
ocenić jej wiek. Miała chyba osiem lub dziewięć lat. Za 
młoda. Druga miała około trzynastu, wywnioskował to po jej 
sukience. To już lepiej, chociaż wolałby jednak nieco 
młodszą. Mniej wyrafinowaną i mniej podejrzliwą.  
   Wreszcie znalazł dziewczynkę, która mu odpowiadała. 
Miała brązową skórę, ale zaskakujące blond włosy. Dziesięć 
lat?  Może jedenaście. W każdym razie wystarczająco młoda. 
   Skoncentrował się na niej i zrobił tę dziwną rzecz, którą 
zawsze próbował, gdy dokonał wyboru. Nie wiedział dlaczego, 
ale to działało. Przede wszystkim był to sposób 
patrzenia na nią, wodzenia wzrokiem bez względu na to, dokąd 
szła i co robiła. Nic nie mogło odwrócić jego uwagi. 
Wiedział, że w ciągu kilku minut podniesie głowę, rozejrzy 
się i na chwilę spotkają się wzrokiem. Po chwili dziewczynka 
wróci do zabawy.  
   Odprężył się. Nie było to znów nic takiego, to co robił. 
Z dojrzałymi kobietami było tak, że jeżeli któraś 
spowodowała, że po prostu się na nią gapił, zwykle podnosiła 
wzrok znad właśnie wykonywanej pracy i odpowiadała 
powłóczystym spojrzeniem. Zawsze tak się działo. Rozmawiając 
z innymi mężczyznami stwierdził, że nie tylko jemu to się 
zdarza. Jakby czuły jego wzrok. Kobiety twierdziły, że to 
nonsens, a jeżeli nawet nie, to według nich była to reakcja 
na sygnał dostrzeżony kątem oka. Zaledwie nieświadoma 
obserwacja penetrująca do świadomości. Nic tajemniczego, jak 
postrzeganie pozazmysłowe na przykład.  
   Być może. W każdym razie Ian był bardzo dobry w tym 
rodzaju kontaktu wzrokowego. Kilkakrotnie zauważył, że 
dziewczynki pocierały tył szyi albo pochylały ramiona, gdy 
je obserwował. Może rozwinął w sobie pewien rodzaj 
pozazmysłowej percepcji, tylko o tym nie wiedział. 
   Teraz patrzył. Uśmiechał się, więc za każdym razem gdy na 
niego zerkała - a robiła to coraz częściej - widziała 
przyjaznego, lekko siwiejącego pana ze złamanym nosem i 
silnymi ramionami. Jego ręce także były silne. Trzymał je 
splecione na kolanach.  
   Zaczęła posuwać się w jego kierunku. 
   Nikt obserwujący ją nie pomyślałby, że idzie w jego 
stronę. Prawdopodobnie ona również o tym nie myślała. Po 
drodze szukała pretekstów, żeby zatrzymywać się i robić 
różne akrobacje, skakać na miękkiej gumowej macie albo gonić 
hałaśliwe stadko gęsi. Ale powoli zbliżała się do niego i w 
końcu usiadła obok na ławce. 
   Rozejrzał się szybko. Tak jak poprzednio, na placu zabaw 
było tylko kilka dorosłych osób. Zdziwiło go to już po 
przybyciu. Najwidoczniej nowe techniki poprawiania 
osobowości zmniejszyły liczbę gwałcicieli i rodzice 
pozwalali dzieciom bawić się bez dozoru starszych. Dorośli 
przebywający w parku zajęci byli sobą. Kiedy przyszedł, nikt 
nawet na niego nie spojrzał.  
   Ianowi bardzo to odpowiadało. Ułatwiało mu 
przeprowadzenie swojego planu. Oczywiście, miał gotowe 
wymówki, ale wolał nie być nękany przez przedstawicieli 
prawa pytaniami, stawianymi samotnemu mężczyźnie w średnim 
wieku kręcącemu się w pobliżu placów zabaw. 
   Przez chwilę zastanawiał się z prawdziwą troską, jak 
rodzice tych dzieciaków mogli być tak ufni, nawet w epoce 
poprawiania osobowości. Przecież zabiegom poddawano 
dopiero po popełnieniu przestępstwa. Nowi maniacy rodzili 
się prawdopodobnie każdego dnia. Nie wyróżniali się niczym 
nadzwyczajnym, dopóki nie wykazali swej odmienności przez 
jakiś obłąkany czyn.  
   Ktoś powinien tym rodzicom dać surową nauczkę, pomyślał. 
   - Kto ty jesteś? - spytała. 
   Ian zmarszczył brwi. Na pewno nie jedenaście, patrząc 
z tak bliska. Może nawet nie dziesięć. Mogła mieć osiem 
lat. 
   Czy osiem lat wystarczy? Rozważał swój pomysł ze 
zwykłą ostrożnością, rozejrzał się w poszukiwaniu 
ciekawskich spojrzeń. Niczego takiego nie spostrzegł. 
   - Na imię mi Ian. A jak ty masz na imię?
   - Nie. Nie, nie twoje imię. Kim ty jesteś?
   - Masz na myśli to, co robię?
   - Tak.
   - Jestem spychaczem.
   Pomyślała chwilę i uśmiechnęła się. Miała już stałe 
zęby ściśnięte w drobnej szczęce. 
   - Pracujesz na budowie?
   Roześmiał się. 
   - Bardzo  dobrze - powiedział. - Widocznie dużo czytasz.
   Nic nie odpowiedziała, ale wyraźnie była z siebie zadowolona.  
   - Nie - dodał. - Spychacz to była maszyna. Ja jestem 
innym spychaczem. Ale przecież o tym wiedziałaś, nieprawdaż?  
   Gdy uśmiechnął się, zaczęła niepowstrzymanie chichotać.  
Wykonywała bezcelowe ruchy rękami tak, jak to robią małe 
dziewczynki. Pomyślał sobie, że na pewno dobrze wie, 
jak bardzo jest ładna, ale nie podejrzewała siebie jeszcze o 
zakazany erotyzm. Przypominała dojrzałe ziarenko, a jej 
seksualizm czekał tylko, żeby wybić się wreszcie na 
powierzchnię. Była jeszcze koścista, lecz na tym zrębie 
zostanie zbudowana kobieta.  
   - Ile masz lat? - zapytał.
   - To tajemnica. Co się stało z twoim nosem? 
   - Złamał się dawno temu. Założę się, że masz dwanaście 
lat. 
   Znów zachichotała, a potem przytaknęła. A więc 
jedenaście. I to najwyżej.  
   - Chcesz cukierka?  
   Sięgnął do kieszeni i wyciągnął papierową torebkę w 
różowo-białe paski. 
   Poważnie zaprzeczyła głową. 
   - Moja mama mówi, żeby nie brać cukierków od 
nieznajomych. 
   - Ale my nie jesteśmy nieznajomi. Jestem Ian, spychacz.
   Przemyślała to. Gdy się jeszcze wahała, sięgnął do 
torebki i wyciągnął czekoladkę, taką nieprzyzwoicie grubą i 
słodką. Ugryzł ją i zmusił się do przeżucia. Nienawidził 
słodyczy. 
   - W porządku - powiedziała i sięgnęła po torebkę. 
Odsunął ją. Spojrzała na niego, niewinnie zdziwiona. 
   - Właśnie o czymś pomyślałem - powiedział. - Nie znam 
twojego imienia, więc myślę, że chyba jednak jesteśmy 
nieznajomymi. 
   Zorientowała się, że to żart, gdy zobaczyła, jak mrugnął 
okiem. Przećwiczył to sobie. To było całkiem niezłe 
mrugnięcie.
   - Mam na imię Radiant. Radiant Błyszcząca Gwiazda 
Smith. 
   - Bardzo wyszukane imię - powiedział, myśląc 
jednocześnie jak zmieniły się imiona i nazwiska. - Dla 
bardzo ładnej dziewczynki - dodał. 
   Przerwał i zadarł głowę. 
   - Nie. Nie tak. Ty jesteś Radiant ...Starr. Przez 
dwa r... Kapitan Radiant Starr z gwiezdnego patrolu. 
   Była niepewna przez chwilę. Ciekawiło go, czy ją 
właściwie ocenił. Być może była naprawdę Panną Radiant 
Mdlejące Serce Belle albo Radiant Mamincórka. Ale jej 
paznokcie były zbyt brudne, żeby to było prawdą. 
   Wycelowała w niego palec i wydała dźwięk, a kciuk 
poruszał się w przód i w tył. Przyłożył ręce do serca i 
upadł na bok, a dziewczynka wybuchnęła śmiechem. Cały czas 
jednak celowała w niego ze swej broni. 
   - Lepiej daj mi tego cukierka, bo cię znowu zastrzelę. 
   Było coraz ciemniej i zrobiło się prawie pusto. Siedziała 
obok niego na ławce huśtając nogami. Jej gołe stopy nie 
sięgały ziemi. 
   Będzie kiedyś śliczna. Już teraz potrafił to powiedzieć. A 
ciało... kto wie? 
   Nie, żeby mu było wszystko jedno. 
   Była ubrana w kawałki tego i owego, rozdarte tu i tam, 
bez żadnego poważania dla skromności. Wiele dzieci biegało 
na golasa. To też był dla niego szok, gdy przybył. Teraz już 
prawie się przyzwyczaił, ale wciąż uważał, że to nieostrożne 
ze strony jej rodziców. Czy oni rzeczywiście myślą, że świat 
jest tak bezpieczny, żeby pozwalać jedenastoletniej 
dziewczynce biegać prawie nago w miejscu publicznym?  
   Siedział przysłuchując się jej szczebiotowi - opowiadała 
o kolegach, o tych, których nie znosiła i o tych, których po 
prostu uwielbiała - tylko częściowo angażując swoją uwagę.  
   Wtrącał "uhum" i "aha" w odpowiednich momentach. 
   Była milutka, bez dwóch zdań. Była tak słodka, jak tylko 
słodkie potrafią być dzieci w tym wieku. Mogą być słodkie, 
ale jednocześnie jadowite jak grzechotnik. Miała zdolność 
promieniowania ciepłem, choć tylko powierzchownie. W głębi 
serca myślała jedynie o samej sobie. Jej lojalność była 
przemijająca, mogła nią łatwo obdarzyć kogoś innego i mogła 
łatwo zapomnieć.  
   A dlaczego niby nie?  Taka młoda. To zupełnie zdrowy 
odruch w jej wieku.  
   Czy ośmieli się jej dotknąć? 
   To szaleństwo. Obłąkane szaleństwo, wszyscy mu tak 
mówili. I tak rzadko się udawało. Dlaczego miałoby się udać 
z nią, tym razem?  Poczuł przedsmak porażki.  
   - Dobrze się czujesz? - zapytała.
   - Co? Ja? O, tak. W porządku. Czy twoja mama nie 
będzie się o ciebie martwić?
   - Jeszcze długo nie muszę być w domu.
   Przez chwilę wyglądała tak dojrzale, że prawie uwierzył 
w oczywiste kłamstwo. 
   - Wiesz, znudziło mi się siedzenie tutaj - powiedział. 
- I cukierki się skończyły. 
   Spojrzał na jej twarz. Czekolada rozpłynęła się tworząc 
duże koło wokół ust, z wyjątkiem miejsc, które delikatnie 
wytarła w ramię lub rękę.  
   - Co jest tam z tyłu? - zapytał.
   Odwróciła się. 
   - Tamto?  To jest mały basen pływacki.
   - Może byśmy tam poszli?  Opowiem ci historię - 
zaproponował.  
   Obietnica opowiadania nie była wystarczająco atrakcyjna, 
żeby powstrzymać ją przed wodą. Nie wiedział, czy to dobry, 
czy zły znak. Wiedział, że jest rozgarnięta, sporo czytała i 
miała bujną wyobraźnię. Ale była także aktywna. Siedział z 
dala od wody, pod jakimiś krzakami, i przypatrywał się jej, 
jak pływała z trójką innych dzieci, które  wciąż jeszcze 
pozostały w parku, pomimo późnej pory.  
   Mogła do niego wrócić, ale mogła i nie wrócić. To w 
żaden sposób nie zmieniłoby jego życia, ale mogło zmienić 
jej. 
   Pojawiła się ociekająca wodą i nieskończenie bardziej 
czysta. Znów się ubrała w swoje byle jakie fatałaszki, jakby 
one w ogóle mogły chronić ją przed chłodem. Podeszła do 
niego drżąc.  
   - Zimno mi - powiedziała. 
   - Masz.
   Zdjął z siebie marynarkę. Popatrzyła na jego ręce, gdy 
otulał ją tą marynarką, wyciągnęła rękę i dotknęła twardego 
ramienia. 
   - Jesteś silny - stwierdziła. 
   - Dość silny. Ciężko pracuję jako spychacz.
   - A kto to właściwie jest spychacz? - zapytała tłumiąc 
ziewanie. 
   - Chodź, usiądź mi na kolanach, a ja ci opowiem - 
zaproponował. 
   Opowiedział jej, a była to bardzo dobra opowieść, 
której żadne dziecko z żyłką awanturniczą nie mogło się 
oprzeć. Ćwiczył to opowiadanie, udoskonalał, nagrywał wiele 
razy na magnetofon, dopóki nie złapał właściwego rytmu, 
dopóki nie umieścił kadencji w odpowiednich miejscach i 
dopóki nie znalazł najlepszych słów - nie nazbyt 
trudnych, ale słów zawierających i ogień i treść. 
   Jeszcze raz poczuł się zachęcony. Gdy zaczął opowiadać 
była zmęczona, lecz stopniowo przyciągał jej uwagę.  
Prawdopodobnie nikt jeszcze nie opowiadał jej baśni w ten 
sposób. Przywykła do siedzenia przed ekranem, a wszystkie 
historie wtłaczano jej do uszu i oczu. To było coś nowego, 
mogła przerywać zadając pytania i uzyskiwać na nie 
odpowiedzi. Nawet czytanie nie było równie fascynujące.  
Stara tradycja przekazów ustnych wciąż hipnotyzowała kolejne 
pokolenie wieku elektroniki.  
    - To brzmi wspaniale - powiedziała, gdy była już 
pewna, że skończył. 
   - Podobało ci się?
   - Bardzo, naprawdę. Myślę, że chciałabym zostać 
spychaczem, gdy dorosnę. To była naprawdę niezła historia.  
   - Właściwie to nie jest ta historia, którą zamierzałem 
ci opowiedzieć. To było tylko o tym, co to jest spychacz. 
   - Masz jeszcze inną opowieść?
   - Jasne.
   Spojrzał na zegarek. 
   - Ale obawiam się, że jest zbyt późno. Już prawie ciemno 
i wszyscy poszli do domu. Lepiej, żebyś też już poszła - 
dodał.  
   Cierpiała męczarnie, rozdarta między tym, co powinna 
zrobić, a tym, co chciała. Jeżeli była taka, jaką ją ocenił, 
powinna szybko się uporać z tą rozterką.  
   - No... ale... ale przyjdę tu jutro, a ty...? - wykrztusiła. 
   Potrząsał głową. 
   - Mój statek odlatuje jutro rano - powiedział. - Nie 
będzie już czasu. 
   - To opowiedz mi teraz! Mogę jeszcze zostać. Opowiedz 
mi teraz. Proszę, proszę, proszę?  
   Nieśmiało opierał się, protestował, aż w końcu dał za 
wygraną. Czuł sie znakomicie. Schwytał ją jak 
pięciofuntowego pstrąga na dwudziestofuntową żyłkę. Tylko że 
to nie był sport. A on nie bawił się.

   W końcu doszedł do najważniejszego.
   Czasami chciałby nazwać tę bajkę swoją własną, ale fakt 
pozostawał faktem, nie umiał ich wymyślać. Już nawet nie 
próbował. Zamiast tego ściągał po trochu z różnych bajek i 
opowieści fantastycznych. Jeśli miał trochę geniuszu, to w 
adaptowaniu elementów fikcyjnych do świata, jaki znała - 
jednocześnie przykuwając jej uwagę - i w przystosowaniu 
zakończenia zgodnie z osobowością słuchacza.  
   Opowiadał piękną baśń. Były w niej zaczarowane zamki 
osadzone na szklanych górach, wilgotne podmorskie pieczary, 
floty statków gwiezdnych i świetlani rycerze przemierzający 
galaktykę na gwiezdnych koniach. Były także złe, dziwaczne 
stwory oraz inne, pełne dobroci. Były i trujące napoje. 
Pokryte łuskami bestie ryczały w nadprzestrzeni, aby pożreć 
planety. 
   Wśród tego zamieszania kroczyli Książę i Księżniczka. 
Popadali w okropne tarapaty i pomagali sobie nawzajem 
wydostać się z opałów. 
   Nigdy nie powtarzał tego samego opowiadania. Uważnie 
obserwował oczy dziewczynki. Kiedy zaczynały wędrować, 
wyrzucał całe fragmenty. Gdy się rozszerzały, wiedział, co 
dodać później. Przykrawał opowieść odpowiednio do reakcji 
słuchaczki.  
   Dziecko było śpiące. Wcześniej czy później podda się. 
Chciał ją mieć w transie, ani nie obudzoną, ani nie śpiącą. 
Wówczas mógł zakończyć baśń. 
   ,..i chociaż uzdrowiciele pracowali długo i ciężko, nie 
mogli uratować Księżniczki. Zmarła tej nocy, z dala od 
swego Księcia.  
   Jej buzia przybrała kształt litery o. Opowieści nie 
powinny się tak kończyć. 
   - Czy to już wszystko? Umarła i nigdy już nie ujrzała 
Księcia?  
   - No, niezupełnie. Ale reszta tej historii chyba nie 
jest prawdziwa i dlatego nie powinienem ci jej opowiadać. 
   Ian czuł się przyjemnie zmęczony. Miał trochę wyschnięte 
gardło i chrypkę. Radiant ciepło ciążyła na jego kolanach.  
   -  Musisz mi opowiedzieć, przecież wiesz - rozsądnie 
powiedziała. 
   Pomyślał, że dziewczynka ma rację. Wziął głęboki oddech. 
   - Dobrze - zdecydował. - Na pogrzebie byli obecni 
wszyscy najważniejsi ludzie z tej części galaktyki. Między 
innymi największy Czarodziej, jaki kiedykolwiek istniał. 
Nazywał się... właściwie nie powinienem wymieniać jego 
imienia. Jestem pewien, że byłby bardzo zły, gdybym to 
zrobił. Czarodziej ten mijał właśnie mary Księżniczki... 
mary to są...
   - Wiem, wiem Ian, dalej!
   - Wielki Czarodziej nagle zmarszczył brwi, pochylił się 
 nad jej bladym ciałem. "Co to jest?" - zagrzmiał. "Dlaczego 
 mi nie powiedziano?" Wszyscy się strwożyli. Czarodziej był 
 niebezpieczny. Kiedyś, gdy ktoś go obraził, wyrzekł 
 zaklęcie, które odwróciło wszystkim głowy do tyłu tak, że 
 musieli chodzić z lusterkami wstecznymi. Nikt nie 
 wiedział, co może uczynić, gdy się naprawdę rozgniewa. 
   "Ta Księżniczka nosi Gwiezdny Kamień" - rzekł Wielki 
Mag, wyprostował się i zmarszczył brwi rozglądając się, 
jakby był otoczony przez bandę idiotów. Byłem pewien, że tak 
myśli, i kto wie, czy nie miał racji. Zaczął wyjaśniać, czym 
jest Gwiezdny Kamień i jakie ma właściwości. Mówił o 
rzeczach, o których nikt nigdy dotychczas nie słyszał. A 
teraz uważaj, dochodzimy do części, co do której nie jestem 
pewny, czy jest prawdziwa. Bo chociaż wszyscy wiedzieli, że 
Czarodziej jest mądrym i potężnym człowiekiem, wiedzieli 
także, że jest wielkim kłamcą. Rzekł, że Gwiezdny Kamień ma 
moc chwytania esencji życia osoby w chwili jej śmierci. Cała 
jej mądrość, jej siła, jej wiedza i piękno może przepłynąć 
do Kamienia i tam zostać zamknięta, po wsze czasy.  
   - W zawieszonym ożywieniu - wyszeptała Radiant. 
   - Właśnie - odparł.
   - Gdy to usłyszano, zapanowało zdziwienie. Czarodziej 
został wprost zarzucony pytaniami, na które udzielił 
niewielu odpowiedzi, a i to niechętnie. W końcu odleciał  z 
podmuchem wiatru. Gdy odszedł, wszyscy rozmawiali długo w 
noc o rzeczach, o których opowiedział. Niektórzy uważali, że 
Czarodziej zostawił złudną nadzieję, że Księżniczka może 
jeszcze ożyć. Gdyby zamrozić jej ciało, Książę po swym 
powrocie mógłby w jakiś sposób przelać z powrotem esencję 
jej życia. Inni myśleli, że zdaniem Czarodzieja Księżniczka 
raczej skazana jest na półsen, zamknięta w kamieniu.  
   Ale przeważała opinia, że Księżniczka prawdopodobnie 
nigdy w pełni nie wróci do życia. Lecz esencja życia może 
przepłynąć do innej osoby, jeśli znajdzie się kogoś 
odpowiedniego. Wszyscy byli zgodni co do tego, że musi to 
być młoda dziewczyna. Musi być piękna, bardzo inteligentna, 
zwinna, kochająca, miła .... o Boże, lista cech była bardzo 
długa. Wszyscy wątpili, czy uda się znaleźć taką osobę. 
Wielu nawet nie chciało próbować.  
   Lecz w końcu zdecydowano, że Gwiezdny Kamień zostanie 
przekazany wiernemu przyjacielowi Księcia.  To on powinien 
przemierzać galaktykę w poszukiwaniu tej dziewczyny i 
wręczyć jej Kamień Gwiezdny.  
   Przez chwilę milczał, odchrząknął tylko i pozwolił rosnąć 
ciszy. 
   - Czy to już wszystko? - zapytała w końcu szeptem. 
   - Niezupełnie - przyznał. - Muszę ci wyznać, że 
spłatałem ci figla. 
   - Spłatałeś mi figla?
   Rozchylił poły płaszcza, którym była wciąż opatulona. 
Przesuwając ręką po jej piersiach sięgnął do wewnętrznej 
kieszeni. Wyciągnął kryształ. Był owalny, spłaszczony po 
jednej stronie. Pulsował rubinowym światłem, gdy ułożył go 
sobie wewnątrz dłoni. 
   - Świeci - powiedziała, patrząc nań szeroko otwartymi 
oczami i otwartą buzią. 
   - Tak, świeci. A to oznacza, że to ty jesteś 
odpowiednią osobą. 
   - Ja? - wyszeptała.
   - Tak. Weź go.
   Podał jej kryształ, a gdy to robił, wyszczerbił go 
paznokciem kciuka. Czerwone światło rozlało się na jej 
dłoni, spływało między palcami, wydawało się, że wsiąka w 
skórę rąk. Gdy było już po wszystkim, kryształ nadal 
pulsował, ale był przyćmiony. Jej ręce drżały. 
   - Czułam bardzo duże ciepło - powiedziała. 
   - To była esencja życia Księżniczki.
   - A Książę?  Czy wciąż jej szuka? 
   - Tego nikt nie wie. Myślę, że wciąż jest gdzieś 
daleko, ale pewnego dnia wróci po nią - odpowiedział. 
   - I co wtedy? - zapytała.
   Odwrócił wzrok. 
   - Nie wiem. Myślę, że chociaż jesteś śliczna i chociaż 
masz Gwiezdny Kamień, Książę uschnie z tęsknoty. Bardzo ją 
kochał.  

   - Zatroszczę się o niego - obiecała. 
   - Może to coś da. Lecz dręczy mnie teraz inny problem. Nie 
mam sumienia powiedzieć Księciu, że Księżniczka nie żyje. Z 
drugiej strony myślę, że Gwiezdny Kamień przywiedzie go 
kiedyś z powrotem. Obawiam się o niego, gdy wróci i 
znajdzie tylko ciebie. Może powinienem zabrać Kamień w 
najodleglejszą część galaktyki, tak, żeby nigdy go nie 
znalazł? Przynajmniej się o tym nie dowie. Może tak będzie 
lepiej. 
   - Ale ja mu pomogę - powiedziała szczerze. - Obiecuję. 
Będę na niego czekać, a gdy przybędzie, zajmę jej miejsce. 
Zobaczysz. 
   Przyglądał się jej uważnie. Może i tak. Spojrzał jej 
głęboko w oczy, patrzył długo, aż wreszcie zobaczyła, że jest 
zadowolony. 
   - Dobrze. Możesz go wobec tego zatrzymać.
   - Będę na niego czekać - powiedziała. - Zobaczysz.
   Była bardzo zmęczona; prawie zasypiała. 
   - Powinnaś iść teraz do domu - zasugerował. 
   - Położę się tylko na chwilę - powiedziała. 
   - W porządku.
   Podniósł ją delikatnie i położył na ziemi. Stał patrząc 
na nią, po czym uklęknął i zaczął delikatnie głaskać jej 
czoło. Otworzyła oczy bez trwogi i znów je zamknęła. Wciąż 
ją głaskał. 
   Dwadzieścia minut później wyszedł z parku. Sam. 
   Po tych przeżyciach zawsze czuł przygnębienie. Teraz 
było jeszcze gorzej niż zwykle. Była znacznie milsza, niż 
sobie to na początku wyobraził. Kto by przypuszczał, że pod 
tym brudnym ciałkiem bije takie romantyczne serce?  
   Budkę telefoniczną znalazł kilka bloków dalej. Podając 
jej nazwisko w informacji uzyskał piętnastocyfrowy numer 
telefonu. Wykręcił go, a drugą ręką zasłonił obiektyw 
kamery. Na ekranie pojawiła się twarz kobiety. 
   - Pani córka jest na placu zabaw, w jego południowej 
części, pod krzakami przy basenie - powiedział i podał 
adres. 
   - Tak się martwiliśmy!  Co ... Czy ona ... Kto dzwo..- 
   Odwiesił słuchawkę i odszedł pospiesznie. 
   Większość spychaczy myślała, że jest chory. Nie, żeby 
to miało jakiekolwiek znaczenie. Spychacze byli grupą 
bardzo tolerancyjną, gdy chodziło o innych spychaczy, a 
zwłaszcza, gdy chodziło o rzeczy, które spychacze robili 
ciągnikom. Żałował, że powiedział, jak spędził swoją 
przepustkę. Skoro jednak to zrobił, musiał z tym żyć. 
   Więc, gdy nikogo nie obeszłoby, gdyby wyrywał ręce i 
nogi szczeniakowi ciągnika, to teraz, gdy każdy wrócił już z 
przepustki, nie przepuścili okazji, żeby się nawzajem 
denerwować. Dokuczali mu bezlitośnie. 
   - Jak było na huśtawkach tym razem, Ian?
   - Przyniosłeś mi brudne majteczki, o które prosiłem?
   - Dobrze ci było, kochanie?  Dyszała i śliniła się?
   - Moja dziesięcioletnia dziewczynka wzywa mnie znów. 
   Ian znosił wszystko za stoickim spokojem. Żarty były w 
wyjątkowo złym guście, a wszystko skupiło się na nim. 
Naprawdę nie dbał o to. Przestaną, gdy tylko statek oderwie 
się od Ziemi. Nigdy nie zrozumieją, czego naprawdę szukał, 
ale przynajmniej on ich rozumiał. Nienawidzili powrotów na 
Ziemię. Nic na nich tam nie czekało. A pewnie chcieliby, 
żeby było inaczej. 
   Sam przecież był spychaczem. Nie obchodzili go 
ciągnicy. Zgodził się z opinią Marian, którą usłyszał 
wkrótce po starcie. Marian właśnie wróciła z pierwszej 
ziemskiej przepustki w czasie swojego pierwszego lotu. 
Oczywiste więc, że była najbardziej urżnięta ze wszystkich. 
   - Ciążenie wsysa - powiedziała i zwymiotowała. 
   Trzy miesiące lotu do Amity i trzy miesiące z powrotem. 
Nie miał zielonego pojęcia, ile to będzie w milach; po 
dziesiątym lub jedenastym zerze rozum mu się wyłączał. 
   Amity. Gówniane Miasto. Nawet nie zszedł ze statku.  A 
niby po co? Planeta była zaludniona rzeczami, które 
wyglądały trochę jak dziesięciotonowe pojazdy gąsienicowe, 
a trochę jak śmierdzące kupy gówna. Dla Amitów toalety były 
rewolucyjnym pojęciem. Podobnie jak lody na patyku, sorbety, 
cukrowe pączki i herbata miętowa. Niestety, instalacje 
wodno-kanalizacyjne nie weszły w modę, ale słodycze jak 
najbardziej. Statek był załadowany zwykłymi i wymyślnymi 
deserami produkowanymi przez wszystkie kraje z całej 
Ziemi. Dodatkowo przywieźli worek uspokajających listów dla 
osamotnionej ambasady Ziemian. Cargo w drogę powrotną 
stanowił szarawy muł, który ktoś na Ziemi zapewne uważał za 
szczególnie cenny oraz plik rozpaczliwych listów do 
krewnych. Ian nie musiał czytać tych listów, żeby wiedzieć 
co zawierały. Można było je podsumować jednym zdaniem: 
"Zabierzcie mnie stąd!" 
   Siedział przy oknie widokowym i przyglądał się rodzinie 
Amitów, jak pierdząc człapała w dół drogi wiodącej z 
portu kosmicznego. Co chwilę przystawali, zeby wyrzucić z 
siebie coś, co wyglądało jak dziwaczna kupa łajna. Droga 
była brązowa, gleba była brązowa, a w oddali majaczyły 
brązowe wzgórza. W powietrzu unosiła się brązowa mgiełka, a 
słońce miało żółto-brązową barwę.  
   Pomyślał o zamkach osadzonych na szklanych szczytach, o 
Księciu i Księżniczce, o jaśniejących białych koniach 
galopujących wśród gwiazd. 
   Powrotną podróż przeżył tak jak zwykle: pocąc się w 
gigantycznych rurach pojazdu kosmicznego. Za metalowymi 
ścianami pulsowały niewyobrażalne energie. A na metalowych 
ścianach malutkie plazmoidy rosły, aby stać się dużymi 
plazmoidami. Proces ten był zbyt wolny, żeby go zauważyć, 
ale jeśli się go nie kontrolowało, inkrustacje mogły szybko 
uszkodzić silniki. Jego zadaniem było zdrapywać je. 
   Nie każdy urodził się, żeby zostać astrogatorem. 
   I co z tego? To była uczciwa praca. Można spędzić życie 
albo ciągnąc g albo spychając c. Jeśli spychacze mieli jakąś 
swoją gwarę, to tylko to. Nic więcej.  
   Plazmoidy były czerwone i miały strukturę kryształu o 
kształcie kropli. Jak się je odrywało od ścian, były 
spłaszczone po jednej stronie. Wypełnione płynnym światłem, 
prawie tak gorącym jak środek słońca.  

   Zawsze było trudno zejść ze statku. Wielu spychaczy 
nigdy tego nie robiło. Któregoś dnia pewnie i on tego nie 
zrobi. 
   Stał kilka chwil powoli ogarniając wszystko wzrokiem. 
Uważał, że należy najpierw biernie wchłonąć widok, 
przyzwyczajając się do zmian. Duże zmiany nie miały dla 
niego żadnego znaczenia. Budynki były tylko umeblowaniem 
świata, a nie dbał o to, jak świat był umeblowany. Natomiast 
drobne zmiany przyprawiały go o ogromny niepokój. Uszy na 
przykład. Tylko niektóre spośród widzianych osób miały 
płatki uszne. Za każdym powrotem coraz bardziej czuł się 
jak małpa, która dopiero co zeszła z drzewa. Któregoś dnia 
wróci i zobaczy, że wszyscy mają po troje oczu albo po sześć 
palców u rąk, albo że małe dziewczynki już nie chcą słuchać 
awanturniczych opowieści. 
   Stał tak, dygocząc, przyzwyczajając się do widoku 
dziwnie pomalowanych twarzy, przysłuchując się językowi, 
który brzmiał jak hiszpański. Gdzieniegdzie wtrącano 
angielskie i arabskie słowa. Złapał za ramię innego członka 
załogi pytając, gdzie wylądowali. Facet nie wiedział, więc 
zapytał Kapitana. Odpowiedział, że są w Argentynie albo 
przynajmniej w miejscu, gdzie była Argentyna, gdy przylecieli
poprzednio. Budki telefoniczne stały się mniejsze. Był ciekaw
dlaczego. 
   W swoim notatniku miał zapisane cztery nazwiska. 
Usiadł w budce twarzą do telefonu i zastanawiał się, do 
kogo zadzwonić w pierwszej kolejności. Jego oczy 
przyciągnęło nazwisko Radiant Błyszcząca Gwiazda Smith, więc 
podał je w informacji. Dostał adres i telefon w 
Nowosybirsku.  
   Studiował rozkład jazdy, chwilowo odkładając rozmowę na 
później i stwierdził, że wahadłowiec odszedł godzinę temu.  
Wytarł ręce w spodnie, wziął głęboki oddech i spojrzał w 
górę. Stała na zewnątrz budki telefonicznej. Patrzyli na 
siebie w ciszy. Ona zobaczyła mężczyznę znacznie niższego, 
niż go zapamiętała, ale równie silnie zbudowanego, o dużych 
dłoniach i mocnych ramionach. Jego dziobata twarz mogłaby 
wydać się odpychająca, gdyby nie łagodne oczy. On zobaczył 
wysoką kobietę około czterdziestki, właśnie tak piękną, jak 
się tego spodziewał. Na twarzy dostrzegł pierwsze oznaki upływu 
czasu. Pomyślał, że chyba trochę musi walczyć ze skłonnością 
do tycia, a drobne zmarszczki na pewno już ją dręczą. Żadna 
z tych rzeczy nie miała jednak dla niego żadnego znaczenia. 
Liczyło się tylko jedno i wkrótce miał się o czymś 
przekonać.  
   - Jesteś Ian Haise, prawda? 

   - To szczęśliwe zrządzenie, że znów o tobie myślałam - 
mówiła. 
   Zauważył dobór słów. Mogła przecież powiedzieć "czysty 
przypadek". 
   - To było dwa lata temu. Znów się przeprowadzaliśmy i 
podczas pakowania wpadł mi w rękę ten plazmoid. Nie myślałam 
o tobie... och, chyba przez piętnaście lat.  
   Odpowiedział coś wymijająco. Siedzieli w restauracji, 
z dala od innych gości, w zakątku przy szklanej ścianie, skąd 
widoczne były statki kosmiczne, przetaczane tam i z powrotem 
po pneumatycznych torach. 
   - Mam nadzieję, że nie przysporzyłem ci zbyt wielu 
kłopotów - powiedział. 
   Wzruszyła gwałtownie ramionami, odrzucając to 
przypuszczenie. 
   - Tylko trochę, ale to było już tak dawno. Z pewnością 
nie umiałabym nosić tak długo w sobie urazy. A fakt 
pozostaje faktem, że myślałam, iż pomimo wszystko było 
warto. 
   Ciągnęła opowieść, mówiąc o zamieszaniu, jakie 
spowodował w jej rodzinie, o odwiedzinach policji, o 
przesłuchaniach, o zdziwieniu i w końcu bezradności. Nikt 
niczego nie rozumiał z jej historii. Został szybko 
zidentyfikowany, lecz stwierdzono, że właśnie opuścił Ziemię 
i bardzo długo go nie będzie. 
   - Przecież nie zrobiłem nic niezgodnego z prawem - 
zauważył. 
   - Właśnie tego nikt nie mógł zrozumieć. Powiedziałam 
im, że rozmawialiśmy i opowiedziałeś mi bardzo długą 
historię, a ja zasnęłam. Nikogo nie obchodziło, o czym mi 
opowiadałeś, więc o tym nie mówiłam. Nie powiedziałam 
im także o ... Kamieniu Gwiezdnym. 
    Uśmiechnęła się. 
   - Tak naprawdę, to cieszyłam się, że nie pytali. Byłam 
zdecydowana nic im nie powiedzieć, ale trochę obawiałam się 
ukrywania czegoś. Myślałam wówczas, że oni wszyscy są 
agentami... jak się nazywały te dranie z twej opowieści?  
Zapomniałam.  
   - Przecież to nieważne.
   - Myślę, że nie. Coś innego jest ważne.
   - Tak - potwierdził.
   - Może powiedziałbyś mi, co jest ważne. Może odpowiesz 
mi na pytanie, które stawiam sobie przez dwadzieścia pięć 
lat, od chwili, gdy dowiedziałam się, że kryształ, który mi 
dałeś to tylko zeskrobina z silnika rakiety kosmicznej. 
   - Tylko? - zapytał patrząc jej w oczy. - Nie zrozum mnie 
 źle. Nie mówię, że to coś innego. Ale czy dla ciebie nie 
 było to czymś więcej?  
   Znów spojrzała na niego. Po raz trzeci lub czwarty 
poczuł się poddawany ocenie. Wciąż nie był pewny werdyktu. 
   - Tak, myślę, że było to coś więcej - powiedziała w końcu. 
   - Cieszę się.
   - Wierzyłam namiętnie w tę opowieść ... och, przez całe 
lata. Wreszcie przestałam wierzyć. 
   - Tak od razu? - zapytał.
   - Nie, stopniowo. Nie sprawiło mi to bólu. Częściowo 
z tego po prostu wyrosłam. 
   - Ale przypomniałaś sobie o mnie - stwierdził.
   - Trochę musiałam włożyć w to wysiłku. Gdy miałam 
dwadzieścia pięć lat, poszłam na seans hipnotyczny i 
wydobyłam z podświadomości twoje nazwisko i nazwę statku. 
Czy wiesz, że...
   - Tak. Celowo je wymieniłem.
   Pokiwała głową i znów zapadła cisza. Gdy znów 
spojrzała na niego, ujrzał w jej oczach więcej sympatii, a 
mniej rezerwy. Ale na pytanie wciąż nie udzielił 
odpowiedzi. 
   - Dlaczego? - zapytała. 
   Pokiwał głową i odwrócił wzrok patrząc na przesuwające 
się statki kosmiczne. Chciał być w tej chwili na jednym z 
nich. Zrozumiał, że nie udało mu się. Wiedział, że mu się 
nie uda. Był dla niej tylko dziwadłem, czymś, co należało 
wyjaśnić, jakimś szczegółem w jej życiu, który należało 
jakoś dopasować i szybko zapomnieć. 
   Do diabła z tym. 
   - Chciałem się z tobą przespać - odpowiedział. 
   Kiedy podniósł głowę, zobaczył, że kiwała głową w przód 
i w tył. 
   - Nie żartuj sobie ze mnie, Haise. Nie jesteś taki 
głupi, na jakiego wyglądasz. Wiedziałeś, że wyjdę za mąż i 
będę żyć własnym życiem. Wiedziałeś, że nie zrezygnuję z 
tego tylko z powodu jakiejś na wpół zapomnianej baśni sprzed 
trzydziestu lat. Dlaczego?  
   Jak miał jej wyjaśnić dziwaczność swego postępowania?  
   - Czym się zajmujesz? - zapytał
   Przypomniał sobie coś i zmienił układ zdania. 
   - Kto ty jesteś? 
   Spojrzała zaskoczona. 
   - Jestem mysteliologiem - odpowiedziała.
   Rozłożył ręce.  
   - Nawet nie wiem, co to znaczy.
   - Popatrz, nie było czegoś takiego wtedy, gdy 
opuszczałeś Ziemię. 
   - No tak - powiedział. 
   Znów poczuł się bezradny. 
   - Oczywiście, w żaden sposób nie mogłem przewidzieć, co 
będziesz robić, kim się staniesz i co stanie się z tą 
częścią ciebie, nad którą nie miałaś kontroli. Miałem tylko 
nadzieję, że będziesz mnie pamiętać. Ponieważ wówczas ... 
   W głębi duszy zobaczył Ziemię wyłaniającą się w oknie 
widokowym statku. Tyle lat, a tylko sześć miesięcy później. 
Planeta pełna obcych ludzi. Ale Ziemia była dla niego 
domem, jeśli to słowo w ogóle miało dla niego jeszcze jakieś 
znaczenie. 
   - Chciałem mieć kogoś w swoim wieku, z kim mógłbym 
porozmawiać - powiedział. - To wszystko. Wszystko, czego 
chciałem, to mieć przyjaciela. 
   Widział, że próbuje to zrozumieć. Nie zrozumie, ale 
może zbliży się do zrozumienia sensu jego słów na tyle, iż 
będzie przekonana, że go zrozumiała. 
   - I może go znalazłeś - powiedziała i uśmiechnęła się. 
- W każdym razie chciałabym cię bliżej poznać, biorąc pod 
uwagę wysiłek, jaki włożyłeś w zawarcie naszej znajomości. 
   - Nie był to taki duży wysiłek. Wydaje się, że to tak 
dawno, ale ja trzymałem cię na kolanach zaledwie pół roku 
temu. 
   Zachichotała prawie w taki sam sposób jak sześć 
miesięcy temu. 
   - Jak długi masz urlop? - zapytała. 
   - Dwa miesiące.
   - Czy chciałbyś zostać z nami na trochę?  Mamy 
wystarczająco dużo miejsca w naszym domu - powiedziała. 
   - Czy twój mąż nie będzie miał nic przeciwko temu?
   - Ani mój mąż, ani moja żona. Spójrz, siedzą tam dalej 
udając, że nas nie widzą. 
   Ian spojrzał, pochwycił spojrzenie kobiety pod 
trzydziestkę. Siedziała naprzeciwko mężczyzny w jego wieku, 
który teraz odwrócił się i patrzył na Iana z pewną dozą 
podejrzliwości, ale bez wyraźnej niechęci. Kobieta 
uśmiechnęła się; mężczyzna zachował powściągliwość.  
   Radiant miała żonę. No, no, czasy się zmieniają. 
   - Te dwie w czerwonych spódnicach są policjantkami - 
zaczęła mówić Radiant. - Podobnie jak ten mężczyzna przy 
ścianie i tamten na końcu baru. 
   - Zauważyłem dwóch z nich - powiedział Ian. 
   Spojrzała zdziwiona. 
   - Gliny zawsze mają w sobie coś szczególnego. To jedna 
z tych rzeczy, które się nie zmieniają - stwierdził. 
   - Przebyłeś długą drogę. Założę się, że przywiozłeś wiele 
niezłych opowieści.  
   Ian pomyślał i pokiwał głową. 
   - Przypuszczam, że niektóre mogą ci się podobać.
   - Powiem policji, że mogą odejść. Mam nadzieję, że nie 
masz mi za złe, że ich sprowadziliśmy. 
   - Oczywiście, że nie - zapewnił. 
   - Tylko im powiem i możemy jechać do domu. Ach, 
powinnam jeszcze zadzwonić do dzieci i powiedzieć im, że 
wkrótce będziemy. 
   Roześmiała się i wyciągniętą nad stołem ręką dotknęła 
jego dłoni. 
   - Widzisz, co może się zdarzyć w ciągu sześciu 
miesięcy? Mam troje dzieci, a Gillian ma dwójkę. 
   Podniósł głowę zainteresowany. 
   - Czy są wśród nich dziewczynki?
                       Przełożyła Bożena Walewska-Zielecka
        
                    JOHN (HERBERT) VARLEY 
   Rocznik 1947. Jeden z najsłynniejszych i najbardziej 
znaczących amerykańskich autorów SF. Urodzony w Austin 
(Teksas), studiował na Michigan State University. 
Zadebiutował opowiadaniem "Picnic on Nearside" w "F&SF" 
(1974). Należy do autorów szczególnie często nagradzanych 
przez czytelników. Już w 1977 uzyskał nominacje do Hugo za 
"Gotta Sing, Gotta Dance" oraz za "The Phantom in Kansas". W 
rok później w ten sam sposób wyróżniono opowiadanie "W 
pałacu władców Marsa". W 1979 nowela "The Persistence of 
Vision" otrzymała Hugo i Nebulę (opublikujemy ją w jednym z 
najbliższych numerów "NF"), a nominację do Hugo przyznano 
"The Barbie Murders". W następnym roku kolejne nominacje 
przyniosły mu opowiadanie "Options" i powieść "Tytan", 
której kontynuację nominowano z kolei rok później.  
Przedstawiany przez nas "Spychacz" otrzymał Hugo w 1982 
roku. Następnie Varley zdobył jeszcze raz tę nagrodę w 1985 
roku za "Naciśnij ENTER" (w Polsce znane dzięki wydawanej 
przez "Alfę" antologii Donalda Wollheima).  
   James Gunn tak pisze o Varleyu: Pod koniec lat 
siedemdziesiątych rozbłysła gwiazda Johna Varleya. Jest on 
wykonawcą; w swoich utworach podejmuje znane konwencje 
gatunku sprawiając, że wyglądają one na dzieła nowatora.  
   Obecnie uważa się, że z kolei jego prozie sporo 
zawdzięczają autorzy cyberpunku.  
   Tym, którzy lubią film SF, znana jest zapewne adaptacja 
powieści Varleya  "Millenium", niestety nie najlepsza 
(recenzowaliśmy ten film w "NF" 4/90).  
                                                  D.M.

