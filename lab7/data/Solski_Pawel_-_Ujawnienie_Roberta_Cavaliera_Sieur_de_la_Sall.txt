Autor: Paweł Solski 
Tytul: Ujawnienie Roberta Cavaliera Sieur de la Salle juniora

Z "NF" 10/96

   Opowiadanie to dedykuję Georgowi Bernhardowi Riemannowi 
za wrota do czasu i mistyki oraz J. Edgarowi Hooverowi za 
odwagę bycia zwycięzcą.  

   Jechali na wielbłądach i osłach, a słońce już opadało.  
Boruch Rauberg, który zwykł podpisywać się Ramirez Lorrca, 
splunął przez zęby i z sykiem wciągnął powietrze wydymając 
policzki. Było w nim jeszcze sporo z dziecka. Zapowiadała 
się sucha noc. Zimno jest wtedy bardziej przenikliwe, a 
piasek ścina się i nieprzyjemnie skrzypi, kruszony kopytami 
zwierząt.  
   - Dawaj tu! - rozległ się w przodzie okrzyk hrabiego.
   W środku karawany na potężnym wielbłądzie sunął Robert 
Cavalier Sieur de la Salle junior. Jego ogromna postać w 
kraciastej chuście na głowie wynurzała się z mroku w blaskach 
pochodni.  Hrabia trzymał w zębach jarzące się cygaro.  
Robert Cavalier nie przepadał za kobietami. Przeciwnie. 
Zwykł mawiać, że są potrzebne jak dziura w moście, a może 
jeszcze mniej! Gdy mu przypominano, że to rodzicielki, 
wzgardliwie wzruszał ramionami i syczał: "W tym cała sprawa. 
Komu jest potrzebny człowiek? Wielbłąd, osioł, muł, to 
rozumiem, są pożyteczne... ale człowiek..." Następnie spluwał 
i rozcierał plwocinę butem świadom obrzydzenia, jakie 
wywołuje. Gardził człowiekiem, więc sobą też. Lorrca, jego 
czternastoletni paź i kochanek, zatrzymał się. Spojrzał 
czujnie na hrabiego.  
   - Jak towar? - spytał Cavalier nie wyjmując z ust cygara.
   - Wszystko w porządku, hrabio, pełen spokój - błysnął w 
uśmiechu zębami wiedząc, czym ująć pana.
   - Przyzwyczaili się? - rzucił hrabia retorycznie.
   - W rzeczy samej - odpowiedział chłopak.  Uwielbiał 
wyrażać się górnolotnie. Chwilę jechali w milczeniu, tylko 
piasek skrzypiał i skwierczały pochodnie.  
   - Czuję ich zapach - powiedział cicho hrabia.
   - To strach - odpowiedział Ramirez.
   - Tak, sycę się ich strachem. Uwielbiam takie chwile.  
Wyobraź sobie, nie mają żadnej szansy, żadnej nadziei. 
Wyłącznie strach i zło! - roześmiał się Cavalier.  
   - Co za los - skomentował chłopak.
   - O świcie będziemy już na wybrzeżu - zmienił temat 
hrabia i spojrzał na Ramireza. Spotkali się oczyma. Chłopak 
wolno opuścił powieki tak, by jego długie rzęsy wydały się 
jeszcze dłuższe.
   Światło księżyca dotykało ich twarzy i padało na piasek 
srebrząc go.
   - Pośpiesz ich - przerwał ciszę hrabia - nie pora na 
drzemkę!
   Lorrca zaciął osła i zniknął w ciemności. Cavalier 
przeciągnął się, twardy miał kawałek chleba, ale gdyby nie 
jego praca, to w dalekiej Ameryce gospodarka załamałaby się! 
Bóg jeden wie, do czego by to doprowadziło! To on - Robert 
Cavalier Sieur de la Salle junior był szlachetnym rycerzem 
wzrostu gospodarczego, okiełznania dwóch smoków szarpiących 
współczesne narody: popytu i podaży! Przecież to jego ojciec 
zakładał nową cywilizację. Miasto Chicago.  Robert Cavalier 
Prometeusz nowych społeczeństw! Spojrzał w niebo. Czy świeci 
tam jego gwiazda? Jeżeli tak, to jak mocno? Nad horyzontem 
nad piaskami, o wiele bliżej ziemi niż w jego ojczyźnie 
Hiszpanii, czaił się księżyc.  

   Philadelphia latem jest duszna i wilgotna. Nawet nad 
rzeką w zieleni parków nie ma ucieczki przed lepkim dotykiem 
lata. Także kiedy niebo jest szare jak w lutym, upał nie 
ustępuje. Ali Musulim urodził się jako James Leroy, w 
szalonych latach sześćdziesiątych poznał światło proroka i 
przybrał obecne imię. Jak co dzień wyszedł rano ze swojego, 
skromnego, ale gustownego domu ukrytego wśród drzew i szedł 
spacerkiem na róg Dwudziestej Czwartej i Gerrard Ave 
pokonując lekkie wzniesienie. U zbiegu ulic czekała już 
biała asystentka Wanda Cler, której imię wymawiano wbrew 
jego słowiańskiemu pochodzeniu. Wanda była bardzo przydatna 
w jego planach, gdyż jak większość młodych ludzi miała hysia 
na punkcie zła, które Biali uczynili Czarnym. W istocie 
zaspokajała ukryty masochizm, tak przynajmniej myślał Ali. 
Poczucie winy uważał za oznakę degeneracji. Myślał o tym 
mijając budynki, które wzniesiono na poczuciu winy, 
permanentnym poczuciu winy. Kościół w stylu hiszpańskim z 
wyasfaltowanym placykiem, dalej kościół polski, za metalowym 
płotem pięły się w górę malwy, wśród których wyrastała 
cebulasta sylwetka ukraińskiego kościoła. Na Dwudziestej 
Czwartej był jeszcze sklep Klaina, izraelity z Warszawy. 
Museum-Bar i Dom Weterana oraz skwerek z flagą i tablicą 
upamiętniającą chłopców z Dwudziestej Czwartej, którzy w 
szalonych latach sześćdziesiątych nie stchórzyli jak 
prezydent Clinton. Te banialuki nie interesowały Ali 
Musulima. Może rzymski judaizm, jak określał 
chrześcijaństwo, trochę go interesował. Jeżeli był religią 
Czarnego, był jak kamień młyński u szyi. Jeżeli dotyczył 
Białego, był jak oszczep wbity w mózg wroga. Uczył Białych 
poczucia winy, więc trzymał ich w ryzach. Gdyby nie ta 
religia, mogliby być równi Bogu. Ali demonizował Białych, bo 
dzięki temu to, co zamierzał zrobić, zasługiwało na 
wybaczenie. Duży, popielaty kot otarł się o nogę profesora 
Ali Musulima i podbiegł do ogromnego cadillaka z lat 
pięćdziesiątych, całego w czerwieni i chromach. Na tylnej 
szybie auta rozpościerał się potężny orzeł trzymający w 
szponach wstęgę biało-czerwoną z napisem "POWER POLISH". 
Władza to było to, czego potrzebował Ali i jego pobratymcy. 
Wanda przy czerwonej hondzie nie wyglądała wcale na jedną z 
niewielu temponautek na świecie, czyli na kogoś, kto zajął 
ważne stanowisko w departamencie 4c-956 - w Narodowym 
Urzędzie Rozpoznania. Wielu słyszało o CIA, FBI, ale mało 
kto znał najważniejszy instrument bezpieczeństwa mocarstwa, 
departament 4c-956. Mieli budżet dziesięć razy większy niż 
CIA i FBI razem wzięte i byli zupełnie nieznani. Są 
naprawdę ważni. Profesor uśmiechnął się.  
   - Nie rozumiem, po co się tak męczysz? - powiedziała 
Wanda otwierając drzwi auta.
   Profesor wsiadł do wozu. Wanda zapaliła 
silnik i natychmiast ogarnął ich chłód klimatyzacji.
   - Lubię spacery - odpowiedział, gdy ruszyli. - Wiele 
można przemyśleć, zwłaszcza w taki dzień jak dzisiaj. Nie 
sądzisz?
   - Ale ty zawsze lubisz spacerować, bez względu na pogodę.  
   Jechali w kierunku Szóstej Ulicy. Cała Gerrard Ave była 
okupowana przez zrujnowane domy, w których wyszarpano drzwi, 
okna, a czasem ściany. W każdym jak wyrzut tkwił Murzyn. Dla 
profesora wyglądali jak figury w muzeum.  Przejechali pod 
wiaduktem i skręcili w prawo. Ali zerknął na Wandę. Była 
ubrana w indiańską bluzkę z frędzlami. To jej poczucie winy. 
Ciekawy kompleks rasowy. W najważniejszym dniu ich życia ona 
występuje jako kobieca imitacja Szalonego Konia. Biali 
potrafią być cholernie irytujący! Minęli muzeum E. A. Poego, 
z posępnym, stalowym krukiem na trawniku. Dom pisarza był 
jedynym zadbanym budynkiem na Szóstej Ulicy. Skręcili w lewo 
między opuszczone budynki magazynów zbankrutowanej firmy 
budowlanej.  
   - Nie uważasz, że ten kruk ma ironiczną minę? - 
powiedziała Wanda.
   Profesor podrapał się za uchem i odpowiedział nie wprost.
   - Byłaś w tym muzeum?
   Minęli zrujnowane budynki, zarastające chwastami i okryte 
wieloletnim kurzem. Wśród zielska tkwiło czerwone krzesło,
płatami odchodziła zeń farba.
   - Jeszcze nie - odpowiedziała Cler. - Ten kruk deprymuje 
mnie. Jest taki... Nie umiem określić. Bardzo dziwne, że 
to wszystko wydarzy się dziś tuż obok domu Poego.  
   Wyboistą aleję, którą jechali, zamykały stalowe drzwi 
pokryte liszajami rdzy.  Wanda nie musiała zwalniać, drzwi 
uniosły się, aby mogli wjechać do środka.  
   - Z tym krzesłem to już przesadzili - powiedział 
profesor.
   - W ogóle mają fioła na punkcie maskowania - 
odpowiedziała.
   Zatrzymała hondę na środku ogromnej i pustej hali. 
Malowniczo powiewały pajęczyny, a kurz pokrywał wszystko. 
Zgasiła światła. Pogrążyli się w ciemności, czyli 
zjechali windą na poziom minus dziesięć.

   Byli przed miasteczkiem, gdy świt dopadł karawanę. Słońce 
rozbłysło nagle, a ranny powiew oceanu nasycił powietrze. 
Hrabia zatrzymał wielbłąda przed domem Mohameda Carrary, 
tutejszego czciciela proroka, który na wszystkim trzymał 
łapę. Wielbłąd przyklęknął i Cavalier zeskoczył na ziemię. 
Mohamed natychmiast wybiegł z domu, a za nim gnała starucha 
w kfewie. Dźwigała starą, srebrną tacę, na której stał dzban 
z wodą i szklanki z grubego, zielonego szkła. Właśnie 
wchodziły w modę.  
   - Prawdziwe szczęście znów cię oglądać, hrabio - 
wyszeptał Mohamed, kłaniając się zamaszyście.
   - Daruj sobie - warknął Cavalier i spojrzał na tacę.
   Arab szybko nalał wodę do największej szklanki i podał ją 
hrabiemu. Miał tłuściutkie paluszki ustrojone w pierścienie. 
Robert Cavalier podniósł szklankę do góry i przyjrzał się 
jej zawartości, a słońce rozbłysło na powierzchni wody. Na 
chwilę blask oślepił Araba.  
   - Nigdy dość ostrożności - powiedział hrabia.
   Woda była zimna i przyjemnie spływała do gardła, 
spłukując piasek pustyni. Cavalier odstawił szklankę, gestem 
pokazał, że już nie będzie pił. Arab odstawił dzban na tacę. 
Starucha zgięła się; ciążyły jej taca, szklanki i dzban, 
może chciała okazać szacunek. Mohamed rozkazał, aby 
rozniosła wodę pozostałym uczestnikom karawany. Przez moment 
mężczyźni mierzyli się wzrokiem, aż Arab pierwszy odwrócił 
spojrzenie.  Robert Cavalier roześmiał się i pokazał za 
siebie: 
   - Olśniewający towar! Wyśmienity połów. Jak zobaczysz, 
oszalejesz!
   Mohamed chrząknął.
   - Statki są już w porcie - powiedział  i zbliżył się
bliżej do hrabiego.
   - Tak - mruknął Cavalier. Był wyższy i masywniejszy niż 
Arab. Mógł pozwolić sobie na protekcjonizm. Nachylił się nad 
Mohamedem.
   - Dlaczego wy, semici, nie umiecie zachować dystansu - 
powiedział i podniósł do góry brwi. - Tak zawsze 
staracie się posiąść swojego rozmówcę?
   - Posiąść?! - roześmiał się nieszczerze Arab. Cofnął się 
i zwilżył językiem wargi, następnie potarł dolną o 
górną.
   - Ta odległość - uśmiechnął się Cavalier - jest dobra. 
Zapamiętasz?
   Mohamed wydął dolną wargę niczym skarcony dzieciak.  
   - Aa, kobiety - zmienił temat. Przesunął palcem po 
ustach. - Kobiety? Dużo ich jest?
   Hrabia spojrzał bystro i ryknął:
   - Całe mnóstwo!
   Arab zamachał rękoma jakby Cavalier powiedział coś 
nieprzyzwoitego.
   - Młode? - sapnął.
   - Jak jutrzenka, rybeńko - cmoknął hrabia. - Idź, 
obejrzyj sobie.
   Mohamed podrapał się po nosie tłustym paluszkiem, 
przestępując z nogi na nogę. Cavalier przyglądał mu 
się z ironicznym uśmiechem.
   - Na co czekasz? Inni kupcy cię ubiegną!
   Arab spojrzał ze szczerym przerażeniem.
   - Tak, tak - dla większego efektu hrabia pokiwał głową. 
   Mohamed puścił się biegiem w kierunku karawany. Hrabia 
popatrzył za nim. Spoglądał pod słońce i widział tylko 
kontury. Ludzie byli jednością ze zwierzętami, na których 
siedzieli, a czarny towar kłębił się i podrygiwał.  Nad 
wszystkim na tle porannego nieba nabierającego ciepła i 
kolorytu unosił się na swoim ośle Ramirez w zawadiacko 
nałożonym kapeluszu. Co jakiś czas z kłębowiska dobiegał 
świst bata, kwik i urywany skowyt. Poranna codzienność 
zmagań smoków podaży i popytu na czarny towar. Wyciosywana 
droga cywilizacji, ze złymi smokami po brzegach. Robert 
Cavalier wszedł do domu Mohameda. Na dworze upał wzmagał 
się. Fala gorąca szła od środka lądu, by za chwilę zderzyć 
się z oceaniczną bryzą.  

   - Ciekawe, po co każą wkładać te fartuchy - powiedziała 
Wanda, zapinając błyskawiczny zamek w niebieskim 
kombinezonie.
   Profesor spojrzał w lustro i przypiął do kombinezonu 
identyfikator.  
   - Przecież w naszej pracy nic on nie daje, przed niczym 
nie chroni - utyskiwała.
   - Potrzeba przynależności do odpowiedniego klanu - 
odpowiedział profesor. - Potrzeba wyłączenia innych z 
naszego klanu. Potrzeba oznaczania i posiadania! 
- podał jej papiery spięte spinaczem.
   Byli w głównym laboratorium. Ciepłe, filtrowane światło 
udawało promienie słoneczne. Holograficzna tapeta 
przedstawiająca wodospad wśród tropikalnej roślinności 
zastępowała czwartą ścianę niczym teatralna dekoracja. Wanda 
i profesor weszli w gąszcz i metalowymi schodkami po drugiej 
stronie hologramu zeszli do ogromnego pomieszczenia, na 
środku którego tkwiła potężna metalowa kula umocowana z dołu 
i góry grubym prętem, a właściwie tuleją. Widmo 
holograficzne za ich plecami przedstawiało wydmy pustyni tuż 
przed zachodem słońca, kiedy blask rozbiega się po fałdach 
piasku i rysuje cienie. Podłoga była metalowa, kratkowana; 
wszystko trzymało się dobrze podłoża. Kiedy Wanda i Ali 
znaleźli się na płycie, olbrzymie pomieszczenie rozbłysło 
światłem.  Wysoko pod łukowatym sklepieniem zawieszono 
pomalowaną na czerwono sterownię.  Była przeszklona i widać 
było w niej postacie laborantów. Wanda i profesor założyli 
specjalne kaski, czekające w pojemnikach ustawionych przy 
schodach. Kaski pomalowano w narodowe barwy USA. Były lekkie 
i ochraniały całą głowę, a część twarzową zasłaniał czarny, 
metalowy i ruchomy element. Do kuli przystawiony był trap, 
jakich używano na lotniskach, gdy nie stosowano jeszcze 
rękawów.  
   - Nigdy nie przypuszczałam, że to będzie taki zwyczajny 
dzień - powiedziała Wanda.
   - Gotowa? - zapytał Ali Musulim spoglądając na nią 
uważnie.
   Uśmiechnęła się i zdecydowanym ruchem wyciągnęła do niego 
rękę. Profesor miał twardą i ciepłą dłoń. Opuścili osłony 
twarzowe i włączyli podgląd.
   - Damy mają pierwszeństwo - powiedział Ali z lekkim 
ukłonem.
   Wanda zdecydowanym krokiem weszła na trap.  Profesor 
poczekał, aż zniknie w kuli i dopiero wtedy wszedł na 
schody. Szedł licząc stopnie. Było ich trzydzieści dziewięć. 
Zdziwił się, ale czy wszystko należy tłumaczyć symbolicznie? 
Na szczycie obejrzał się w kierunku sterowni.  
   - Jakieś problemy? - zapytał w kasku pierwszy analityk.
   - Żadnych - zawahał się - ...problemów.
   - Więc do dzieła! 
   Profesor odwrócił się do wejścia. Zobaczymy, jak się 
będziecie cieszyć już za chwilę. Wszedł 
do środka. Drzwi zamknęły się za nim hermetycznie.
   - Nie ma odwrotu - mruknął, gdy szczęknął automatyczny 
zamek. Koła trapu zaczęły obracać się i schody odjechały. 
Proces został uruchomiony.

   Kontroler numer trzynaście nie przepadał za Austin. W tym 
mieście zawsze było gorąco, a oni w swoich strojach robili 
wrażenie starej sekty starozakonnej.  Numer siedem poprawił 
kapelusz. On się nigdy nie pocił, a do jego łysej czaszki 
idealnie przylegał czarny kapelusz z szerokim rondem. Dobrze 
też się czuł w czarnym prochowcu, czarnych spodniach i 
czarnych butach na grubej brązowej podeszwie. Nawet 
rękawiczki miał czarne. Trzynastka nosił brązowe. Stanowiły 
wyraz jego indywidualnego stosunku do służby. Zatrzymali się 
przed wypożyczalnią samochodów.  Drzwi otworzyła 
fotokomórka.  
   - Proszę - powiedział siódemka puszczając przodem 
trzynastkę.
   Owionął ich chłód klimatyzacji. Poprawili okulary jak 
bracia bliźniacy i podeszli do kontuaru. Stała za nim 
kobieta o wyglądzie mopsa.
   - Proszę - zwrócił się trzynastka do siódemki. - Załatw 
sprawę.

   Hrabia zrzucił ubranie i stanął nagi przed lustrem. Było 
stare, zniszczone i pęknięte na rogach. W glinianej misie 
obok leżały mokre ręczniki.  Cavalier wytarł dokładnie całe 
ciało. Zwłaszcza krocze, gdzie zebrało się najwięcej piasku. 
Hrabia oglądał się w lustrze, za nim stała duża, miedziana 
wanna. Unosiła się z niej para. W powietrzu snuł się aromat 
kwiatów, ale bez zdecydowanego zapachu. Robert Cavalier 
zanurzył się, aż chmura pary uniosła się i popłynęła w 
kierunku okna przesłoniętego drewnianymi żaluzjami. Sączył 
się przez nie słoneczny blask tworząc na środku pokoju 
piramidę. Owiany aromatem kwiatów i łąk stanął w solarnej 
piramidzie Ramirez. Był bez kapelusza i butów. W rozpiętej 
koszuli z czerwonego jedwabiu. Rozchylona czerwień ukazywała 
jego delikatnie śniadą, jeszcze gładką skórę. Hrabia wyjął 
rękę z wody. Krople ściekały na ciemnoczerwoną podłogę z 
cegły. Ramirez świadom efektu zatrzymał się na progu i 
leniwym ruchem zdjął koszulę. Trzymał ją przez moment w 
dwóch palcach, a następnie cisnął za siebie. Cavalier 
obserwował te palce, które nagle nabrały wyuzdanego, 
rozpustnego znaczenia. Bardziej znaczącego niż płonące 
pożądaniem spojrzenie i lekko rozchylone, czerwone usta.  
   - Ciekawe - odezwał się hrabia zachrypniętym od 
podniecenia głosem - że rozwiązłość u młodych jest 
taka ekstyekscytująca... Co o tym myślisz?
   Spojrzał na swoją rękę i powtórnie zanurzył ją w wodzie.
   - Może dlatego - mówił Ramirez Lorrca uśmiechając się - 
że jest taka świeża i autentyczna - rozbierał się dalej. - 
Dotyka tajemnicy istnienia, a nie służy tylko do 
podniesienia i utrzymania go w zwodzie!  
   - Lubisz być ordynarny? - spytał hrabia. - Uważasz, że 
dodaje to napięcia?
   - Może... 
   - Lubisz też pogadać przed - powiedział hrabia 
zapewniając sobie przewagę.
   - Będziesz dziś... brutalny? - spytał Ramirez.
   Był już nagi.

   - Zwróciłeś uwagę - powiedziała Wanda - że pierwsze 
kabiny są zawsze małe?
   - Tak? - mruknął Ali.
   Byli nadal w kaskach. Rozmawiali przez interkom.
   - Pierwsze kabiny w stacjach orbitalnych i u nas - 
pokazała ręką.
   - Kiedy przejdziemy przez tunel czasowy, będziesz 
miała nadto miejsca - powiedział profesor.
   Wanda pochyliła się nad pulpitem. Chwilę pracowali w 
milczeniu. Spojrzała na papiery, które wcześniej dał jej 
profesor.  
   - Co to za notatki? - spytała.
   - Notatki - odpowiedział nie podnosząc głowy.
   Spojrzała na nie jeszcze raz.
   - Odliczanie wsteczne rozpoczęte - podał koordynator.
   Odłożyła papiery do stalowego pojemnika i zatrzasnęła go. 
Pasy same zapięły się i ich fotele ułożyły się horyzontalnie.
   - Dlaczego wybrałeś rok tysiąc osiemset trzydziesty? - 
spytała.
   - Przekonasz się na miejscu. - Zobaczyła, że profesor się 
uśmiecha.  
   - Kierunek geograficzny ustalony - odezwał się 
koordynator.
   Wanda zamknęła oczy. Nie czuła wirowania kuli. Będzie 
pierwszą kobietą, która może pozna swoją praprapraprababkę. 
Poruszyła głową chcąc odrzucić tę infantylną myśl. Kula 
nabierała przyśpieszenia.  

   Ramirez jeszcze spał. Hrabia był już ubrany. Siedział 
przy dużym biurku z hebanu i patrzył na kochanka. Światło z 
naftowej lampy rozpełzło się po pokoju oraz na karty 
handlowej księgi, która leżała na biurku. Zapisy dokonane 
ręką hrabiego jeszcze schły. Miał wypracowane pismo 
buchaltera, nie arystokraty. We wzorowo wypełnionych 
rubryczkach rozsiadły się kształtne cyfry i uwagi na 
marginesach w języku angielskim. Sprawdził opuszkiem palca 
serdecznego, czy atrament wysechł. Zarabiali naprawdę 
dobrze. Zamknął cicho księgę. Przeciągnął się i wstał. 
Podszedł do małej szafki stojącej przy ścianie. Otworzył ją, 
a drzwi skrzypnęły. Spojrzał szybko przez ramię. Ramirez
nie obudził się. Otworzył szafkę szerzej. Na pierwszej 
półce stało pudło cygar. Podniósł wieczko. Cygara były 
długie i cienkie lub krótkie i grube. Nie posiadały 
banderolek. Wyjął jedno z nich określane mianem korony. 
Uważnie obrócił je w palcach, sprawdzając stopień wysuszenia 
i jędrność liścia; potem też aromat. Nieelegancko, ale 
zgodnie ze zwyczajem odgryzł koniec cygara, by była lepsza 
cyrkulacja powietrza i wrócił do biurka. Pochylił się nad 
kloszem, jego ogromny cień rozpostarł się na ścianie, i 
zapalił cygaro od lampy. Poczekał, aż koniec dobrze złapie 
płomień i odwrócił się do kochanka. Koniec cygara jarzył się 
w półmroku gasnącego dnia. Robert Cavalier podszedł do 
śpiącego, pochylił się i jednym szarpnięciem ściągnął z 
Ramireza prześcieradło. Uśmiechnął się. Ciało Lorrki 
pokrywało światło lampy. Hrabia ostrożnie strząsnął żar na 
skórę kochanka. Ramirez poruszył się i jęknął, ale spał za 
mocno, by chwilowy ból mógł go obudzić. Cavalier włożył 
cygaro do ust i ognik znów rozerwał półmrok.  

   Nastąpiło silne szarpnięcie. Wanda otworzyła oczy i 
usłyszała głos komputera pokładowego.
   - Transportacja udana.
   Rozpięła pasy.
   - Następny kontakt za dwadzieścia cztery godziny - 
informował komputer.
   Wstała i spojrzała na ekran. Pojawiły się 
dane o położeniu. Ali zdjął kask.
   - Udało się! - krzyknęła i również zdjęła kask.
   Objęli się, a profesor złożył na jej czole ojcowski 
pocałunek.
   - Jesteśmy pierwsi i najlepsi - powiedział.
   - Zespół po tamtej stronie też zasługuje na 
uznanie.
   Skrzywił się.
   - Białe dupki - powiedział patrząc wyzywająco.
   - Rozumiem - odpowiedziała niepewnie.
   - Tak? Rozumiesz? - roześmiał się profesor i z metalowego 
pojemnika wyjął swoje notatki. - Białe dupki - powtórzył.
   - Co to jest? - spytała.
   - Podobno wszystko rozumiesz - mruknął Ali - więc wiesz, 
co to jest!
   Podeszła bliżej i spojrzała na papiery.  Nie przeszkadzał 
jej.  
   - Wszystkie nasze badania i formuły - powiedziała wolno.
   Pokiwał głową.
   - Ale tam jest duplikat - stwierdziła raczej niż 
zapytała.
   - Masz mnie za czarnego idiotę? Nic nie mają, wszystko 
wyczyściłem. Jesteśmy jedyni po tej stronie.  
   - Ali - wyciągnęła rękę.
   Gwałtownie cofnął się, więc opuściła dłoń. Ali patrzył na 
nią z kpiącym uśmieszkiem.  
   - Myślałam - szepnęła - że jesteśmy zespołem. Gramy 
razem.
   - Jesteśmy - uśmiechnął się - tylko, że teraz to ja 
dyktuję warunki. Jesteśmy jedyni po tej stronie i wrócimy do 
całkiem innego świata.  
   - Jesteś rasistą! - prawie wrzasnęła.
   - Hej, intelektualna wydmuszko - machnął papierami - nie 
ma czegoś takiego jak rasizm. Nie ma. Jest tylko to, czy ja 
rządzę, czy ty. Liczy się, czyja głowa wisi w moim domu! 
Jeżeli twoja, to na pewno ja jestem górą. Reszta to bełkot 
dla dupków. Kamuflaż. Mydlenie oczu!  
   - Ali, taki świat byłby piekłem - szepnęła.
   - Tak, dla pokonanego, którego głowę spreparowano,
   - To jakiś koszmar! - wykrzyknęła. - Przecież ty jesteś 
naukowcem.
   - Czyli pierdołą? - syknął. - Widzisz, jestem naukowcem i 
wojownikiem. Pamiętaj, świat ma tylko dwa oblicza, pana i 
niewolnika! Jako niewolnik możesz kombinować, więc nie 
przeszkadzaj, tylko kontynuujemy.  
   - Po co?
   - Po to - pochylił się i zobaczyła jego nabiegłe krwią 
oczy - żeby już dziś nie zawisła tu twoja głowa.  
   - Zrobiłbyś to? - szepnęła.
   - Chcesz mnie wypróbować? - przysunął się bliżej 
aż poczuła zapach innej rasy.
   Odwróciła głowę. Nikt nie przygotował jej na taką 
sytuację. Pan i niewolnik. Ali wzruszył ramionami i odwrócił 
się. Otworzył sejf na bocznej ścianie kabiny.  
   - Odwróć się - warknął do Wandy.
   Oszołomiona wykonała rozkaz. Ali wrzucił do sejfu notatki 
i zatrzasnął go. Następnie wystukał polecenie dla komputera. 
Schowek w ścianie, obok sejfu, otworzył się. Były w nim 
ubrania. Wyciągnął tropikalny kask, pas z rewolwerem. Z 
podstawy na sprzęt zdjął minikamerę, translokator i 
zamontował w uchwytach kombinezonu.  
   - Jak wyglądam? - zapytał.
   Wanda spojrzała przez ramię. Odwrócił ją do siebie i 
potrząsnął.  
   - Bierz się do roboty, suko! - ryknął.
   Pomyślała, że za chwilę ją uderzy. Skurczyła się, po szyi 
ściekały jej krople potu. Agresja kojarzyła się jej z 
filmem, wiadomościami. Była tam, gdzie nie chodzą 
odpowiedzialni ludzie. Ale żeby okazał agresję ktoś z jej 
znajomych? Ktoś taki jak Ali!?  
   Otępiała usiadła przy klawiaturze i uruchomiła system 
zdejmowania blokady drzwi.  

   Mohamed Carrara podmył się ciepłą wodą i wytarł szorstkim 
ręcznikiem. Cisnął ręcznik na twarz nagiej Murzynce leżącej 
na łóżku. Ręce i nogi miała przywiązane skórzanymi paskami 
do ramy łóżka. Przeguby rąk były otarte do krwi. Czekoladowe 
ciało odcinało się od białego prześcieradła poplamionego 
krwią. Uśmiechnął się zadowolony. Murzynka nie miała więcej 
niż dwanaście lat. Takie lubił najbardziej. Młode i dzikie, 
które musiał kiełznać swoim prąciem. Przeciągnął się i 
włożył szarawary. Podszedł do łóżka. Położył rękę na 
zakrwawionym podbrzuszu dziewczyny. Krew była lepka, już 
zasychała. Polizał zakrwawiony palec. Dziewczyna nie 
poruszyła się. Wyszedł zatrzaskując drzwi. Zatrzymał się w 
wąskim korytarzyku, zakończonym małym okienkiem przy 
suficie, przez które sączył się blask księżyca. Klasnął, na 
schodach zaszurały kroki i wyłoniła się starucha. Zatrzymała 
się przed Mohamedem, pokornie schylając głowę.  
   - Weź tę dziwkę - pokazał kciukiem prawej ręki za siebie 
- już ją obrządziłem. Dziewictwo zostało na poduszce.
   - Znowu kupcy mniej dadzą - mruknęła.
   - Stać mnie na to! - warknął i odsunął ją z drogi.
   Zszedł po wytartych schodach z ciemnej cegły, starając 
się stąpać jak najciszej. Nocował u niego hrabia, wolał być 
ostrożny. Hrabia był zapalczywy i mało przewidywalny. Nigdy 
nie wiadomo, co Hiszpanowi strzeli do głowy. Pociągnął 
ciężkie, nabijane ćwiekami drzwi wejściowe. Noc była 
chłodna. Wyszedł na ganek wykładany marmurowymi odrzutami w 
czarnym kolorze. Dzięki bezchmurnemu niebu księżyc 
oświetlał całą okolicę. Odetchnął zimnym powietrzem i 
zmarszczył brwi. Środkiem drogi szła zjawa! Cofnął się w 
cień. Kiedy poświata księżyca padła na pysk zjawy, ta 
błysnęła w kierunku Carrary stalowym promieniem.  Mohamed 
ostrożnie wycofał się. Drzwi były ciężkie i oporne, gdy 
szybko je zamykał. Na zewnątrz był diabeł!  

   - Widzieli mnie - przekazał komunikat profesor.
   Wanda patrzyła na monitor interłącza. Ona również 
spostrzegła Araba uciekającego do domu.
   - Mamy asynchron czasowy - poinformowała.
   - Wiem - odparł - powinien być poranek, a jest środek 
nocy. Może to i lepiej. Już jeden uciekł przede mną.

   - Obudź się! Wstawaj! - Mohamed szarpał za ramię 
Ramireza.
   Lorrca otworzył oczy, potrząsnął głową.
   - Co się dzieje? - powiedział i usiadł na łóżku. Kątem oka 
zobaczył, że nie ma już hrabiego. Lampa na biurku była 
zgaszona. Światło sączyło się z korytarza i przez 
półuniesione żaluzje.  
   - Gdzie jest hrabia!? - wrzeszczał Mohamed.
   - Nie wiem. Ale co się dzieje?
   Arab wywrócił gałkami oczu, chwycił Lorrkę za ramiona, 
ale zaraz puścił go i usiadł na łóżku. Skulił się.  
   - Czułem, że tak się stanie! - zapłakał kołysząc się w 
przód i tył.  
   Ramirez poklepał go po plecach.
   - Od pierwszego dnia! - zawodził Arab. - Gdy tylko 
zacząłem z nimi handel. Te czarne wszetecznice dybały na moją 
duszę! Swoją rozwiązłą naiwnością spychały mnie w otchłań 
piekielną - szepnął i wzdrygnął się jak pod dotykiem 
śmierci.  
   Ramirez pokręcił z niedowierzaniem głową.
   - Jak niewinność może spychać w otchłań piekielną? 
   Mohamed wydął pogardliwie wargi, patrząc nań oszalałym 
wzrokiem.
   - Nie rozumiesz - syknął. - Dziewica przez stwarzanie 
klimatu czystości roztacza dokoła odór pożądliwości, 
potrzebę brukania! Czyste i niewinne prowokują tysiąc razy 
bardziej niż dziwka.  
   - Jak kogo - stwierdził krótko Ramirez. - Ale co się 
stało poza tym nagłym przypływem wyrzutów sumienia?  
   Arab podbiegł do okna. Przywarł do muru i upewniwszy się, 
że nie widać go z drogi, ostrożnie wyjrzał w ciemność. 
Ramirez obserwował to wszystko ze zdziwieniem.  
   - Nie rozumiem - mruknął Mohamed i znów wyjrzał 
na drogę. Zrobił zdziwioną minę i pędem wybiegł z 
pokoju.

   Ali minął dom z gankiem i skierował się w stronę portu.  
Rozpierała go duma i mistyka władzy. Był teraz 
przeznaczeniem świata. Mistyka władzy. W powietrzu unosił 
się zapach oceanu oraz czegoś nieokreślonego. Piasek 
skrzypiał. Dopiero ten odgłos uświadomił mu, że jest w 
Afryce po raz pierwszy. On, potomek czarnych niewolników, 
odwiedza swój rodzinny ląd. Czy to naprawdę jest jego 
rodzinny ląd?  Czym jest dla niego Afryka? Ciągle te 
intelektualne banialuki! Teraz jest przede wszystkim 
wojownikiem, panem, Mesjaszem swojej rasy.  
   - Ty istniejesz!!! - zawołał ktoś tuż obok profesora.  
   Ali zatrzymał się. W poświacie księżyca pod starą palmą 
stał biały mężczyzna. Dobrze zbudowany, w sile wieku. Głowę 
miał obwiązaną chustą, zgodnie ze zwyczajem Arabów. Palił 
cygaro.  
   - Kim jesteś? - spytał profesor, chcąc zyskać na czasie.  
   - Znasz angielski - stwierdził mężczyzna. - I nie wiesz, 
kim jestem?
   Profesor podszedł bliżej. Cień palmy leżał między 
nimi.
   - Jestem Robert Cavalier hrabia Sieur de la Salle junior 
- powiedział mężczyzna w chuście z dziwnym uśmieszkiem.
   W szkłach odblaskowych profesora hrabia widział swoje 
odbicie.
   - To są twoje oczy? - spytał.
   - A jak myślisz?
   - Straszysz maluczkich - stwierdził hrabia lekceważąco.
   Profesor zdjął okulary.
   - Jestem taki sam jak ty - powiedział z naciskiem, patrząc 
w oczy Białemu.
   Cavalier ostrożnie przekroczył dzielący ich cień i 
badał go, przesuwając wzrok po twarzy profesora. 
Stali blisko siebie. Hrabia cofnął głowę, ale nie 
ruszył się z miejsca.
   - Taki sam nie jesteś. Dlaczego upodobniłeś się do 
nich? 
   - Do nich? - zdziwił się Ali.
   Cavalier zrazu nie odpowiedział. Znowu pochylił się ku 
profesorowi.
   - Jesteś Murzynem! - rzucił, tak jakby przyłapał 
profesora na kłamstwie.  
   - O to chodzi! - wykrzyknął Ali. - Widzisz, w moim 
świecie rządzą inne prawa! Rozumiesz?
   Hrabia gwałtownie wyciągnął rękę, a noc przeszył na moment 
blask stali. 
   Cavalier cofnął ramię. Ali patrzył na niego zdziwiony, nie 
rozumiejąc, co się stało.  
   - Inne prawa? - zachichotał Robert Cavalier. - W moim 
świecie rządzą prawa ludzi białych!
   Profesor chciał dać ciętą ripostę, ale jego układ 
wegetatywny zakpił z intelektu. Z ust Alego buchnęła ciemna 
struga krwi. Zrozumiał, co się wydarzyło i chwycił się za 
gardło, chcąc powstrzymać uciekające życie. Był to daremny 
trud. Hrabia rozpłatał mu gardło od ucha do ucha. Obdarzył 
go "szerokim uśmiechem", jak nazywał takie cięcie. Z wyrazem 
potwornego zdziwienia w oczach Ali osunął się na kolana 
przed Białym, który patrzył z góry na jego agonię. Co za 
upokorzenie, poraziła go jeszcze ta myśl i przewrócił się na 
bok w objęcia mrocznego cienia. Wyprężył się trąc ciałem o 
kępki ostrej trawy okalającej palmę i wyrzucił z siebie 
fontannę krwi na jej pień. Hrabia przyklęknął. Zanurzył 
palec w kałuży, krew szybko traciła ciepło. Była lepka. 
Poniósł dłoń, by światło księżyca padło na nią i powąchał 
uwalany palec.  
   Był to zapach, który uwielbiał, zapach zła i przemocy.  
Odór zbrodni, ale i człowieka. Zabił człowieka, nie szatana.  

   - Ali! Ali! - wrzeszczała Wanda do interłącza.
   Na ekranie miała obraz kontrolny. Połączenie zostało 
przerwane, gdy ktoś podszedł do profesora. Nie słyszała, o 
czym rozmawiali, bo profesor wyłączył odsłuch. Stało się coś 
złego.  Rozpaczliwie stukała w klawisze, usiłując wydobyć 
informację, ale maszyna milczała. W rzeczywistości powinna 
być zadowolona. Była sama. Znów może uporządkować świat. Czy 
mogła cieszyć się ze śmierci Alego? Czy znów zło miało 
zapewnić dalszą egzystencję jej rasie? Wściekła na siebie za 
nieumiejętność opowiedzenia się po którejś ze stron, 
wystukała kod alarmowy do centrali.  
   - Asynchron czasowy - poinformowała maszyna.
   - Dlaczego? 
   - Przesunięcie dobowe - stwierdził chłodno komputer.
   - Ile potrwa przerwa? 
   - Dwadzieścia cztery godziny będzie biegła wiadomość.
   Cała misja zależała od niej. Powinna pozbyć się miazmatów 
intelektualnych i myśleć jak prawdziwy dowódca. Musi się 
skoncentrować na problemie.  Co dalej? Jeżeli społeczeństwo 
dowie się, że misję unicestwiły kompleksy rasowe głównego 
naukowca i to czarnego, rasiści zatrą ręce z uciechy. Czy to 
da się ukryć tak, jak ukrywa się badania nad różnicami ras?  
   - Skoncentruj się na czynnościach - powiedziała do siebie.

   Fale wiatru rozbijały się o szybę wozu.  Wypożyczyli 
lincolna cabriolet w czerwonym kolorze ze wszystkimi 
chromowanymi bajerami. Trzynastka uwielbiał rozrzutne lata 
pięćdziesiąte. Dumną pasję życia. To z niej wyrastały 
wszystkie rokokowe gadżety i amerykański styl. Kremowy dach 
z laminowanej skóry mieli oczywiście opuszczony. Prowadził 
siódemka. Bardzo lubił tę robotę. Trzynastka zsunął 
przeciwsłoneczne okulary na czubek nosa i znad szkieł 
patrzył na monotonię szosy. Mieli jeszcze kawał drogi.  

   Wanda wstała od klawiatury. Trzeba skoncentrować się na 
sobie, wyciszyć wewnętrznie.  Potrzebowała chwili medytacji. 
Melodyjny dźwięk interkomu rozerwał ciszę. Zamarła. Przecież 
profesor na pewno nie żyje.  To oczywiste, ale drzwi już się 
otwierały. W prześwicie ukazało się afrykańskie niebo pełne 
gwiazd. Przesłonił je sobą Robert Cavalier, za nim z 
potarganą czupryną wciskał się do kabiny Ramirez.  
   - Skąd to masz?! - wrzasnęła, widząc w ręku hrabiego 
interklucz profesora.
   Cavalier uśmiechnął się.
   - Jak myślisz, skąd? - spytał podchodząc. - 
Naprawdę nie wiesz?
   Ramirez zza ramienia hrabiego rozglądał się po kabinie.
   - Kim jesteście? - zawołała odsuwając się od hrabiego i 
prawą ręką sięgając po elektryczny pistolet, pod pulpit 
komputera.  
   - Gośćmi - powiedział Ramirez i zaśmiał się głupawo.
   Wanda opuszkami palców dotknęła plastykowej rękojeści.  
Również uśmiechnęła się, ale mogła to sobie darować. Ramirez 
podciął jej nogi i padła na podłogę.  Poczuła na sobie silne 
dłonie mężczyzny i chłopaka. Byli fachowcami w krępowaniu 
ludzi. Błyskawicznie odwrócili ją twarzą do podłogi i 
skrępowali skórzanymi postronkami. Hrabia podniósł Wandę
jak tłumok i usadził w fotelu.  
   - Kim więc ty jesteś? - spytał z naciskiem.
   - Obywatelką USA - wyrecytowała. - Asystentką profesora 
Ali Musulima. Mój numer kodowy AA11711. Rząd Stanów 
Zjednoczonych Ameryki upomni się o mnie. Proszę natychmiast 
uwolnić mnie z więzów!  
   Cavalier zignorował groźbę i agresywny ton.  Rozejrzał 
się po translatorze.  
   - Co tu robisz? Co to za dziwna maszyna?  
   Milczała chwilę. 
   - Przeprowadzamy eksperymenty naukowe - zawahała się. - 
To wszystko, co wolno mi powiedzieć.
   Cavalier pokiwał głową. Zalatywała od niego mocna woń 
cygar i męskiego potu.  
   - Co o tym myślisz? - zapytał Lorrkę.
   Ramirez podrapał się po głowie, zakołysał w tył i 
przód, jakby mogło to pomóc w znalezieniu odpowiedzi. 
Przetarł ręką twarz i skrzywił się.  
   - No, no - wydukał.
   - Rozumiem - hrabia rozłożył ręce i spojrzał 
porozumiewawczo na Wandę, jakby chciał z nią zawrzeć sojusz 
przeciw kochankowi. - Przekracza to jego możliwości 
pojmowania - powiedział z rozpaczą w głosie.  
   Wanda postanowiła przerwać tę groteskę. Czuła, że 
Cavalier z niej kpi.
   - Gdzie jest profesor? - warknęła i szarpnęła się na 
fotelu, aż oparcie wbiło się jej boleśnie w bok.
   - Spokojnie - poklepał ją po policzku. Palce miał twarde 
o chropowatej skórze. Przypominały w dotyku skórę 
jaszczurki.  
   - Gdzie jest profesor? - powtórzyła.
   Wyprostował się i rozejrzał.
   - Jeśli wierzyć temu, co się mówi, jest już w dobrych 
rękach. - Zatrzymał wzrok na lodówce. Była przeszklona, 
dzięki temu kolorowe opakowania były dobrze widoczne.  - Co 
to?  
   - Tam przechowujemy żywność - odpowiedziała. - Czy 
profesor żyje?
   Oglądał uważnie zawartość lodówki.
   - Żyje, umarł - wzruszył ramionami. - Pojęcia mało 
precyzyjne. Poza tym był czarnuchem.
   - Tak - wtrącił Ramirez. - Byłby niewolnikiem, a tak 
jest wolny.
   - Co za filozof! - roześmiał się Cavalier. - Otwórz - 
powiedział do chłopaka.
   Lorrca podszedł do szklanych drzwiczek. Zerknął na hrabiego, 
później podejrzliwie na Wandę.
   - Otwieraj! - podciął go krzykiem hrabia. - Boi się - 
powiedział do Wandy.
   Ramirez ostrożnie złapał metalowy uchwyt i pchnął. 
Drzwi nie drgnęły. Obejrzał się.
   - Pociągnij do siebie - pouczyła Wanda.
   Po co mu pomogła. Powinna to inaczej wykorzystać. Znowu 
wszystko zawaliła. Była wściekła.  Lorrca szarpnął 
drzwiczki. Otworzyły się z sykiem. Obłoczek pary wyleciał na 
kabinę.  
   - Ciekawe - skomentował hrabia spoglądając na Wandę, jakby 
byli przyjaciółmi bawiącymi w lunaparku. Na półkach leżały 
konserwy, puszki, tubki, pojemniki. Sery w folii.  
   - Pomysłowe - skomentował Ramirez, szukając u hrabiego 
potwierdzenia.
   - Racja - Cavalier poklepał go po plecach i odsunął od 
lodówki. Wyjął tubkę z tuńczykiem i uważnie obejrzał. 
Uśmiechnął się szelmowsko.  
   - Już wiem, o jakie eksperymenty chodzi - powiedział 
patrząc na napis na tubce: PRZYDATNE DO SPOŻYCIA DO 1998 
roku 23 marca. Cavalier odkręcił nakrętkę i wycisnął trochę 
różowej pasty. Powąchał.
   - Ładny zapach - powiedział do Ramireza.
   Zlizał pastę z mlaśnięciem.
   - Spróbuj - podał tubkę Ramirezowi.  Odwrócił się do 
Wandy z uśmiechem: - Prowadzicie doświadczenia z podróżami w 
czasie.  Podróżujecie tylko do tyłu, czy też macie odwagę 
sięgać w przyszłość?  
   Nie była przygotowana na sytuację, gdy stroną aktywną są 
tubylcy czasowi. Westchnęła, ale nie panowała nad sobą. To 
westchnienie zabrzmiało jak sygnał kapitulacji. Hrabia 
przyglądał się jej z uwagą.  
   - Tak wyglądają kobiety w dwudziestym wieku - powiedział.
   - Jakaś chuda - zauważył Lorrca. - Może to niedobre 
jedzenie - spojrzał podejrzliwie na tubkę.
   Hrabia pokręcił przecząco głową.
   - Moda, one tak z mody - powiedział. - Widzisz, ile 
jedzenia z sobą przywieźli.
   - Ona jest podobna do mężczyzny - rozwodził się 
Ramirez pożerając topiony ser.
   - Widocznie to lubią - mruknął hrabia.
   Ramirez z entuzjazmem próbował wszystkiego, co dało się 
łatwo otworzyć. Hrabia podszedł do otwartych drzwi i wyjrzał 
na zewnątrz.  Chłodne powietrze przesycone oceanem 
wypełniało kabinę. Cavalier zatrzymał się w wejściu na tle 
rozgwieżdżonego nieba. Nie odwracając się, zrobił 
nieokreślony ruch ręką i zaczął mówić.  
   - Lekceważycie nas. Tam u was oczywiście jest inny świat. 
Dlatego myśleliście, że pójdzie wam z nami łatwiej!  
   - Czas i miejsce teleportacji wybrał profesor Ali Musulim 
- powiedziała, spostrzegając, że zabrzmiało to jak 
usprawiedliwienie. Bardzo tego żałowała.  
   - Wiesz - obejrzał się - że tym smoluchem 
obraziliście nas!
   - On jest jednym z największych uczonych wszechczasów! - 
wrzasnęła.
   Wzruszył ramionami.
   - Co z tego? Dla mnie jest największym smoluchem 
wszechczasów. Skoro jest taki dobry, dlaczego to 
ja żyję, a nie on?
   Chciała wstać, aby mu to wytłumaczyć, lecz
więzy przypomniały o sobie.
   - Rozumiem - powiedziała - jesteście rasistami.
   - Kim? - spytał hrabia.
   - Rasistami. Ludźmi, którzy nienawidzą innych z powodu 
koloru skóry, religii...  
   - Pleciesz bzdury - przerwał Cavalier. - Dlaczego mam 
nienawidzić kogoś z powodu koloru skóry czy religii?  
   - Gdyż jest inna niż twoja - odpowiedziała rezolutnie.
   - Tak jest u was? - spytał hrabia. - Nienawidzicie ludzi 
z powodu ich wyglądu i upodobań?
   - Nie zrozumiałeś mnie.
   - Oczywiście, że zrozumiałem, kobieto - roześmiał 
się. - W naszym świecie jest inaczej. My kochamy czarnuchów. 
Gdybym nie mógł na nich polować i ich sprzedawać, byłbym 
nędznym hiszpańskim arystokratą wegetującym gdzieś nad 
wielkimi jeziorami.
   - My budujemy gospodarkę - wtrącił Ramirez. - Hrabia 
mówi, że naszym bogiem jest popyt, podaż i wzrost 
gospodarczy.
   - Dlatego smoluchy są bardzo cenne - ciągnął 
Cavalier. - Bez nich nie byłoby Ameryki... i ciebie, 
kobieto.
   - Przecież sami nazywacie to handlem niewolnikami 
- upierała się. - Nazywacie Murzynów smoluchami, czyli 
pogardzacie nimi!
   Obaj pokiwali głowami nad jej głupotą.
   - Nikt nimi nie pogardza - przemówił Cavalier jak do 
dziecka.  - My jesteśmy lepiej zorganizowani, mamy lepszą 
broń, społeczeństwo, naukę. Nasza religia lepiej się 
sprawdza, bo to oni porzucają swoją religię na rzecz naszej 
i z tych wszystkich powodów im przypada rola niewolników. 
Gdyby było odwrotnie, to oni urządzaliby polowania na nas.  
   Patrzyła zaszokowana.
   - Wszystko jest prawidłowe - mówił dalej hrabia. - Każdy 
z nas jest żołnierzem. Jesteśmy na polu walki. Jeżeli nie my 
zawiesimy głowę wroga w naszym domu, to wróg naszą głowę 
zawiesi w swoim, a nasz dom wraz z naszą rodziną spali.
   - To niemoralne! - krzyknęła.
   - Czy to moralne, że jedna kobieta jest brzydsza od 
drugiej? - spytał Cavalier.

   Nad ciałem profesora stał Mohamed. Światło księżyca 
padało na liście palmy i przemykało się między nimi. 
Promienie zatrzymywały się na Alim, którzy leżał w kałuży 
krwi w pożycji embriona. Krew zaschła na źdźbłach trawy. 
Arab czubkiem buta ostrożnie poruszył ciało.  Było już 
sztywne. Światło księżyca przesunęło się i wśród traw 
błysnęło szkło odblaskowych okularów. Mohamed pochylił się i 
obejrzał je ze zdziwieniem. Następnie powąchał, poskrobał 
paznokciem po szkle. Założył ostrożnie na nos. Spojrzał 
przez okulary na pień palmy oświetlony blaskiem księżyca. 
Wyprostował się dumnie i wydął wargi. Poprawił okulary, aby 
nie spadły.  
   - Teraz jestem taki jak ty! Jak ty, szatanie! - wrzasnął 
i roześmiał się.
   Spojrzał na skurczonego trupa i z rozmachem kopnął go.

   Wydarzyło się już tak dużo, a nadal była jeszcze ciemna, 
afrykańska noc. Cavalier siedział w otwartych drzwiach 
kabiny z jedną nogą wspartą na framudze, a drugą luźno 
zwieszoną na zewnątrz i czytał notatki profesora. Wanda była 
nadal związana. Drzwiczki sejfu wisiały na jednym zawiasie. 
Ramirez siedział przy komputerze i zajadał milky way z 
wielkim ukontentowaniem.  
   - Jestem podobny do niego? - rozległ się na zewnątrz głos 
Mohameda.
   - Do kogo? - odpowiedział hrabia podnosząc wzrok znad 
notatek.
   - Do diabła! - wykrzyknął Arab zaglądając do 
kabiny.
   - To, że masz jego okulary, nie czyni cię jeszcze 
podobnym do niego - rzekł hrabia, spoglądając na Wandę.
   Mohamed dostrzegł ją i chciwie oblizał wargi. 
Cavalier uśmiechnął się. Zamknął notatki.
   - Aby być podobnym do kogoś, trzeba posiadać coś naprawdę 
bardzo mu bliskiego. Okulary to za mało. Co innego, gdybyś 
miał jego... kobietę.  
   Wanda szarpnęła się, Ramirez roześmiał 
się obleśnie.
   - Chyba nie jesteś rasistką.
   - Mohamed to bardzo atrakcyjny mężczyzna - ironizował 
hrabia.
   Arab podszedł do Wandy. Oceniał ją ostentacyjnie.
   - Przez taki związek nauczysz nas czegoś - ciągnął 
hrabia. - Zmienisz też zdanie o nas. Gdybyśmy się kierowali 
rasizmem, nie sprzedawalibyśmy Białej Arabowi. Kierujemy się 
tylko prawem podaży i popytu.
   - Biała - odezwał się Mohamed - ale nie tak młoda jak 
moje czarne wszetecznice.
   - Mohamed - mitygował go hrabia - to nie jest 
wszetecznica. Ty się przypatrz towarowi!
   Arab wyciągnął rękę i pogłaskał Wandę po twarzy.
   - Bardzo gładka - mruknął. - To na pewno jego kobieta? 
   - Była z nim - odpowiedział za hrabiego Ramirez.
   Mohamed pochylił się nad Wandą. Splunęła mu w twarz. Arab 
roześmiał się.
   - Zadziorna samica. Jak się wabi? 
   Chłopak wskazał palcem brudnym od czekolady na 
identyfikator przypięty do kombinezonu kobiety.  
   - Wanda Cler - wysylabizował Mohamed. - Ciekawe. Jakby 
angielskie?
   - Może urodzi ci angielskie bachory - podpuszczał go 
Lorrca. - Prawie białe!
   - Przestańcie! - krzyknęła Wanda. - Nie możecie tego 
zrobić!
   - Czemu nie możemy tego zrobić? - zdziwił się szczerze 
Cavalier.
   - Jestem biała, jestem biała - powtarzała zapominając o 
wielokulturowości, tolerancji, konieczności pozytywnego 
otwarcia na innych.  
   - Tak - odpowiedział Robert Cavalier - jesteś biała, ale 
nie nasza. My jesteśmy dzicy handlarze niewolnikami.  Nie 
odwołasz się chyba do czegoś tak nieistotnego jak ten sam 
kolor skóry?  
   Wanda zacisnęła wargi. Arab zacmokał.
   - Jednak jest już trochę przechodzona - powiedział.
   - Daję ci ją, Mohamed, w dowód... - machnął ręką Cavalier 
- równości ludzi, ras i czego tam chcesz.
   Mohamed patrzył z niedowierzaniem.
   - Decyduj się, bo się rozmyślę.
   - Biorę! - krzyknął Mohamed.
   Hrabia wyciągnął dłoń, a Mohamed klepnął w nią swoją.
   Arab zarzucił Wandę na ramię niczym dywan i wyszedł z 
kabiny. Ogarnęło ją zimne powietrze nocy afrykańskiej.  Arab 
był tłusty i mimo zimna pocił się obficie. Jego odór mieszał 
się z zapachem bliskiego oceanu. W głowie miała pustkę. Nie 
wiedziała, do jakich doświadczeń ma się odwołać. Czy do 
swojej wielokulturowości, czy przyjąć postawę stoicką. Ale 
takie zachowanie oznaczać będzie, że akceptuje pozycję 
ofiary. Czy jednak mogła być ofiarą osoby stojącej tak nisko 
kulturowo, upośledzonej cywilizacyjnie i wykorzystywanej 
przez białych, agresywnych samców? Może odzywa się w niej 
jej własny, głęboko ukryty rasizm! Smród Araba zmieszany z 
zapachem oceanu był nieznośny. Świat zawirował w głowie 
Wandy. Pytania utonęły w powodzi niedefiniowalnych wydarzeń 
i nagle ogarnęła ją ciemność. Mohamed poprawił ciało kobiety 
na ramieniu i odwrócił się do hrabiego.  
   - Co z resztą, z tym wszystkim? - zapytał obrzucając 
wzrokiem translator.
   Zaczynało świtać. Pierwszy blask padł na twarz hrabiego.  
Cavalier specjalnie wolno uniósł spojrzenie i utkwił je w 
Arabie. Mohamed gwałtownie przełknął ślinę.  
   - Jaką resztą? - spytał Ramirez wychylając się z kabiny 
tuż nad głową hrabiego.
   Arab chrząknął nerwowo i znowu poprawił ciało Wandy, 
które nagle zaczęło mu ciążyć.
   - Tak tylko pytałem - zrobił dwa kroki do tyłu. - Pójdę 
już - dodał tonem wyjaśnienia. Wycofywał się patrząc na 
hrabiego. Promienie słońca zmieniły sylwetkę Cavaliera w 
złotą statuę. Dopiero gdy już nie mógł rozpoznać jego rysów, 
gwałtownie odwrócił się i popędził przed siebie. Ciało Wandy 
podrygiwało na jego ramieniu.  Musiał pochylić się, aby 
wejść na wyrastający przed nim pagórek. Wówczas słońce 
rozbłysło nad nimi wszystkimi i nagle skończyła się 
afrykańska noc.  

   Siódemka mówił przeżuwając hamburgera.
   - Dlaczego zgłosiłeś się do tej pracy?
   Trzynastka odstawił kubek coli.
   - Lubię zmiany i bycie ważnym - zaskoczył siódemkę 
szczerością.
   - Naprawdę myślisz, że jesteś ważny?
   - Pewnie - wzruszył ramionami jakby to było coś 
oczywistego. - Nie widzisz, jak oni na nas patrzą? - 
Poruszył kubkiem, a lód zachrobotał o ścianki naczynia. - 
Jak zdziwienie przeradza się w autentyczny przestrach i 
grozę, gdy dowiadują się, o co chodzi. Kiedy zaczynają 
rozumieć.
   - To cię rajcuje - mruknął trzynastka.
   Zjadł hamburgera i wcinał teraz frytki. Siódemka 
wypił do końca swoją colę. Trzynastka spojrzał w 
okno. Zbliżała się noc. Upał nie zmniejszał się. Nie lubił 
podróżować autami. Tymi piecami na kołach. Taki mieli jednak 
rozkaz.

   Hrabia i Lorrca wrócili do kabiny. Robert Cavalier 
zamknął centralnym zamkiem drzwi kabiny i usiadł przy 
pulpicie sterowniczym. Obok położył notatki profesora.  
   - Co to jest? - zapytał Ramirez.
   - Zapiski tego czarnego - odpowiedział hrabia.
   - Czyli...? - dopytywał się Lorrca.
   - Murzyn był wybitnym naukowcem - powiedział Cavalier 
przeglądając notatki. - Naprawdę wybitnym.
   Ramirez przysunął sobie fotel Wandy. Był wygodny i 
miękki. Nigdy w czymś tak wygodnym nie siedział.  
   - Dobrzy oni są - mruknął.
   - Oni? - spytał hrabia.
   - Ci, co to wszystko zrobili - pokazał ręką dokoła.
   - Tak uważasz - Cavalier oparł łokieć na blacie pulpitu 
sterowniczego.
   - Pewnie - odparł chłopak zdecydowanie.
   - Tą maszyną - rzekł hrabia - możemy wędrować w czasie.
   - W czasie? - zdziwił się Lorrca.
   Hrabia kiwnął głową.
   - Tak jak po oceanie lub ziemi? 
   - Oczywiście - wyjaśniał Cavalier. - Możemy przenieść się 
do roku, z którego przyjechali ci ludzie lub dalej. Również 
możemy cofnąć się w czasie. - Zrobił przy tym minę 
jakby to była jego zasługa.
   - Moglibyśmy rozmawiać z Mojżeszem? - entuzjazmował się 
Lorrca.
   - Moglibyśmy - potwierdził hrabia - tylko po co. Mojżesz 
powiedział wszystko, co miał do powiedzenia... Ramirez - 
dodał z naciskiem.
   Lorrca rozglądał się jeszcze po wnętrzu, ale patrzył już 
innymi oczyma. Lekko rozchylił usta i oddychał przez nie. 
Hrabia obserwował go uważnie. W końcu ich spojrzenia 
spotkały się. Chłopak wolno obliżał wargi.  
   - Kokietujesz mnie - powiedział Cavalier.
   - Może... Jeszcze nigdy w takim miejscu... - szepnął 
Ramirez.
   Hrabia podszedł do niego. Położył dłoń na pulsującej 
życiem szyi. Czuł pod palcami wzburzoną krew.  Przesunął 
rękę wyżej, aż palce zanurzyły się we włosach chłopaka.  
Lekko odchylił jego głowę. Widział z góry, jak zasłona rzęs 
unosi się i Lorrca spojrzał na niego.  
   - Dlaczego jesteś taki obłudny - szepnął hrabia i 
pochylił się ku rozchylonym wargom. Usta Lorrki były słodkie 
od czekolady.  

   Generał Ejzachel Magnolian należał do tych wyjątkowych 
Amerykanów, którzy nie fascynują się techniką. Chociaż 
trudno w to uwierzyć, są tacy ludzie w USA. Generał wychował 
się nad brzegami rzeki Ohio tam, gdzie łączy się ona z 
Missisipi, w murzyńskiej rodzinie, która dzierżawiła farmę 
od Białych. Praca była ciężka, a oni musieli polegać tylko 
na sile swoich rąk i na własnym sprycie. Dlatego generał 
uważał, że najważniejszy jest człowiek. Z tego powodu nie 
zmartwił się utratą translatora czasu, lecz zaginięciem 
profesora i Wandy. Co do profesora, to nigdy nie był jego 
fanem. Ali miał wyraźne skrzywienie rasistowskie, a 
frustraci są zawsze niebezpieczni. Jednak nie było nikogo, 
kto mógłby zastąpić profesora. Zanosiło się na solidny 
kryzys. Utrata kontroli nad maszyną musiała przynieść ponure 
konsekwencje. Po pierwsze, pewnie zlikwidują jego zespół, a 
on czuł, że właśnie teraz kontrola czasoprzestrzeni nad USA 
jest najważniejsza. Jak miał to wytłumaczyć tym, którzy 
potrafili tylko krzyczeć o marnotrawieniu pieniędzy 
podatników. Musiał im stawić czoła. Samolot podszedł do 
lądowania na wojskowym lotnisku w Washingtonie.  

   Do stołu usługiwała Wanda. Miała na sobie długą, 
obszywaną u dołu suknię w kremowym kolorze, rękawy były 
również obszyte i kloszowane.  
   - Wyglądasz na oswojoną - powiedział hrabia, gdy 
postawiła przed nim talerz z drewna z wypalanym na brzegach 
wzorem. Nie odezwała się, za to Mohamed pokiwał głową.  
   - Dobry nabytek. - Pokazał, aby Wanda dolała mu wina.
   Jedli baraninę, której zapach niósł się po sali. Opary 
czosnku i przypraw wisiały w powietrzu prawie widoczną 
smugą. Nie znosiła tego! Całe jedzenie pływało w tłuszczu,
   - Kiedy was pożegnam? - odezwał się Mohamed.
   - Już nas poganiasz? - odpowiedział Cavalier.
   Arab wytrzeszczył oczy i rozpostarł ramiona, unosząc się 
na miejscu.
   - To nie tak - tłumaczył. - Mój dom jest waszym domem, 
ale są nowe zamówienia na towar.  
   Hrabia przywołał młodego Murzyna z wodą i obmył palce w 
glinianej misie. Wytarł je w lniany biały ręcznik.
   - Dostaniesz swój towar - odpowiedział.
   Wstał od stołu. Mohamed zerwał się za nim, wycierając 
ręce w obrus. Wyszli na taras, z którego rozpościerał się 
widok na port i ocean. Barierka z malowanej cegły była 
rozgrzana od upału. Cavalier położył na niej rękę. Cegła 
była gładka. Mohamed oparł się o nią cielskiem.  
   - Czemu tu nigdy nie ma piasku? - zdziwił się hrabia 
wskazując na kolorową podłogę tarasu.
   - Kobiety mają obowiązek dbania, aby nie było piasku - 
odpowiedział Mohamed.
   Cavalier uśmiechnął się i pokiwał głową.
   - Twoje kobiety - stwierdził - nie nudzą się.
   - Dbam o nie - z powagą przytaknął Arab.
   Hrabia zdjął z barierki rękę i pokiwał palcem na 
Mohameda.
   - Będziesz miał towar - zawahał się i pochylił się 
poufale do Araba. - Chcę ci coś szepnąć, przybliż ucho - 
ściszył głos.
   Wjechali na autostradę międzystanową 95. Upał wzmagał 
się, gdyż zaczynało świtać.  
   - Ja nigdy nie lubiłem tej roboty - powiedział nagle 
trzynastka. - To może śmieszne, ale nie znoszę podróży!  
   - Więc co tu robisz? - zdziwił się siódemka.
   - Gdzie pójdę na starość?...  Kiedyś rzeczywiście 
pociągała mnie rozmantyka naszej pracy. Wiesz, te 
historyjki, jacy jesteśmy dzielni i ile to w życiu widzimy.  
   Siódemka postawił dach i zamknął szyby. Postanowił 
włączyć klimatyzację.  
   - Ciekawe, jak na nas zareagują? - mruknął.
   - To będzie pierwszy raz, gdy tak się ujawnimy - pokiwał 
głową trzynastka.  
   - Najważniejsze to go znaleźć.
   Zaczynał się nowy dzień.

   Winda zatrzymała się i gdy tylko otworzyły się drzwi, 
generał Magnolian zobaczył przed sobą gładkie oblicze 
trzydziestodwuletniego Alana Deba z krótko przystrzyżoną 
rudą czupryną. Alan był cywilem przydzielonym ze służb do 
zadania. W korytarzu kolejki ciągnęło chłodem po nogach. 
Światło lampy odbijało się w niebieskich i brązowych 
płytkach, którymi wyłożono peron. Nad drzwiami windy widniał 
napis DCA1. Kolejka poruszała się pod kompleksem rządowym 
Washingtonu, woziła pocztę oraz VIP-ów. Biało-niebieski 
skład wjechał na peron - dziewięć wagoników pocztowych i dwa 
osobowe. Oba były puste. Generał wsiadł pierwszy.  Siedli na 
plastykowych krzesełkach i zapięli pasy.  Skład ruszył. 
Wtedy generał zapytał: 
   - Jak źle to wygląda?
   Rudzielec przełknął ślinę niczym stropiony uczniak.
   - Gorzej niż można przypuszczać, panie generale.
   Magnolian surowo spojrzał na Alana.
   - Utraciliśmy całkowicie kontrolę nad czasoprzestrzenią 
na terenie kraju, panie generale - uściślił Alan.  
   - Jaka jest możliwość ściągnięcia ekspedycji w naszą 
czasoprzestrzeń? - zapytał generał.
   Kolejka weszła w łuk zakrętu. Tory opadały coraz niżej.
   - Żadnych. Profesor wyczyścił komputer, zabrał wszystkie 
notatki. Całkowity sabotaż... Zaraz będziemy pod rzeką - 
powiedział jakby ten fakt coś zmieniał w ich tragicznej 
sytuacji.  
   - Kongres oberwie mi jaja - mruknął Magnolian.
   Alan zerknął na niego zrezygnowany, ale zaraz odwrócił 
wzrok.  

   Promienie słońca przedarły się przez siatkę na owady 
przesłaniającą okno w piwnicy i dotknęły powiek Ramireza.  
Otworzył oczy. Przeciągnął się. Rozejrzał po piwnicy.  
Wczoraj po teleportacji nie obejrzał dobrze tego miejsca.  
Hrabiego nie było w środku. Zrzucił kolorowy koc i wbiegł po 
schodach pokrytych puszystą, różową wykładziną do kuchni. 
Smugi słońca przemykały przez zasunięte żaluzje, 
rozjaśniając półmrok living roomu połączonego z kuchnią. 
Hrabia siedział w głębokim fotelu obłożony książkami, 
mapami, kolorowymi tygodnikami, jakie znaleźli wczoraj w tym 
domu.  
   - Wyspałeś się - mruknął nie odrywając wzroku od 
encyklopedii, którą wertował.
   - Co to jest...? - zapytał Ramirez wskazując na 
telewizor.
   Na ekranie podawano wiadomości giełdowe.
   Hrabia sięgnął po puszkę z wodą i upił z niej łyk.
   - Odbiornik telewizyjny, mój drogi.
   Lorrca podszedł do telewizora z mało inteligentną miną.
   - Musimy wszystko, co jest w tych książkach - pokazał 
ręką Cavalier - szybko opanować. Nauczyć się poruszać w ich 
świecie. Już wiem, co dalej zrobimy! Aparat do podróży nie 
może być długo w jednym miejscu, bo nas namierzą.
   - Odbiornik? - wyszeptał chłopak kontemplując telewizor.

   Wanda obudziła się obolała i słaba. Przez moment leżała 
bez ruchu, aż osaczył ją zapach arabskiej kuchni i 
zrozumiała, że to nie sen. Wolno odwróciła głowę.  W 
przybudówce, do której ją wrzucono, spało jeszcze dwanaście 
kobiet. Wszystkie czarne jak heban i o wiele młodsze od 
Wandy. Patrzyły na nią. Nie myliła się. Ich oczy pełne były 
nienawiści. Z trudem usiadła na posłaniu. Stopami dotknęła 
kamiennej podłogi. Była wilgotna i ciepława. Unosił się z 
niej fetor moczu. Zacisnęła wargi. Starała się oddychać 
tylko przez nos. Murzynka o twarzy, jaką zwykle posiadają 
aktorzy, czyli z przerysowanymi rysami i silnie kręconymi 
włosami, pochyliła się w kierunku Wandy.  
   - Tak? - zapytała Cler uśmiechając się do kobiety. 
   Były przecież w jednakowej sytuacji, więc muszą być 
solidarne. Czarna splunęła jej w twarz. Wanda zamarła 
zaszokowana agresją. Ślina spływała jej po twarzy, aż 
dotarła do kącika ust, wtedy poczuła jej smak. Była gorzka 
jak piołun. Otarła twarz dłonią i szepnęła.  
   - Dlaczego...?
   Murzynki rzuciły się na nią z wściekłością, z jaką jedna 
rasa może zaatakować inną rasę. Była od nich wyższa, 
silniejsza, ale wszędzie jej powtarzano, że uderzyć Czarnego 
to potworna agresja. Agresja zaś to coś ohydnego, niczym 
zużyta prezerwatywa na urodzinowym torcie "córeczki 
tatusia". Cofała się pod razami piszcząc i kwicząc.  
   - Jestem z wami! Jestem z wami! - zaczerpnęła powietrza i 
wrzasnęła. - Precz z rasizmem!  
   Murzynki były nieczułe na polityc corekt i wymierzały 
Wandzie precyzyjne ciosy. Tak, by zabić. W głowę, brzuch. Co 
sprytniejsze usiłowały przez oczy dostać się do jej mózgu. 
Twarz miała pooraną pazurami.  
   - Proszę, proszę - piszczała.
   One kopały, drapały, uderzały kawał białego mięsa.  
Syczały przy tym naśladując kobry. Nagły świst rozdarł 
powietrze. Murzynki zamarły w pół ruchu niczym groteskowe 
lalki. Następny świst i rozpierzchły się z wrzaskiem. Wanda 
upadła twarzą w lepką od odchodów podłogę.  

   Hrabia zajął miejsce profesora w teleporterze i 
wprowadził kod przejścia. Ramirez wykonywał komendy, których 
nie rozumiał. Co prawda, Cavalier tłumaczył, jak działa 
urządzenie do podróży w czasie, ale zrozumienie tego 
przekraczało możliwości chłopca. Ze świata, z którego mieli 
za chwilę zniknąć, najbardziej podobał mu się telewizor. 
Fantastyczne urządzenie! Nie mógł się od niego oderwać.  
   - Odwiedzimy pewnego smolucha - ujawnił hrabia swoje 
zamiary. - Mam plan! - dodał entuzjastycznie.  
   Robert zachowywał się teraz inaczej niż w ich czasie. Był 
pobudzony, jakby brakowało mu pewności siebie i pogardy dla 
innych. Dla tej pogardy dla ludzi Ramirez tak go kochał. 
Spojrzał za siebie na piętrzące się skrzynie.  Była w nich 
broń i dziwne urządzenia, które wcześniej ukradli z bazy 
wojskowej w Werren pod Detroit.  
   - Co to za Czarny, którego mamy odwiedzić? - spytał 
Ramirez.
   - Nat Tarner - odpowiedział krótko Cavalier.
   Nazwisko nic nie mówiło Lorrce, ale wolał milczeć. Hrabia 
znowu wściekałby się, że nie przestudiował tej ogromnej 
encyklopedii. Kiwnął głową jakby wiedział, o kogo chodzi.  

   Generał Magnolian nie lubił rządowych hoteli.  Zawsze 
miał wrażenie, że służby zaglądają mu w odbyt, gdy siedzi na 
klozecie i był bliski prawdy.  Nie mógł jednak wracać do 
Philadelphii. Sytuacja wymagała pobytu w stolicy. W nowej 
sytuacji musiał dopilnować przygotowania zapasowego ośrodka 
dowodzenia. Alan zaraz po wejściu zamknął pilotem wszystkie 
zasłony w oknach apartamentu tak, jak lubił generał.  
   - Drinka, generale? - spytał rudzielec.
   - Tak, sobie też zrób - odpowiedział generał wchodząc do 
łazienki.  
   Alan przyrządził ulubiony napój generała, czyli rum z 
colą i lodem. Postawił szklanki na tacy. Pod szklanki dał 
kolorowe podstawki z korka.  Magnolian lubił ład. Wilgotne 
denka szklanek były zawsze takie deprymujące, zwłaszcza że 
mokre kółka robiły się wszędzie tam, gdzie akurat stała 
szklanka. Pukanie rozległo się nagle i było nawet ciche, 
ale miało w sobie jakąś natarczywość. Zatrzymał się z tacą 
na środku pokoju.  Postawił ją na szklanym stole, którego 
tafla opierała się na grzbiecie pantery wykonanej z 
brązowego drewna.  Poszedł do drzwi. W hotelu rządowym za 
tymi drzwiami mógł być tylko kelner.  
   - Tak? - powiedział asystent generała.
   Pukanie nie ustawało. Nie zmieniło nawet intensywności. 
Rozpiął marynarkę, aby móc szybciej wyciągnąć glocka. 
Przesunął zapadkę zamka i otworzył drzwi. Siódemka 
uśmiechnął się do niego i powiedział.  
   - Zastaliśmy generała Ejzachiela Magnoliana?
   Alan przyjrzał się dwu mężczyznom. Obaj byli wysocy. Obaj 
byli dobrze umięśnieni. Obaj mieli dokładnie przeciętne 
twarze, a ich oczy skrywały okulary przeciwsłoneczne. Na 
głowach mieli kapelusze, jakie swego czasu nosił Frank 
Sinatra, czyli dokładnie pięćdziesiąt lat temu.  
   - Musimy się z nim koniecznie zobaczyć - dodał od siebie 
trzynastka.
   Alan skonstatował, że obaj wyglądają jak przedstawiciele 
jakiejś starozakonnej sekty. Nie rozumiał, jak ich 
wpuszczono tak daleko.  
   - Generał jest zajęty - warknął i chciał zamknąć drzwi.
   Trzynastka oparł na nich dłoń i pokręcił przecząco 
głową.
   - Jednak poproś generała, Alan - powiedział ten drugi.
   - Oczywiście, jeżeli chcesz mieć jakąś przyszłość w 
służbach - dodał trzynastka.
   Alan zatrzymał się i mruknął zaniepokojony.
   - Skąd znacie moje imię? 
   - Alanie Deb - szepnął siódemka z zadowoleniem. 
- Nie utrudniaj!
   - Pójdę do generała, ale wy - powstrzymał ich ruchem ręki 
- poczekacie tutaj. - Zamknął drzwi.  

   Podłoga, na której leżała Wanda, zrobiona była z desek.  
Były stare, spękane i wypracowane stopami pokoleń.  Rany 
miała pobieżnie opatrzone. Zastanowiła się, czy nie ma 
wewnętrznego krwotoku. Poruszyła się i spróbowała przewrócić 
na bok. Pomieszczenie, w którym ją zamknięto, wyglądało na 
głęboką piwnicę. Nie był to jednak loch. Może składowali tu 
towary. Nienawidziła czarnuchów! Nie rozumiała, jak mogła 
kiedyś być tak głupia i wierzyć w te liberalne banialuki. 
Cały cwany bełkot, który ją zaprowadził tu, gdzie jest 
teraz! Dostała to, na co zasłużyła! Najpierw ten cholerny 
murzyński szajbus władował ją w to szambo, a później się 
potoczyło. Wszystko jednak było jej winą! Szarpnęła się, aż 
całe ciało zabolało. Spróbowała wstać. Najpierw usiadła pod 
ścianą. Odczekała, aż minie zawrót głowy i przyzwyczai się 
do tej pozycji. Dopiero wtedy zastanowiła się, jak długo 
może przebywać w tej piwnicy. Postanowiła, że wstanie. 
Zaparła się plecami o ścianę i sunąc po niej wolno podniosła 
się.  Przed sobą miała już do przejścia tylko schody. 
Wysokie i długie jak drabina jakubowa. Nie wiedziała, czy u 
szczytu czeka na nią anioł czy zagłada.  

   Niebo zasnuły chmury i noc była ciemna. W powietrzu 
unosił się swąd spalenizny oraz wilgoć sierpniowego upału. 
Szli brzegiem moczarów w stronę obozowiska na horyzoncie. 
Dalekie ogniska połyskiwały w ciemności jak świętojańskie 
ogniki. Mieli ze sobą tę dziwną broń, którą hrabia zabrał z 
bazy. Mimo mroku, dzięki noktowizorom zamontowanym w 
hełmach, widzieli wszystko doskonale. Obraz jak ten z 
telewizora. W miarę zbliżania się do obozowiska, upał 
narastał. Już coraz wyraźniej odczuwało się obecność ludzi. 
Może będą tam ci, których w ramach podaży i popytu 
wyekspediowali do Ameryki? Może rozpoznają jego i hrabiego. 
To będzie wesoło! Hrabia w nic go nie wtajemniczył. 
Opowiadał tylko, że ma plan! Jaki plan mogliby mieć wobec 
nich ci, do których idą, Ramirez dobrze wiedział.  
   - Będzie dobrze - powiedział Cavalier i poklepał chłopaka 
po plecach.  
   Wcale nie dodało mu to odwagi. Przeciwnie. Takie 
zachowanie hrabiego świadczyło, że i on nie jest pewny 
sukcesu. Nagle odezwał się puszczyk.  Później jeszcze jeden 
i jeszcze jeden.  
   - Zobaczyli nas - szepnął Cavalier.
   Zamachał białą chustą w kierunku ognisk.
   - Idziemy dalej - zakomenderował.
   Ruszyli, a hrabia wymachiwał białą chustą.

   Rum był zrobiony na modłę francuską, lekko słodkawy.  
Generał upił ze swojej szklanki, a lód zatrzymał wargami. 
Dwaj przybysze siedzący naprzeciw również podnieśli szklanki 
i łyknęli rumu.  
   - Pan jest kontrolerem - powiedział generał wskazując na 
mężczyznę na wprost niego - numer siedem?  
   - Jestem kontrolerem czasoprzestrzeni - powiedział 
mężczyzna z lekką urazą.  
   - Panie generale - wtrącił się trzynastka - 
powiedzieliśmy panu wszystko. Rozumiem zaskoczenie, jest pan 
pierwszą osobą o takiej pozycji społecznej, która dowiaduje 
się o naszych misjach i działalności. Czas nagli. - Starał 
się, aby jego głos był opanowany.  
   - Czyli działacie już od czasu prezydenta Trumana? 
   - Tak - odpowiedział siódemka - ale prezydent ani nikt z 
jego otoczenia nie miał z nami do czynienia. Kontaktowaliśmy 
się z władzami tylko przez panna Hoovera.
   - Nie jestem więc pierwszy - skorygował ich generał.
   - Pan Hoover nie miał tak pełnej wiedzy o naszej misji 
jak pan - odpowiedział trzynastka. - Poza tym nie 
posiadaliśmy wtedy tej technologii co dziś. Kontakty były 
telepatyczne. Mieliśmy inne powłoki cielesne.
   - Był to pionierski etap - dodał siódemka. - Ale pan 
Hoover ma w naszym wymiarze swoje ulice, pomniki. Dzięki 
niemu mogliśmy pracować tak konstruktywnie.
   Generał przyjrzał się im uważniej.
   - Edgar poszedł na ten numer? - zapytał z 
niedowierzaniem.
   Trzynastka pokiwał głową. Wypił swój rum do końca.
   - Udostępnił wam agencję do penetracji kraju? - drążył 
temat Magnolian.
   - Rozumiał sytuację - odpowiedział siódemka. - Nie może 
pan tego traktować jak naruszenie suwerenności czy 
bezpieczeństwa.
   - To jest kwestia współpracy wymiarów - dodał trzynastka.
   - Nasze społeczeństwo też nie jest przygotowane na taką 
sytuację - włączył się znowu siódemka.
   - Gdyby nie pan Hoover - powiedział trzynastka - wasz 
wymiar byłby całkiem inny.
   - Edgar nie ma dobrej opinii - mruknął generał.
   Zapadła cisza. Magnolian odstawił szklankę:
   - Usystematyzujmy. Wiecie, że nasz teleporter wymknął 
się. Chcecie nam pomóc w zachowaniu kontinuum 
czasoprzetrzeni... Dlaczego?  
   Trzynastka złożył ręce jak do modlitwy i zaczął mówić.

   Nat Tarner rozpoczął powstanie od krwawej rozprawy z 
rodziną, u której był niewolnikiem. Wtedy jeszcze nie jadał 
ludzkiego mięsa. Sądził, że Bóg mógłby go dosięgnąć. W miarę 
jednak jak rebelia zataczała coraz większe kręgi i musiał 
coraz silniejszą ręką trzymać swoich wojowników, postanowił 
wzmocnić swój autorytet oraz zastraszyć Białych i wprowadził 
zwyczaj konsumowania co smakowitszych kąsków, zwłaszcza z 
małych, białych bachorów. Siedział właśnie przy takim 
pieczystym, a biały mężczyzna i jego chłopak przyglądali mu 
się bez strachu. Irytowało go to.  
   - Smacznego - powiedział hrabia. - Co więc pan 
postanawiasz?
   - Mów do mnie generale - warknął Natan.'
   - Co postanawiasz, generale? - powtórzył pytanie hrabia.
   Murzyn beknął i wytarł ręką usta. Rozsiadł się na sofie, 
którą kazał wymościć futrami zrabowanymi z domów Białych.  
Futra były brudne i szalały w nich pchły. Murzył drapał się 
więc, robiąc dzikie miny.  
   - Pomożecie mi wygrać z Białymi? Tak? - powiedział 
Tarner.
   - Pomożemy - odpowiedział hrabia.
   - Co więc chcecie za to? - zapytał i znów zaczął się 
drapać.
   - Może pan, generale, powinien podarować te futra swoim 
ludziom - podpowiedział Cavalier. - Te pchły mogą być groźne 
dla zdrowia.  
   Murzyn wzruszył ramionami.
   - Nie czas, bym miał martwić się o swoje zdrowie - 
powiedział.
   Cavalier rozłożył ręce w bezradnym geście.
   - Nie odpowiedziałeś na moje pytanie - warknął Murzyn.
   - Odpowiedź jest prosta - hrabia pochylił się w stronę 
Nata, aby podkreślić wagę tego, co teraz powie. - Czy 
chciałby pan, panie generale, być obrzydliwie bogaty?
   Wyprostował się i popatrzył, jakie wrażenie zrobił na 
Tarnerze.  Generał skrzywił się i splunął na podłogę.  
   - Jestem bogaty - powiedział Murzyn. - Wszystko, co 
rabujemy Białym, jest moje. Moi żołnierze jeżeli coś z tego 
dostają, to tylko za moją zgodą!  
   Hrabia pokręcił głową:
   - Nie o takie bogactwo mi chodzi. Takie bogactwo 
przemija, rozchodzi się w rękach.  
   - Każdy może stracić to, co ma! - roześmiał się Nat.
   - Jest rodzaj bogactwa, którego nie traci się i nie tracą 
go przyszłe pokolenia. Jest ono przypisane do rasy, narodu, 
rodziny.  
   - Co to za bogactwo? - zdziwił się Tarner.
   - Wynika ono z przynależności do systemu. Z pozycji 
społecznej. Jeżeli jesteś w systemie ofiarą, to 
niezależnie, jak się w nim sytuujesz, zawsze będziesz 
ofiarą. Dokąd będzie świat Białych, Murzyn zawsze będzie 
jego nawozem.  
   - To wiem - skrzywił się Tarner. - Jak to zmienić, 
mądralo?
   - Przez walkę - odpowiedział spokojnie hrabia. - Ludzi 
należy jednak tak zabijać, by z nimi ginął i system. Wtedy 
ty staniesz się panem, a oni niewolnikami.
   - Ja ich zabijam! Jeszcze jak zabijam! - wrzasnął Murzyn.
   Cavalier wzruszył ramionami i przybliżył 
twarz do twarzy Nata.
   - Wy zabijacie ich z zemsty. Dla ograbienia, ale nie 
zmiany systemu. Nadal jesteście ofiarami i prędzej niż 
później przegracie. Taka jest prawidłowość - wyszeptał.
   Wpatrywali się w siebie przez chwilę. Murzyn nie spuścił 
wzroku. 
   - Jak mogę wygrać? - wyszeptał. - Jak zmienić system?
   - Z Białych uczyń niewolników - odpowiedział Cavalier i 
wyprostował się. - Traktuj ich nie w kategoriach emocji, 
tylko jako wartość ekonomiczną. Przyrząd do pomnażania 
dobrobytu. Niech ich oprawcą będzie podaż i pobyt. Niech ich 
los określa konieczność stałego wzrostu gospodarczego.
   - Co ty chcesz z tego? - zapytał Murzyn.
   - Przez dwadzieścia lat monopol na handel Białymi - 
odpowiedział hrabia. - Z podziałem pięćdziesiąt do 
pięćdziesięciu między nas.
   - Drogi jesteś.
   - Jestem najlepszy - odpowiedział. - Poza tym mam 
ideologię, która twoją walkę z buntu burzącego przemieni w 
twórczy proces. Posiadam też praktyczne urządzenie, dzięki 
niemu pokonamy Białych.
   - Specjalna broń? - Oczy Tarnera zabłysły.
   - Zaraz ci zademonstrujemy - powiedział hrabia.

   - Tu są - siódemka pokazał generałowi Magnolianowi 
świetlisty punkt na ekranie czasolokatora.
   Byli w zapasowym punkcie dowodzenia i zabezpieczenia 
czasoprzestrzeni USA. Trzynastka wyliczał progi przejścia i 
wyszukiwał numery tuneli, którymi mogliby się poruszać.
   - Trzeba przerzucić oddział operacyjny - stwierdził 
generał.
   - Nie mamy już translokatora - odparł Alan.
   - Niestety - generał spojrzał na trzynastkę. - Brak nam 
armat.
   Trzynastka podniósł kapelusz na czole.  Mimo klimatyzacji 
było dość ciepło.  
   - My was przerzucimy. Mamy wam pomagać - na jego twarzy 
zarysowało się coś jak uśmiech.
   Generał skinął głową.
   - Decyzja przyjęcia pomocy musi być skonsultowana z 
prezydentem i Radą Bezpieczeństwa - odpowiedział.
   - Byle szybko - stwierdził trzynastka.
   - Alan - powiedział generał - połącz mnie z prezydentem.  

   Wanda czołgała się całą noc w stronę zapachu oceanu. Nie 
zamknęli drzwi od piwnicy. Pewno uważali, że jest za słaba, 
by sama wydostać się z nory. Zimne powietrze ocuciło ją i 
dodało sił. Instynktownie czuła, że musi dążyć ku oceanowi. 
Zsunęła się z wydmy, a ostre trawy poraniły jej nogi tam, 
gdzie nie była jeszcze skaleczona i naruszyły rany, na 
których już zasychała krew. Niebo nadal było zasnute 
chmurami. Pierwszy raz to miejsce sprzyjało jej.  Fala, 
która dotknęła ciała Wandy, przeszyła ją dreszczem. Było to 
jak dotyk miłosny. Jak oczyszczenie z grzechu, zła. Poczuła 
siłę do dalszej walki.  

   Minęli warty, a noc zbliżała się do schyłku. Za 
horyzontem czyhał ranek.
   - Musimy się pośpieszyć - ponaglał Cavalier.
   - Nie walczymy z nimi? - zdziwił się Ramirez.
   Hrabia zaprzeczył ruchem głowy. Mówił już, że ma plan.
   - Musimy do teleportera dotrzeć jak najszybciej - dodał 
tonem wyjaśnienia.
   - Tarner poradzi sobie sam? - zdziwił się Ramirez.
   Cavalier uśmiechnął się.
   - Naprawdę sądzisz, że sprzedałem mu wszystkie atuty? 
   Lorrca wzruszył ramionami. Hrabia był przebiegły.
   - Nie nazwałbym cię prostolinijnym człowiekiem - 
odpowiedział nie wprost.
   Cavalier wybuchnął głośnym śmiechem i przez chwilę szedł 
rechocąc, aż zaniepokoiło to Ramireza.
   - Dobrze się czujesz? - spytał kochanka.
   - Wyśmienicie! - wykrzyknął Cavalier.
   Na wzgórzu rysował się jeszcze w objęciach nocy ich 
teleporter. Hrabia zatrzymał się nagle.
   - Wiesz, kogo teraz odwiedzimy? 
   - Pewnie, że nie wiem - zirytował się Lorrca.
   Gdy byli w takiej podróży, zauważył, że może sobie 
pozwolić na wiele. A jednak nie odpowiadało mu 
to. Wolał, gdy hrabia był dominujący, rozkazujący. Wyjście 
poza ich strefę czasową jakby zjadało ich związek. Poza tym 
Cavalier był bardziej zainteresowany otoczeniem niż 
Ramirezem, a taka sytuacja nie była przyjemna.
   - Kogo więc odwiedzimy? - ponowił pytanie Lorrca.
   - Abe Lincolna! - wykrzyknął hrabia. - Ręczę ci, że się 
nas nie spodziewa.
   Ramirez o tej akurat postaci przeczytał notę w encyklopedii. 
   - Po co mamy odwiedzić tego dupka? - zdziwił się.
   - Jeżeli mamy zmienić system, to Biały nie może być 
wyzwolicielem Murzynów - odpowiedział hrabia i dodał: - To 
logiczne.
   - Czy my jegomościa wyeliminujemy? - upewnił się Ramirez.
   - Tak - potwierdził Cavalier. - Zabijemy go, nim jeszcze 
ktoś o nim usłyszał!
   Zatrzymali się przed teleporterem. Nadchodził poranek.
   - Włącz klucz - powiedział Cavalier.
   Ramirez ucieszył się, że znów będą w akcji.

   Poranek był parny, ale nocne mgły nie ustąpiły na tyle, 
by móc służyć za osłonę. Oddział operacyjny w sile kompanii 
posuwał się przodem.. Generał z asystentem oraz kontrolerami 
siódemką i trzynastką trzymali się z tyłu.  Magnolian nie 
chciał ryzykować. Nie mieli rozpoznania terenu w zakresie 
czasoprzestrzennym. Obozowisko przed nimi wskazywało na duże 
skupisko ludzi. Wskazania czasolokatora nie były dokładne. 
Mogli określić czas i miejsce przebywania obiektu, ale 
współrzędne nie były precyzyjne co do milimetra. Dlatego z 
zadaniem wiązało się duże ryzyko.  Wysoki sierżant o 
chrapliwym głosie zameldował.  
   - Skupisko uzbrojonych w sile około trzystu osób.  
Posiadają tradycyjną broń dla tego przedziału czasowego - 
zamilkł.  
   - Co proponujecie, majorze? - spytał generał. 
   - Musimy przejąć teleporter - powiedział major. - 
Proponuję atak z penetracją i przejęciem obiektu.  
   - Czy to oni mogli zająć nasz obiekt? - zdziwił się 
Magnolian obserwując obozowisko przez lornetkę z zoomem.
   Byli tam sami Murzyni. Obozowali wśród wysokich krzaków, 
które dawały im naturalną osłonę.
   - Wyglądają dziwnie - mruknął generał.
   Trzynastka spojrzał na siódemkę.
   - Powiedz mu - szepnął trzynastka.
   Siódemka zawahał się. Trzynastka spiorunował go wzrokiem
   - Co jest, panowie? - spostrzegł się Magnolian.
   - Ma pan przed sobą główne siły powstania Nata Tarnera - 
wydusił siódemka. - Nigdy nie rozumiałem tych waszych 
problemów rasowych - dodał.  
   - Aha? - kiwnął głową Ejzachel Magnolian. - Skoro miał 
pan wątpliwości, czy mi o tym mówić, to dobrze rozumie pan 
nasze problemy rasowe.  
   Siódemka zmieszał się.
   - Czekamy, panie generale - przywołał ich do 
rzeczywistości trzynastka.
   - Podejmijcie działania, majorze - zdecydował generał.
   Trzynastka znów poprawił kapelusz.
   - Te wasze stroje - mruknął Magnolian, ale w 
rzeczywistości obserwował wojsko Nata Tarnera, który nie 
wiedział, że kres jego armii położy inny generał Murzyn.

   Nat Tarner obserwował przez lunetę żołnierzy Magnoliana, 
przygotowujących się do ataku. Postanowił, że natychmiast 
użyje nowej broni, którą dostarczył mu Cavalier. Handlarza 
niewolników miał zamiar zabić na końcu. Nagle w górę poszła 
flara i kompania pewna swojego zwycięstwa ruszyła do ataku. 
Wysoki sierżant przeskoczył pagórek i wyszedł na otwartą 
przestrzeń. Niespodziewanie przed nim wyrósł Murzyn z opaską 
na oku. Nagłe potworne światło poraziło system nerwowy 
sierżanta i sparaliżowało całkowicie funkcje oddechowe. 
Podoficer skonał błyskawicznie. Takie same błyski przywitały 
szpicę kompanii.  Następnie rozległ się szczęk broni 
automatycznej.  
   - Oni mają nowego ingrama! - wykrzyknął generał.
   - Te błyski to nowa broń? - zapytał siódemka.
   - Tak - odpowiedział major. - Światło o mocy pięciu 
tysięcy wolt całkowicie paraliżuje system nerwowy.
   - Niech się wycofają - rozkazał generał majorowi. - 
Wezwiemy wsparcie lotnicze.
   - To będzie ciekawy widok - powiedział trzynastka.

   Abe Lincoln skończył pisać memorał w sprawie swojego 
okręgu wyborczego i postanowił przejść się przed kolacją. 
Dzień był wyjątkowo parny, a pod wieczór duchota ustąpiła. 
Wyszedł drzwiami prowadzącymi przez werandę na tył domu. 
Zapach lata był zniewalający. Abe był tylko w kamizelce i 
koszuli.  Słońce schodziło ku nocy. Zatrzymał się przy 
drzewie magnolii. Miała duże kwiaty o intensywnym zapachu.  
Dobrze zrobił, że ją tu zasadził. Dotknął płatka kwiatu, był 
lepki i czerwony.  
   - Zupełnie jak krew - powiedział Cavalier wynurzając się 
wprost przed Lincolnem.
   Abe przyjrzał mu się uważnie.
   - Kim pan jest? - spytał przenosząc wzrok z Cavaliera na 
Lorrkę, który również wypełzł z krzaków.
   - Pana przeznaczeniem, panie Lincoln - odparł hrabia i 
skierował na Aba rewolwer.
   - Co to za broń? - spytał Lincoln absolutnie nie 
przestraszony.
   - Jesteśmy z innego czasu - odpowiedział Ramirez.
   Lincoln zmarszczył czoło.
   - To jakiś żart?
   - Jeżeli żart, to uniwersum - odpowiedział hrabia. - 
Proszę iść z nami. Gdyby przyszło panu do głowy przeszkadzać 
nam, uciekać, wzywać pomocy, zabiję pana.  
   Lincoln pokiwał głową.
   - Nie wątpię - odpowiedział. - Prowadź pan.
   Lorrca wszedł w krzaki magnolii i rozchylił je tak, by 
Lincoln przeszedł bez trudu. Pochód zamykał hrabia. Krzaki 
zamknęły się za nimi.  

   Przenieśli Wandę na pokład statku i ułożyli w kabinie 
gości tuż przy kajucie kapitana. Przez grube szkło okna 
gabinetu gości wpadały ostatnie promienie słońca. Wanda 
otworzyła oczy. Nie wiedziała, czy to dalszy ciąg koszmaru, 
czy jest uratowana. Przykrywała ją puchowa pierzyna, więc 
mocno się spociła. Odrzuciła róg, ale w kajucie i tak było 
gorąco. Wsparła się na łokciach. Lekko zakręciło się jej w 
głowie, jednak już czuła się lepiej. Kabina była urządzona 
dostatnio i z gustem. Przypominała salon ziemiański. Obok 
łóżka Wanda zauważyła dzwonek. Po kołysaniu zorientowała 
się, że musi być na statku.  

   Nat Tarner z zadowoleniem przyjął wynik bitwy. Było tak, 
jak powiedział ten dziwny Biały. Pokonał grupę, w której 
Czarni walczyli u boku Białych przeciw swoim czarnym 
braciom! Jak mogli być tak głupi. Tarner tego nie rozumiał.  
Nie było sensu nad tym się zastanawiać. Z trupa wielkiego 
Murzyna, którego zabili zaraz na początku, kazał zedrzeć 
mundur i buty i przynieść sobie. Zwłaszcza buty były 
wyjątkowe. Zrobione z dziwnej skóry i o bardzo dziwnym 
kroju. Nat miał trochę mniejszą nogę niż zabity, ale nigdy 
nie przyznałby się, że ma cokolwiek mniejszego od innych. 
Założył więc buty wypychając je trawą w czubach.  Poczuł się 
jak prawdziwy wódz. Nie nakazał żołnierzom kryć się, dlatego 
buszowali po odkrytym terenie swobodnie. Dwa wyciszone 
helikoptery XL-260 nie miały większego problemu z nimi. W 
zasadzie było to safari powietrzne, tylko przyjemniejsze, bo 
przeciwnik był inteligentny, dlatego można było przez moment 
prowadzić z nim grę.  
   - Czy mam wszystkich wyeliminować? - spytał generała 
Magnoliana pilot z maszyny dowodzącej akcją.
   Generał spojrzał na ekran kontaktowy przekazujący obraz 
sytuacji w podczerwieni Z trzystu pozostało tylko sześć
gorących punktów.
   - Poza Tarnerem, wszystkich - rozkazał.
   - To jest właściwa decyzja - pochwalił siódemka.
   Magnolian zmierzył go wzrokiem od stóp do głów i warknął.
   - Kogo obchodzi wasze zdanie!
   Siódemka wzruszył ramionami.
   - Kolega, panie generale - wtrącił się trzynastka - 
chciał przez to powiedzieć, że podziwia pana determinację.
   Ejzachel Magnolian wyprostował się i spojrzał na nich z 
góry.
   - Wyjaśnijmy coś sobie - uśmiechnął się. - Jestem 
żołnierzem, który ma oczywiste obowiązki wobec ojczyzny i 
nie jest ważne, kto mojej ojczyźnie zagraża. Ważne jest, że 
zagraża. Zagrożenie jako żołnierz zlikwiduję wszelkimi 
możliwymi środkami. Ja i mój kraj jesteśmy wam wdzięczni za 
wszelką udzieloną i spodziewaną pomoc, ale nie będziecie 
poklepywać mnie po ramieniu, panowie!
   Siódemka podniósł ręce w geście przeprosin, ale i 
zażenowania. Nat Tarner został sam. Patrzył oniemiały na 
pobojowisko i oddalających się rycerzy apokalipsy. Tak 
nazwał helikoptery, które w ciągu dziesięciu minut 
zlikwidowały jego wojsko. Podmokła ziemia, na której 
walczyli, barwiła się na czerwony kolor. Stał w zdobycznych 
butach i urągał niebu oraz bogom, którzy go opuścili.
Szczególnie dostawało się Lucyferowi, który jako książę 
czarnych tak szpetnie zawiódł. Tymczasem od strony zarośli w 
kierunku Nata ostrożnie posuwali się miejscowi Biali ze 
strzelbami i postronkiem. Historia dopełniała się.

   Kapitan Tezeusz Nixon pił rum, a Wanda sączyła 
hiszpańskie wino z pięknego, kryształowego kieliszka. 
Kolacja była bardzo nastrojowa. Pierwszy oficer poszedł już 
pełnić wachtę i zostali sami. Wanda odstawiła kieliszek i 
uśmiechnęła się. Czuła się jak bohaterka filmu z lat 
trzydziestych, oczywiście dwudziestego wieku.
   - Tak wygląda moja historia - zakończyła opowieść.
   Kapitan zobaczył, jak światło świecy załamuje się w szkle 
kieliszka z rumem i spojrzał na Wandę.  
   - Wierzę pani - powiedział cicho. - Ale to historia tylko 
dla marynarzy. Wie pani, ci na lądzie są tak prymitywnie 
racjonalni.  
   - To nie jest racjonalność, panie kapitanie.
   Zdziwił się.
   - W dwudziestym wieku - rozpoczęła wykład - będzie 
filozof o nazwisku Marcuse. - Wymówiła to z silnym akcentem 
amerykańskim. - On takie zachowania określi jako pozornie 
racjonalne, a w rzeczywistości irracjonalne.
   - Czyli...? - szepnął kapitan.
   - Nie chcę być nudna, ale ten pozorny racjonalizm wynika 
z funkcjonalizmu, operacjonizmu, czyli z bardzo wąskiego 
pojmowania uniwersum. Takiego na poziomie małego dziecka. 
Prawdziwy zaś racjonalizm jest w opozycji do operacjonizmu, 
funkcjonalizmu, ponieważ musi on obejmować całościowo 
uniwersum, czyli wyklucza się tranzytywizm, mówiąc w wielkim 
skrócie eliminowanie szerszego zakresu na rzecz zawężenia 
ograniczającego się do bieżącej chwili - urwała
gwałtownie.
   - Spokojnie - powiedział kapitan i dotknął jej rąk -
- w młodości byłem mnichem na Sycylii i rozumiem, 
co mówisz. 
   Pieścił dłoń Wandy delikatnie, ale z taką 
zmysłowością, że całe jej ciało przeniknął gwałtowny 
dreszcz pożądania.
   - Czy tego też uczą mnichów na Sycylii? - szepnęła
zmysłowo. 
   Pokręcił przecząco głową.
   - Tego uczy nas ocean i samotność bez kobiety.
   Wstali od stołu trzymając się za ręce i podeszli do łoża 
stojącego w rogu przy oknie z kolorowych, grubych szybek. 
Objął ją mocno, aż poczuła zapach jego skóry. Nim ją 
pocałował, szepnęła:
   - Czy rano pozwolisz mi wybatożyć Murzynki?
   Uśmiechnął się.
   - To jest towar - odpowiedział, ale widząc zawód w jej 
oczach dodał: - Możesz z nimi zrobić, co zechcesz.
   - Nic wielkiego - odpowiedziała Wanda. - Tylko 
co rano będą brały baty, aż przybijemy do Ameryki.
   Ich usta spotkały się, w niej była siła i tłumiona 
namiętność, w nim pewność i pragnienie.

   - Gdzie jesteśmy? - spytał Abe Lincoln, gdy opuścili 
translokator.
   Już go nie pilnowali. Słońce operowało bezlitośnie na 
piaskach pustyni. Zeszli z wydmy i ukazał się 
ocean.
   - Jesteśmy w Afryce - odpowiedział hrabia.
   - To wszystko prawda - prawie wykrzyknął Abe.
   - Oczywiście - odpowiedział Lorrca i roześmiał się.
   - Nie może pan zostać, panie Lincoln, prezydentem 
Ameryki, bo zagraża pan naszym interesom - pokiwał głową ze 
smutkiem Cavalier. - Pański stosunek do niewolnictwa jest 
przerażający dla nas, handlarzy niewolników. Angielskie 
dupki nabijają panu głowę bredniami!  
   Lincoln wzruszył ramionami.
   - Nie chcę znieść niewolnictwa, tylko je ograniczyć. 
Północ też ma swoje interesy.
   - Tylko teraz pan tak twierdzi - roześmiał się Cavalier. 
- Ale pańskie poglądy będą ewoluować w kierunku całkowitego 
zniesienie handlu niewolnikami i niewolnictwa.  
   - Powinniśmy znaleźć jakiś kompromis - odpowiedział Abe i 
rozejrzał się.
   Byli sami. Nawet mewy krążyły gdzie indziej. 
Zeszli na plażę. Piasek był twardy. Ubity przez fale.
   - Panie Cavalier - powiedział Lincoln - czy sądzi pan, że 
morderstwem, nawet tak imponującym jak to, może pan 
powstrzymać postęp gospodarczy? Zatrzymać koło podaży i 
popytu? Smoka żądzy zysku?
   Hrabia uśmiechnął się i przygryzł wargi. Zatrzymali się. 
Ramirez odetchnął pełną piersią oceanicznym powietrzem.
   - Tego się nie zatrzyma - powiedział chłopak i spojrzał z 
bólem na kochanka.
   - Panie Lincoln - Cavalier objął Aba i przyciągnął do 
siebie - dziś na świecie panuje romantyzm. Nigdy nie 
chciałem być bohaterem romantycznym, patetycznym! Jeżeli 
wskaże mi pan inne źródło zysku... 
   Abe Lincoln przejechał dłonią po włosach.
   - Pańskie źródło zysku jest oparte na bardzo prostym 
mechanizmie. Pozyskuje pan Czarnych i odsprzedaje z zyskiem.
   Ramirez pokiwał głową.
   - Kiedy jednak wprowadzimy bardziej skomplikowany 
mechanizm - ciągnął dalej Lincoln - to zysk będzie większy, 
a wkład własny kapitału mniejszy! - Cavalier zmarszczył 
brwi. Oceaniczna fala obmyła jego wysokie buty, a piana 
chlusnęła też na trzewiki Aba.
   - Niech pan mówi - ponaglił hrabia.
   Lincoln uśmiechnął się.
   - Wyzwoleni Murzyni nie będą mieli gdzie iść. Otrzymają 
wolność, ale wolność bez kapitału to darmowy bilet wstępu do 
piekła. Gdyż to kapitał lub jego brak decyduje, drogi 
hrabio, kto jest wolny, a kto łudzi się.
   - Uważa pan - zrozumiał Cavalier - że kapitał jest 
źródłem wyzysku człowieka przez człowieka!  
   - Dokładnie - odpowiedział Lincoln. - Z tego powodu 
Murzyni, którzy już są u nas, będą nas taniej kosztować niż 
hordy nowych niewolników.
   - Rozumiem - emocjonował się hrabia. - Będą wolni, więc 
będą musieli pracować w naszych fabrykach, żeby się 
utrzymać. Pracować za bardzo nędzne pieniądze! Mieszkać w 
bardzo nędznych mieszkaniach za czynsze, które my ustalimy.
   - Kupować - wyrwał się Ramirez - w naszy sklepach to, co 
wyprodukują w naszych fabrykach.
   - Cudownie! - wykrzyknął hrabia i ucałował Lincolna. - 
Kocham pana, panie Lincoln. To jest ten kompromis.
   Lincoln uśmiechnął się i wyciągnął do nich obie dłonie. 
Prawą potrząsnął Cavalier, lewą Ramirez.
   - A zamach - przerwał idyllę Lorrca. - Przecież gdy 
zostanie pan prezydentem, zabiją pana.
   Abe Lincoln popatrzył na swoje trzewiki obryzgane pianą.
   - Życie, chłopcze, jest jak ta piana oceanu na moich 
butach. Ważny jest ocean, nie piana z fali. Hrabia 
powiedział, że wszędzie będą moje pomniki, ulice i place 
mojego imienia. Czyli będę żył wiecznie duchem - rozpostarł 
ramiona. - Jak cudowne uczucie wiedzieć to!  Nasze ciało 
jest naszym Judaszem. Zawsze nas kiedyś zdradzi dla 
uwodzicielskiej Thanatos. Dlatego ja wiedząc to, co wiem, 
oszukam moje ciało. Przezwyciężę je i pozostanę 
nieśmiertelny!  
   Objął ich obu ramionami i ruszyli w stronę translatora.
   - Panie Lincoln - powiedział Cavalier - wesprzemy pana w 
walce z tym obrzydliwym procederem handlu ludźmi.
   Fala znów obryzgała im buty. Nie zwrócili na 
to uwagi, tylko przyśpieszyli marsz. Był gorący 
afrykański dzień, a szum oceanu niósł się po wydmach 
coraz dalej i dalej, aż gdzieś w głębi przeistaczał się w 
pustynny miraż.

                                     Paweł Solski

                        PAWEŁ SOLSKI
   Urodzony w 1956 roku w Warszawie. Filmowiec. Absolwent 
Filologii Polskiej i Wydziału Polityki Kulturalnej UW oraz 
Wydziału Prasy, Radia i Telewizji Uniwersytetu Śląskiego. 
Reżyserował między innymi: "Dziura w głowie" (1984), "Who is 
this Mister Thansky?" (1987), "Król komputerów" (1988 - 
drukowaliśmy scenariusz tego filmu w "F" 3/87). Po wybuchu 
wolności AD 1989 aktywizuje się Solski na arenie politycznej 
- w 1990 roku prowadzi prezydencką kampanię Leszka 
Moczulskiego (KPN); w 1995 widoczny w obozie Lecha Wałęsy. 
Ostatnio dużo podróżuje; "Ujawnienie..." jest owocem jego 
wielokrotnych wizyt w Stanach Zjednoczonych (w sumie ponad 
12 miesięcy). Znajdziecie Państwo w tym tekście drażniący, 
ale celny i pouczający atak na święte pryncypia PP 
(politycznej poprawności). Lecz czy pomoże opowiadanie 
Dole'owi w nadchodzącej listopadowej walce wyborczej z 
Clintonem? - trudno jednoznacznie powiedzieć.
                                             (mp)
