Autor: Bartek Świderski
Tytul: Główna wygrana

Z "NF" 8/95


   Jaki dzień nazywam ciężkim? Wczesna pobudka, błyskawiczna 
winda na koniec miasta i konferencja, z której nie mogę 
uronić ni słowa. Dzikie śniadanie, czyli pospieszne kęsy 
łykane w takt sprawozdania dyktowanego do mikrofonu; słowa i 
pokarm ledwo przeżute. Z trudem zdążam do kolektury na 
poranne losowanie. Tylko dwie truskawki - nic nie wygrałem, 
ale przynajmniej jestem na czysto. Z niesmakiem kończę 
krótką rozmowę z moją chciwą niewiastą, która jak zwykle 
złośliwie komentuje mężowski niefart. Następnie redakcja. 
Zebranie, odprawa. Przypada mi gorąca historia w dziecięcym 
więzieniu; z kamerzystą lecimy do oazy F. Na miejscu wrze 
jak w ulu, wewnątrz aż nadto fotogeniczna makabreska: na 
korytarzu stos dzieciaków sparaliżowanych policyjnymi 
biczami. W gabinecie - wystraszony dyrektor zakładu z nożem 
na gardle, którego rękojeść trzyma nie mniej przerażony 
parolatek.
   - Poszło o próbę ucieczki, którą odkrył dyro - informuje 
młody policjant. 
   Nagle rozlega się męski wrzask; 
zaniepokojeni o pedagoga wbiegamy do pokoju. Ten kuca z 
dłonią przyciśniętą do draśniętego karku. Na podłodze leży 
chłopak; nie żyje, bo strzelono z trzech biczów 
jednocześnie. Zakłopotane miny policjantów, bezwładne małe 
ciało, pot i ulga na twarzy dyrektora - utrwalamy całą tę 
aurę konsternacji i skruchy i zmywamy się w podłym nastroju.
   Gratulacje w firmie za pierwszorzędny materiał. Dzwonię 
do domu, by zrzucić ciężar smutku i niesmaku. W odpowiedzi - 
litania wyrzutów, bo przegapiłem udział w południowym 
losowaniu. Chcę jechać do domu i udusić tę głupią kwokę, co 
z kolei przejmuje mnie niechęcią do siebie, do niej i do 
całej sytuacji. Ostrożnie kończę obietnicą poprawy.
   Po południu w restauracji umówione spotkanie - interview 
z artystą holografikiem, który się spóźnia. Czekając myślę o 
Annie, o naszym telefonicznym boksie, o swoim poczuciu winy i 
jej naiwnej wierze w Loterię. Jest artysta. Witamy się. 
Siada, a ja zadaję rutynowe pytania. Odpowiada rozwlekle i 
płytko; moje myśli poczynają krążyć wokół zasad Loterii. 
Jest to gra, w której - w myśl sloganu - każdy dostaje to, 
czego najbardziej potrzebuje. Bóg jeden wie, jak to możliwe. 
Na jakiej podstawie, jakimi metodami badane jest życie, 
aktualna sytuacja zwycięzcy, by gdy zgłosi się po wygraną, 
usłyszeć:
   - Proszę, oto milion dolarów, którego właśnie bardzo 
potrzebujesz.
   Albo:
   - Oto zaproszenie na podróż dookoła świata, o której 
marzysz od dziecka.
   Albo:
   - Masz tu numer twojego filmowego idola - zadzwoń, 
właśnie czeka na telefon.
   Dzieciak z więzienia, gdyby wygrał, najprawdopodobniej 
dostałby parę rodziców-abstynentów, miłego wychowawcę i 
karnet do wesołego miasteczka. Czy to możliwe? Najczęściej 
tę orgię pragnień rozwiązuje pierwsza, najbardziej 
uniwersalna opcja - pieniądze. Właśnie to stanowi dla Anny 
wielką podnietę. Ale może nie, może spodziewa się czegoś 
innego?
   Słuchając jednym uchem wypowiedzi zmanierowanego plastyka 
nie potrafię oprzeć się rozmyślaniom nad naszą ewentualną, 
moją i Anny, wygraną. Myślę o paru rzeczach, jednak szybko 
poddaję się - nie ma takiej, którą w hierarchii ważności 
umieściłbym na początku. To i tak nie moja sprawa, wybór 
należy do fachmanów, oni z pewnością bezbłędnie ustaliliby, 
co należy. Dlaczego lepiej ode mnie? Tak już z ludźmi jest, 
inaczej nie byłoby ich ani Loterii.
   Wreszcie w domu. Z końcówki serwisu informacyjnego 
wyławiam aferę polityczną, którą chyba będę musiał zająć się 
jutro. W rogu ekranu pojawia się potwierdzenie z redakcji. 
Afera dla mnie. Podczas samotnej kolacji (Anna nabrała 
ostatnio podejrzanego zwyczaju znikania popołudniami) 
przeglądam film z naszych pierwszych wspólnych wakacji. Jej 
otoczone rozwianymi włosami oblicze jest odprężone i 
szczęśliwe, dookoła intensywne barwy łąk Nadmorskiego 
Parku. Czy gdybyśmy tam wyjechali, czy gdybym mógł kupić tam 
dom?... To przywodzi mi na myśl Loterię. Zwijam film, 
ubieram się i wychodzę.
   W kolekturze jestem punktualnie, kwadrans przed 
losowaniem. Zakreślam serca, dla analizy w przypadku 
wygranej też pewnie nie pozostaje to bez znaczenia. 
Popijając sok obserwuję tablicę z wynikami. Okablowane 
ściany przesyłają informacje pozwalające na sprzężenie 
końcówek z całego kraju, na stworzenie systemu. Główna 
wygrana będzie tylko jedna. Myślę o pytającym spojrzeniu, 
jakie zapewne powita w domu mnie i moje puste ręce. Czując 
zniechęcenie do siebie, pracy i do Anny, która tym gardzi, 
popijam sok.
   Pod moim numerem na tablicy poczynają gromadzić się 
czerwone pola. Z początku dwa, co wywołuje lekki szmer w 
pomieszczeniu, a mnie każe odstawić szklankę i skupić się na 
wirujących figurach. Po chwili są już trzy, co dotąd 
zdarzyło mi się raz w życiu. Wszyscy obecni wbijają wzrok w 
puste miejsca pod moim numerem. Zacisnąwszy palce na 
krześle, obserwuję jak we śnie pojawienie się dwóch 
kolejnych pól. Napięcie całego dnia ulatnia się w jednej 
chwili. Ja... WYGRAŁEM!! Ja wygrałem?! Ja wygrałem!

   Siedzę w fotelu w obitym na czerwono, nieumeblowanym 
pokoju, czekam. Drzwi otwierają się i wchodzi ubrana w 
obcisły kostium młoda kobieta. Patrząc mi w oczy ciepło 
prosi, bym zdjął koszulę. W jej dłoni, gdy nachyla się, by 
uspokajającym głosem zapewnić, że wszystko ma ścisły związek 
z wygraną, błyska strzykawka. Zbity z tropu poddaję się i 
otrzymuję bezbolesny zastrzyk. Po chwili czuję mrowienie w 
piersi, głowie i ogarniają mnie na przemian następujące fale 
poczucia ogromnego, witalnego potencjału i słabości. 
Rozglądam się za pielęgniarką i w tym samym momencie do 
pokoju wchodzi inna w towarzystwie... mojej żony. Anna ma 
błyszczące oczy, chwiejny krok i wypieki - domyślam się, że 
zaaplikowano jej to samo, co mnie. Wpatruję się w jej usta, 
oczy, kształt ramion, barwę włosów, wdycham jej zapach i 
czuję, że tracę kontrolę. Wiem już, co wygraliśmy. Że też 
ani przez chwilę nie przyszło mi to do głowy.
                                      
