Autor: Marcin Osikowicz-Wolff
Tytul: Ludzie i upiory

Z "NF" 3/94

   Sezon miał się ku końcowi. Przekonał się o tym, idąc 
główną ulicą między zamykanymi straganami, opustoszałymi 
sklepami i budkami lodziarzy, w których już nie sprzedawano 
lodów. Było pogodnie. Ostatnie ciepłe dni tego lata właśnie 
się zaczęły. W łagodnym świetle popołudnia otoczone 
betonowym kordonem wejście do portu nabierało nowych barw.
   Ona sprzedawała bursztyny. Jej mikroskopijny straganik 
był otwarty jako jedyny na całej opustoszałej ulicy, więc 
trudno było go nie zauważyć.
   - Ile za to? - pochylił się i podniósł jeden z wisiorków.
   - Sto.
   Oboje patrzyli na kołyszący się na rzemyku kawałek 
żółtego kamienia.
   Podniósł się, by wyciągnąć z kieszeni spodni zmięty 
banknot. Sklep spożywczy zamknięto dziś wcześniej, więc i 
tak nie miałby go gdzie wydać.
   - Osiemdziesiąt - powiedziała, myśląc, że chce odejść.
   Uśmiechnął się. Nie chciał, żeby była na siebie zła. 
Podał jej pieniądze i z wisiorkiem w ręce ruszył z powrotem.
   A oczy miała niebieskie.

   Przeszedł pomiędzy ławkami i usiadł za biurkiem. Siedział 
tak przez chwilę pozwalając, by przyzwyczaili się do jego 
obecności i zdążyli wymienić wstępne uwagi na jego temat.
   - Nazywam się Świerszcz. Będę was uczył - przedstawił 
się. - Jeżeli już mi się przyjrzeliście, to w zasadzie 
możecie iść na plażę. Mówię poważnie - potwierdził, gdy nikt 
się nie ruszył. - Będę miał z wami ostatnie lekcje. Nie będą 
obowiązkowe. Możecie się w tym czasie kąpać. Szkoda dnia.
   Spojrzał za okno. Dzień był rzeczywiście piękny. Kiedy 
się odwrócił ponownie, drzwi zamknęły się już za ostatnim 
wychodzącym. W klasie zostało pięć osób. Uśmiechnął się.
   Wstał i włożył ręce do kieszeni spodni, bo tak lepiej mu 
się myślało.
   - Czy wiecie, co to jest dipilion...?
   Ona siedziała w ostatniej ławce.

   Morze było wzburzone i wiał silny wiatr niosący ze sobą 
chmury i zapowiedź sztormu. Starał się tak zwinąć linkę 
latawca, by do końca utrzymać go w powietrzu. Nie było to 
łatwe. Im żyłka była krótsza, tym trudniejszy do 
poskromienia był ten kawałek plastyku i drewna. W końcu 
latawiec wbił się w piasek, nie zdoławszy wyjść z ostatniego 
wirażu.
   - Co robisz? - jej kurtka powiewała na wietrze. Kolejny 
nieposkromiony przedmiot.
   - Puszczanie latawca nie wymaga komentarzy - zwinął żyłkę 
do końca i z latawcem wyrywającym mu się z ręki jak żywe 
zwierzę maszerował w kierunku wydm.
   - Tutaj. Co robisz tutaj? - Szła za nim.
   Milczał. Kiedy dochodzili do jego przyczepy, zatrzymał 
się i odwrócił.
   - Życie także nie wymaga komentarzy, przynajmniej tak 
było dotąd.
   Uraził ją. Nie chciał.
   - Wejdziesz na kawę? - zapytał cieplejszym tonem.
   - A nie masz herbaty?
   - Nie mam.
   - No to nic z tego - wydęła wargi. Potem odwróciła się na 
pięcie i pobiegła w stronę miasta.
   Zdążył zagotować wodę i nasypać kawy do dwóch kubków, 
zanim wróciła. Potem siedzieli przy stoliku, obserwując 
siebie nawzajem i sącząc gorący płyn. Nie smakował jej, ale 
nie dała tego po sobie poznać. Ściemniało się.
   - Powinnaś już iść do domu - powiedział w końcu.
   - Powinnam - uśmiechnęła się.
   - Ale zostaniesz na noc.
   Została.

   - To nie jest dobra dziewczyna.
   Siedział w piwiarni. O tej porze było tu pełno 
miejscowych rybaków, których zapach i głosy otaczały go 
całkowicie. Dlatego sądził, że się przesłyszał.
   - To nie jest dobra dziewczyna - powtórzyła kobieta 
wycierająca blat. Miała obwisłe piersi. - To czarownica.
   - Nic nie jest tym, czym się wydaje - mruknął zza 
okularów.
   Kobieta odeszła mamrocząc do siebie. Pochylił się nad 
stołem i wrócił do poprawiania zadań.

   ,..Nic nie jest tym, czym się wydaje. Czasami myślę, że 
jestem zupełnie inną osobą. Moja matka mówi, że to brak ojca 
spowodował u mnie wahnięcia osobowości. Tej nocy wydawało mi 
się, że jestem zwierzęciem. Nie chciałem Cię podrapać. 
Przepraszam. Dzisiaj nie przyjdę. Matka zakazała mi 
wychodzić. Chyba Cię nie lubi. Ale z drugiej strony zaprasza 
Cię na obiad w niedzielę. Czytam Freuda, którego mi dałeś 
rano. Dlatego już kończę. Za to zadanie daj mi "4+".
   PS. Kawa jest okropna. Kup herbatę.

   Zatrzymał się na środku mostu. Tym razem nie myślał o 
niczym. Czuł się spokojny i jakby pusty w środku. Patrzył na 
ludzi, wychodzących z kościoła. Mijali go milknąc nagle i 
odwracając głowy. Kiedy ulica opustoszała, zawrócił i wszedł 
do ciemnego wnętrza. Kościół był pusty i cichy. Tylko z 
zakrystii dobiegały przytłumione głosy.
   Usiadł przy konfesjonale i zamknął oczy. Czekał.
   - Chcesz się wyspowiadać, synu? - głos zza drewnianej kraty 
krył w sobie obietnicę przebaczenia. Ale on nie oczekiwał 
przebaczenia.
   - Nie.
   - A powinieneś. Żyjesz w grzechu.
   - Ksiądz podburza ludzi.
   - Ja nie podburzam, ja uświadamiam zło.
   - Co jest w niej złego?
   - Ona sama jest złem. Nie słuchałeś uważnie kazania.
   - Słuchałem - skrzywił się.
   - Więc je rozważ. A potem wróć się wyspowiadać.
   - Wrócę. A jeżeli ktoś ją skrzywdzi, wrócę na pewno.
   - Grozisz kapłanowi - głos zza kraty niczego już nie 
obiecywał.
   - Ja nie grożę - ja uświadamiam.
   Kiedy wychodził, oślepił go blask porannego słońca.

   Były bardzo podobne. Tak bardzo, że siedząc przy stole 
między matką i córką, zaczynał popadać w lekką schizofrenię.
   - ...Wychowywała się bez ojca. Do niczego nie był nam 
potrzebny - matka uśmiechnęła się lekko, dokładając mu 
jeszcze jeden kawałek ciasta. - Wie pan, myślę nawet czasem, 
że nie miała żadnego ojca. Może dlatego jest taka do mnie 
podobna.
   - Mamo!
   - Przepraszam, nie powinnam pana zanudzać. Jest pan miłym 
człowiekiem i moja córka może się z panem spotykać, kiedy 
chce, nawet jeśli miałoby to oznaczać niewracanie na noc do 
domu. Ale muszę pana ostrzec. Ludzie jej... nas tutaj nie 
lubią. I jeszcze ten ksiądz... Pan rozumie - samotna matka 
wychowująca córkę. Nie wiadomo, z czego żyje, na msze nie 
chodzi...
   - Mamo!
   - Chcę tylko powiedzieć, żeby pan uważał na siebie, 
przechodząc przez ulicę. I na nią również.
   Uśmiechnął się do nich obu.
   Odprowadziła go do drzwi i pocałowała w przedpokoju.
   - Masz dobrą matkę.
   - Przyjdę wieczorem - szepnęła, zamykając za nim drzwi.
   Kiedy przechodził przez ulicę, rozejrzał się. Nie dość 
dokładnie. Ciśnięty nie wiadomo skąd kamień trafił go w 
łopatkę.

   Siedział w ciemnościach paląc papierosa. Działo się coś 
złego, ale jeszcze nie wiedział co. Noc była wietrzna i 
zimna. Zbliżała się jesień. Na stoliku stały przygotowane 
dwa kubki z herbacianymi wiórkami. Nie przychodziła.
   Muszą stąd wyjechać. Powinien jej to powiedzieć już 
dawno. Powinny znaleźć jakieś dobre miejsce, gdzie można żyć 
bez oglądania się za siebie. Tylko czy dla nich są jeszcze 
takie miejsca? Czy kiedykolwiek były?
   Weszła nagle. Jej oczy były ogromne i przerażone. 
Podbiegł do niej i obejmując ją wpół, kopniakiem zamknął 
drzwi do przyczepy. Wziął ją na ręce i przeciskając się w 
ciasnym wnętrzu, położył na łóżku. Drżała.
   - Ciii, już dobrze - szepnął przykrywając ją kocem. 
Dopiero teraz zauważył krew na jej ustach. Tyle że to nie 
była jej krew.
   Podszedł do szafki i wyjął stamtąd małą butelkę z 
ciemnego szkła. Wysypał wiórki z kubka na podłogę i wlał do 
niego jej zawartość. Rozcieńczył wodą.
   - Wypij - powiedział unosząc jej głowę. Skrzywiła się, 
ale nie zaprotestowała. Potem znowu opadła na poduszkę.
   - Ja nie zrobiłam nic złego. Nic złego - powtarzała 
płacząc. Jej głos był coraz cichszy.
   - Nie, nie zrobiłaś.
   Siedział tuż przy niej i trzymał ją mocno za rękę. Już od 
dłuższej chwili słyszał dobiegające z zewnątrz głosy. Nie 
miał wiele czasu. Upewnił się, że nie oddycha. Potem wydobył 
spod łóżka zaostrzony, drewniany kołek i z całej siły wbił 
go w jej serce. I to było wszystko.
   Drzwi otworzyły się z trzaskiem wyrywanego skobla i do 
przyczepy wpadło kilku mężczyzn uzbrojonych w pałki i 
rybackie sieci. Inni z pochodniami tłoczyli się na zewnątrz. 
Widział ich pełne nienawiści twarze i widział, jak ta 
wściekłość zamienia się w obrzydzenie i strach.
   - Wynoście się - powiedział wycierając ręce w kawałek 
gazety, który natychmiast zrobił się czerwony. - Wynoście 
się stąd.

   Kiedy przyjechał policyjny radiowóz, siedział w drzwiach. 
Patrzył na morze i na wstający dzień niosący fałszywą 
obietnicę przebaczenia.
   - Major Świerszcz z Wydziału Do Spraw Upiorów - 
powiedział do wychodzącego z samochodu policjanta.
   - Proszę okazać dokumenty.
   Okazał dokumenty.
   - To pan jest tym agentem, o którego prosiliśmy.
   Skinął głową.
   - No to sprawa załatwiona. Czy pan wie, że ta mała 
zdążyła wczoraj załatwić jeszcze dwóch ludzi?
   - Bezbronnych, jak sądzę.
   - No, nie całkiem. To byli jedni z tych, którzy urządzili 
sobie na nią polowanie. Licząc z poprzednimi przypadkami, to 
już będzie sześć ofiar.
   - Co z jej matką? - podniósł nagle wzrok.
   - Po nią przyszli najpierw. Wyskoczyła oknem.
   Nic nie powiedział.
   - Zostawiła list dla pana - policjant podał mu rozdartą 
kopertę.
   Nic nie jest tym, czym się wydaje.
   Zmiął kartkę.
   - Niech pan uważa, to dowód rzeczowy.

   Patrzył na radiowóz odjeżdżający z jego przyczepą. Kiedy 
samochód zniknął za zakręte leśnej drogi, pochylił się i 
podniósł wygładzony przez wodę kawałek drewna. Ostrząc go 
wyciągniętym z kieszeni scyzorykiem, ruszył wolno w stronę 
kościoła.

wrzesień 1993
                                   Marcin Osikowicz-Wolff

                   MARCIN OSIKOWICZ-WOLFF
   Urodzony 23 XII 1974 r. w Krakowie. Student I roku prawa 
Uniwersytetu Jagiellońskiego. "Ludzie i upiory" są jego 
pierwszym opublikowanym opowiadaniem. A że "Fantastykę" 
zaczął Marcin czytać na długo przedtem, zanim jeszcze 
przestał prenumerować "Świat Młodych", druk w "NF" traktuje 
jako spełnienie szczenięcych marzeń.
                                                    (mp)


