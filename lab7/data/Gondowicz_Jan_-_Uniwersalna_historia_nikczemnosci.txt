Autor: Jan Gondowicz
Tytul: Uniwersalna historia nikczemności

Z "NF" 1/95

MICHAŁ, kpiarz

   Nad widzianym z poziomu Wołgi, majestatycznie rozpartym 
Saratowem dominuje igła katedralnego soboru Aleksandra 
Newskiego. Powyżej, na tle nieba rysuje się inny jeszcze, 
wspaniały gmach w klasycznie petersburskim stylu - 
zamykająca rozległą pustać Górnego Rynku Giełda Zbożowa. Ale 
zimą roku 1918 giełdy już tam nie było. Jej szacowną 
siedzibę zajął klub anarchistów.  
   W południe drugiego marca klub wzięty został szturmem niczym 
Pałac Zimowy. Wszystko odbyło się błyskawicznie. Karabin 
maszynowy wypluł tylko jedną, niepewną serię i zamilkł. 
Portrety Kropotkina wyfrunęły z okien. Zatrzeszczał ogień. 
Saratowscy anarchiści byli ludźmi idei. Nie mogli zdobyć się 
na strzelanie do tłumu - takiego tłumu. Siedzibę komitetu 
rewolucyjnego zdobył tłum kobiet.  
   Dzień później miejscowe "Izwiestija Saratowskowo Sowieta" 
większość miejsca poświęciły zawartemu właśnie pokojowi z 
Niemcami. Mało kto zwrócił uwagę na informację w rubryce 
kryminalnej o napadzie na pewną herbaciarnię i zabójstwie 
jej właściciela. Po dwóch tygodniach sprawa wróciła na łamy. 
Nawet na pierwszą stronę. Napad był - jak się okazało - 
rewizją, morderstwo zaś - wyrokiem śmierci z bezzwłocznym 
wykonaniem. Bandyci stanowili oddział bojowy federacji 
anarchistycznej, który wymierzył karę za najstraszliwszą 
psotę, z jaką przyszło się synom Bakunina zetknąć w ich 
burzliwych dziejach.  
   W mieście panowała dwuwładza, typografia anarchistów 
odpowiedziała więc niezwłocznie rozklejoną na płotach 
proklamacją. Odezwa ta wyjaśniała, iż członkowie oddziału 
bojowego w sile 20 towarzyszy "za daremną i bezskuteczną 
uznali izolację niejakiego Uwarowa Michaiła Aleksiejewicza 
jako zakamieniałego reakcjonisty i z własnej inicjatywy 
zlikwidowali go". Stanowiło to "akt odpłaty i sprawiedliwy 
protest przeciw zniszczeniu klubu oraz wydaniu w imieniu 
anarchistów paszkwilancko-pornograficznego ŻDekretu o 
zmianie osobistego posiadania kobietŽ".  
   Sygnowany przez "Wolną asocjację anarchistów m. Saratowa" 
dekret utrzymany był jak najściślej w guście ówczesnych 
obwieszczeń sowieckiej władzy. Datowany na 28 lutego 1918, 
składał się z preambuły i 19 paragrafów. Wstęp głosił, iż za 
sprawą nierówności społecznej tudzież instytucji ślubów 
wszelkie co lepsze egzemplarze płci pięknej znalazły się w 
posiadaniu burżuazji, co zakłóca prawidłowość kontynuacji 
rodu ludzkiego. Stanowi się zatem, iż od dnia 1 maja 1918 
wszystkie kobiety od lat 17 do 32 (z wyjątkiem mających 
powyżej pięciorga dzieci) stają się własnością ludu.  
   Uczestniczący w nacjonalizacji "członek pracujący" winien 
był potrącać na rzecz "majątku narodowego" 9 procent zarobków, 
mężczyzna nie zrzeszony zaś - 100 rubli, co wynosiło wówczas 
około 40 procent średniego miesięcznego zarobku robotnika. Z 
tych wpływów fundusz "Ludowego Pokolenia" wypłacać miał 
użytkowanej kobiecie gotówką 232 ruble, resztę przeznaczając 
na utrzymanie "żłobków ludowych".  
   Dalej dekret regulował korzystanie ze wspólnej własności. 
Mężczyźni rozporządzali prawem "posłużenia się jedną kobietą 
nie częściej, niż trzy razy w tygodniu przez trzy godziny". 
W tym celu winni przedstawić zaświadczenie komitetu 
fabrycznego, domowego lub związków zawodowych o 
przynależności do "rodziny pracowniczej". Byli mężowie 
zachowywali dostęp bez kolejki do dawnych żon; w razie 
protestów tracili prawo do korzystania z kobiety. Talony na 
"wywłaszczony majątek ludowy" wydawać miało urzędujące w 
klubie anarchistów biuro.  
   Michaił Uwarow był - jak utrzymywano - członkiem czarnej 
sotni, a z całą pewnością współpracownikiem ochrany. 
Prześladowca studentów i Żydów, agent tajnej policji 
nieczęsto bywa osobistością niezwykłą. Bezsilny gniew nader 
rzadko przekształca się w szatańską złośliwość. Każdy 
człowiek do tego zdolny zasłużył na uwagę. Uwarow był więc 
kimś podwójnie ciekawym. W każdym razie trudno odmówić mu 
inwencji, poczucia humoru i daru mimikry. Granica między 
rzeczywistością a fikcją jest w jego dziele niedostrzegalna 
niczym w najlepszych powieściach Płatonowa. Czy w zaciszu 
domowym studiował Engelsa? Czy bardziej wyglądał na szpicla, 
czy na restauratora? Szkoda, że nigdy się już nie dowiemy.  
   Bądź co bądź, wypada uznać go za klasyka practical joke. 
Swój żart sfabrykował od początku do końca osobiście. 
Świadczy o tym nakład dekretu, szacowany na mniej więcej 
dwieście egzemplarzy. Akurat tyle, ile samotny człowiek może 
w jedną zimową noc rozkleić na murach. Prosta maszyna 
drukarska, zwana poufale pedałem, jaką w jego piwnicy 
znaleźli anarchiści, została im skradziona tydzień 
wcześniej.  
   Po zgonie swego twórcy dekret na dobre rozpoczął własny 
żywot. Wielokrotnie, zarówno w dobrej, jak i złej wierze 
przedrukowywały go gazety. Przedostał się na Zachód, dając 
początek legendzie o tak zwanej - jak pisała ówczesna prasa 
polska - "wspólnocie bab w Sowdepii". Legenda ta miała nader 
twardy żywot, zmartwychwstając w dekadę później, gdy 
przyszłe ofiary Stalina przekazywały sobie szeptem w 
opłotkach platońską wizję, że "wszyscy w kołchozach spać 
będą pod wspólną derką".  
   Tu i ówdzie poczęto nawet wcielać dekret w życie. Na 
przykład w kwietniu w mieście Włodzimierzu opublikowane 
zostało wezwanie do kobiet od lat 18, nakazujące pod karą 
rejestrację w biurze wolnej miłości. Jeszcze w rok później z 
jakiejś zapadłej wsi Miediany (powiat kurmyszski) nadeszła 
skarga na ręce samego Lenina. Zachował się wysłany na adres 
symbirskiej Czeki telegram ascetycznego wodza rewolucji: 
NIEZWŁOCZNIE NAJŚCIŚLEJ SKONTROLOWAĆ, JEŚLI SIĘ POTWIERDZI 
ARESZTOWAĆ WINNYCH, UKARAĆ NATYCHMIAST I SUROWO, POWIADOMIĆ 
CAŁĄ LUDNOŚĆ, TELEGRAFOWAĆ O WYKONANIU. Dodać można, iż 
broszurę z tekstem dekretu - zapewne traktowanego jako 
autentyczny - znaleziono przy aresztowaniu w kieszeni 
munduru nieszczęsnego admirała Kołczaka...  
   Wielki gniew bolszewików, zamykanie wspominających o 
"paszkwilu" gazet, trzy czwarte wieku milczenia każą 
spojrzeć na sprawę od strony utopii. Trocki miał kilka 
pomysłów, których nigdy nie odważył się zrealizować: 
militaryzacji pracy, kolektywnego wychowywania dzieci, 
zniesienia pieniędzy... Jako mędrzec u władzy był naprawdę 
pilnym czytelnikiem platońskiego "Państwa". Kto wie, czy nie 
chodziła mu po głowie idea najbardziej rewolucyjnego z 
wszelkich własnościowych przekształceń? Jeśli ktokolwiek 
podkładał pod zmurszały gmach społeczny tę bombę - lont jej 
wyrwał samotny szyderca z Saratowa.  

MARIA, dziewczyna i ułan

   Za powód do obrazy, czyli do zemsty, czyli w końcowym 
efekcie do fabuły, posłużyć może wszystko. Oto przykład 
grubej impertynencji z roku 1834. Pewnego dnia na proszonym 
obiedzie podporucznik ułanów rzekł do córki swego 
zwierzchnika: "Posiadasz pani zachwycającą matkę; szkoda, że 
jesteś tak mało do niej podobną!" Konsekwencje tej 
złośliwości były piorunujace. Zawiązał się dramat, który 
przykuł uwagę samego Stendhala.  
   Wszystko to zacząć się mogło dzięki trzydniowej rewolucji. 
Karol X zniknął ze sceny i komendantem słynnej szkoły 
kawaleryjskiej w Saumur został z dnia na dzień autentyczny 
syn Marsa (i pocztyliona), żołnierz Neya, dawny spiskowiec 
Czarnej Szpilki, a co najgorsze wdowiec, żonaty powtórnie z 
aktorką - generał Eugeniusz de Morel. Saumur to nie Saint-
Cyr, ale Saumur to prawie Wandea: takich tam nie lubiano. 
Zdobny z barbarzyńską prostotą kandelabrami empire i dwoma 
obrazami Delaroche'a salon stał - jeśli nie liczyć brązowego 
biustu cesarza na gzymsie kominka - pusty. Minął niemal rok, 
nim w ową pustkę odważył się wkroczyć ten i ów z nielicznych 
miejscowych czytelników "Constitutionnela". Za liberałami 
poszli dostawcy wojskowi i z wolna najwięksi nawet 
przeciwnicy tej nominacji musieli przyznać, iż stary Morel, 
acz popadający niekiedy w nieobliczalne gniewy, jest 
świetnym jeźdźcem, tolerancyjnym zwierzchnikiem i wielce 
hojnym gospodarzem.  
   Nie minęły jednak i trzy lata, a stało się coś, co zagroziło 
osiągniętej z takim trudem harmonii. Pałacyk komendanta 
nawiedziła plaga anonimów. Co rano, jak duch ojca z 
"Hamleta", stawał na progu pocztmistrz. Listy dzieliły się 
na długie i krótkie, kwieciste i kategoryczne, lecz każdy z 
nich nieodmiennie pełen był w równych proporcjach wyznań i 
pogróżek, kierowanych do córki generała, szesnastoletniej 
Marii d'Eyrargues. Biedne dziewczę, niewinne i skromne jak 
fiołek, z dnia na dzień traciło wdzięk dziecinnej kokietki o 
śmiałym spojrzeniu amazonki, zmieniając się w płochliwą 
jaszczurkę ze spuszczonymi oczyma. Stary wiarus wzdychał 
patrząc na nią, gryzł wąsa i milczał.  
   Wkrótce służba zaczęła natrafiać na listy w donicach 
kwiatów, pod obrusami, a wreszcie po kątach. Po paru 
miesiącach oblężenia w którymś z kątów znalazł się także 
list do samego generała: "Jeśli, baronie, nie okażesz się 
pan czujnym, córkę pańską spotka los gorszy od śmierci!" To 
przestawało już wyglądać na głupi żart. Generał, nie bez 
wysiłku zachowując stoicką postawę, odbył radę wojenną z 
małżonką. Postanowili za wszelką cenę nie dostarczać żeru 
plotkarzom. Wówczas jednak, jakby przez przeoczenie, na 
jednym z listów zjawił się długo wyczekiwany podpis: 
podporucznik Clement de La Ronciere. Skandal był nieuchronny 
i rzeczywiście nastąpił. Najbliższej niedzieli, na oczach 
zbulwersowanych gości, młody, niczego się nie spodziewający 
ułan został przez szalejącego z gniewu zwierzchnika 
wyproszony z przyjęcia. Fatalna puszka stanęła otworem.  
   Trzy dni później, o drugiej w nocy, mieszkańców pałacu 
przeraziły rozdzierające jęki. Guwernantka, która pierwsza 
dobiegła do panieńskiej sypialni, zastała Marię na dywanie w 
zakrwawionej koszuli, związaną i wpół uduszoną sznurem od 
firanki. Wedle zwierzeń nieszczęsnej jakiś człowiek (w 
którym pomimo maski poznała podporucznika) wtargnął oknem do 
sypialni, próbował ją zniewolić, a gdy się to nie powiodło, 
pchnął w "najtajniejsze części ciała" ogromnym nożem. Rany 
te jednakowoż musiały być powierzchowne, jako że nie wezwano 
do biedactwa lekarza. Po dwóch dniach dziewczę tańczyło już 
na balu. Szykowało lokalnej socjecie kolejną niespodziankę. 
Oto nagle w jej dłoni znalazł się liścik. Mnąc kartkę pełną 
ohydnych pogróżek, Maria doznała ataku spazmatycznego takiej 
siły, iż na błaganie macochy obecny na sali biskup udzielił 
jej ostatniego namaszczenia.  
   Wkrótce po tej niezapomnianej scenie rozpoczęło się 
śledztwo, trwające cztery lata, w trakcie których listy 
wciąż nadchodziły, aczkolwiek podporucznik tkwił, z wolna 
tracąc zmysły, za kratą. Na trzymającej w napięciu całą 
Francję rozprawie mecenas Alphonse Chaix we wspaniałej mowie 
obrończej odważył się przypisać autorstwo listów samej 
ofierze. Było to jak na owe czasy posunięcie cokolwiek zbyt 
śmiałe. Gdy adwokat jął kolejno powoływać na świadków 
lekarzy, tłumaczących zawile tajniki dusz dziewczęcych, 
tudzież grafologów, rozpoznających pewne zmienione, lecz 
oczywiste cechy pisma panny, skamieniały w żądzy zemsty 
niczym posąg Komandora ojciec postanowił położyć kres 
komedii. Wykorzystał swe stosunki, by władze wojskowe 
odebrały sprawę jurysdykcji cywilnej. Prokurator wojskowy 
łatwo pokonał obronę, argumentując, iż żadna osoba z dobrego 
domu nie mogłaby wszak znać słów, jakie w listach 
anonimowych reprezentowane były aż nazbyt obficie na każdej 
ze stron.  
   Życie wykorzystało w pełni swój talent do puenty. Oparty na 
tym dowodzie wyrok brzmiał: dziesięć lat twierdzy. De La 
Ronciere odsiedział go do ostatniego dnia. Opuścił mury 
wyspy d'If, nie podjąwszy próby przekopania się na wolność 
łyżeczką; całą energię tego przedwcześnie posiwiałego, 
zreumatyzowanego więźnia pochłaniał - opowiadali dozorcy - 
obsesyjny krzyk: "Jestem niewinny!" 
   Tymczasem znów nadeszła pora rewolucji. Tym razem nie była 
to rewolucja bankierów i literatów. Była to rewolucja 
prawników i demagogów. Jak zwykle szukano ofiar reżimu. 
Polityczne ambicje Odilona Barrota, w swoim czasie - co 
godne uwagi - adwokata strony przeciwnej, podsunęły mu myśl 
publicznego apelu w tej głośnej niegdyś sprawie. Rewizję 
wyroku i rehabilitację podporucznika przeprowadzono, rzecz 
jasna, bez trudu. Przy okazji, na fali rewolucyjnego 
rozpasania, wydano drukiem wszystkie sześć tysięcy (!) 
sławetnych anonimów. Ponoć de La Ronciere resztę życia 
spędził, krążąc po kraju i wykupując egzemplarze owej 
publikacji.  
   Ale przynajmniej jeden trafił w ręce właściwe. Stąd po 
latach dzieje tego niełatwego, bowiem dość jednostronnego 
uczucia odnaleźć można zasłużenie w pewnym traktacie 
Lombrosa. Ciekawi opinii wielkiego psychiatry znaleźć ją 
mogą w tomie noszącym tytuł "Kobieta jako zbrodniarka i 
prostytutka".  

MARY, pogromczyni nauki

   "Dalibóg, doktorze Slop - jęknął stryjaszek - zdarłeś mi 
tymi kleszczami skórę z dłoni i pomiażdżyłeś knykcie! - Sam, 
panie, jesteś winien - odparł Slop - mówiłem, byś ścisnął 
pięści w kształt główki i tkwił bez ruchu". Taki był debiut 
literacki przyrządu, który Jean Palfin wynalazł w roku 
narodzin imć Tristrama Shandy. Wraz z ambicjami Slopa, 
odpędzającego od łoża akuszerkę, by spłaszczyć cęgami nos 
przychodzącego na świat bohatera powieści, rodzi się 
położnictwo jako nauka - najzupełniej, zdaniem wielu, 
zbyteczna. Mało co wzbudza takie namiętności, jak nowa, 
niepokorna wobec sił natury wiedza. Ta zwracała się przeciw 
całej odwiecznej korporacji: nienawiść legionu akuszerek do 
medycyny akademickiej wymierna była w gotówce.  
   Na tym tle widzieć trzeba dzieje Marii Toft, bohaterki 
ballady pod wymownym tytułem: "Doktorowie przy Pracy, albo 
Nowy Humbug z Guildford, czyli Istota wyjawiona Oszustwa, 
przez które Niewiasta Godliman sprowadziła na świat kłamliwy 
Króliczy Przypłodek, tudzież Głupstwa Doktorów przy 
dokonaniu tegoż asystujących, by odsłonić swą Biegłość i 
poddanym Jego Królewskiej Mości przysporzyć Wesela". Osoba, 
która skutecznie ośmieszyła naukę, z pewnością "była 
niewiastą nadzwyczajnej wprost zręczności i, prawdę mówiąc, 
nie potrzebowała żadnych zgoła rekomendacji", jak mówi 
nieśmiertelna pochwała takich kobiet, "Moll Flanders". Stąd 
i ballada bierze ją w obronę: 

   Nieszczęsna Mary Toft w Nieuctwie żyła,
   I nigdy się myśl Zdrady w jej głowie nie zrodziła.
   Nie knuła nic, poczciwą będąc Żoną,
   Nim jej tak Grubo Szyte Oszustwo narzucono,
   Które poniża Rozsądek, Wiedzę i Naturę,
   Czyniąc z nich społem Wielce Głupią Kreaturę.

   Dzieło Defoego ukazało się w styczniu 1722, zaś już 26 
grudnia 1726 r. sir Hans Sloane, pomysłodawca British 
Museum, a wkrótce następca Newtona na fotelu prezesa 
czcigodnej Royal Society, otrzymał z Clandon zaskakujący 
list od lorda Onslow: Mój drogi przyjacielu, niepokojąca 
całą Anglię pogłoska na temat osoby, co zaszła w ciążę z 
królikiem, rozpowszechniana skądinąd nawet przez ludzi o 
nieposzlakowanym rozsądku, okazała się, o dziwo, zgodna z 
prawdą. Niemało trudu kosztowało mnie, by do tej ostatniej 
dotrzeć, lecz gdym ją znalazł - uwierzyłem. Teraz idzie więc 
o to, byś wobec tego zechciał za parę dni ogłosić w 
"Philosophical Transactions" szczegółową relację, której nie 
omieszkam sporządzić. Relacja nie odbiegała od wersji 
popularnej: 

   Gdym przed miesiącem - rzecze Mary - w polu była,
   I mimo Mego Stanu trudząc się pieliła,
   Nagle Królik wyskoczył i wpił się we mnie,
   Choć odpychałam z trwogą go daremnie.
   I zaraz dziwną czczość uczułam w Łonie,
   Jakby Norę pod Krzakiem, skąd Cug wionie.

   W ślad za tym listem nadszedł następny. Zechciej Waszmość 
zdecydować, czy mam kazać przywieźć do Leicesterfields osobę 
z Guildford? - pisał hugonot, emigrant i chirurg Nathanael 
St. Andre. - Gdybyś tak sobie życzył, dałoby to sposobność 
być obecnym przy jej rozwiązaniu. Sir Hans cechował się 
nieprzepartą niechęcią do podróżowania w zimie, lecz i tak 
dla Guildford (Surrey) były to bez wątpienia najlepsze dni w 
historii. Zjawił się słynny położnik sir Richard Manningham 
i osobisty lekarz jego królewskiej mości David Sainthill. W 
imieniu Towarzystwa Królewskiego i zgodnie z poglądem 
obecnych sprawozdanie dla gazet wysmażył chirurg Howard. W 
jego tekście nie brakło smakowitych szczegółów: 
 
  Odtąd tak kicał we mnie, że trzęsła mi się Głowa,
   W nocy śniłam, że się w Łożu moim chowa,
   Że chce mi zrobić Dziurę, wciąż mi się zdawało,
   Więc tłukłam go w Łeb i mocno w Bok szturchałam,
   Aż Mąż mnie budził, wołając: "Molly, wstydź się!
   Dość tego!" - Lecz jak zabronić takiej Bestii śnić się?

   Świadectwa milczą o rzeczach najciekawszych: skąd wziął się 
genialny pomysł i jak doszło do zmowy między córką oberżysty 
z Guildford a Mrs Godliman, akuszerką. Nie wiadomo też, 
jakim sposobem obie damy potrafiły w biednego doktora St. 
Andre wmówić przekraczający wszelkie pojęcie stan rzeczy. 
Uwierzył jednak niczym Tertulian, gdyż było to absurdalne. 
Mało tego, podtrzymywał swe zeznania do końca, ręcząc, że 
widział na własne oczy coś, czego widzieć nie mógł. Co 
jednakowoż widział? Trudno wobec medyka symulować ciążę, 
jeszcze gorzej z porodem. Choćby ze względu na zgromadzone 
sławy, "nieszczęsna" Mary Toft musiała wszak coś urodzić. 
Co? Tu można liczyć tylko na wyobraźnię: 

   O, pomocy, sąsiedzi, zawołajcie ludzi,
   Jakże silne ma bóle, patrzcie, jak się trudzi,
   Tu doktorze, tu dobra kobieto, pomóżcie,
   Biedactwo mdleje z bólu, pod głowę podłóżcie,
   Mój Boże, już powiła... Mary!
   Skąd ta królicza sierść i łapki cztery?

   Gdy wszystko zmierzało do szczęśliwego końca, wmieszał się 
nagle niepoprawny arogant John Cheselden. Chirurg-ryzykant 
ów winien był dawno być oszelmowany i zesłany do Wirginii, 
gdyby nie jego pacjenci, którym zdarzało się przeżyć nawet 
otwarcie pęcherza lub czasem odzyskać wzrok po zdjęciu 
katarakty. Jak każdy zręczny operator, uwielbiał drwić z 
teoretyków. Wkrótce na jego zlecenie pewien obiecujący młody 
miedziorytnik sporządził cztery tablice, mające ilustrować 
nadzwyczaj złośliwe wywody: "Sedno Króliczej Afery w pełnym 
Świetle wystawione wraz z Wizerunkami mniemanej króliczej 
rodzicielki Marii Toft i samych Królików, jako też Osób przy 
jej rzekomym Porodzie przytomnych; przy czym aliści 
wszystkie one, oszukane lub nie, zostały wskazane".  
   Ryciny zrobiły furorę. Jak podają późniejsze o pół wieku 
katalogi, w roku 1781 za każdą z nich płacono aż trzy 
gwinee. William Hogarth nie dożył tego i nie dowiedział się, 
iż nabywcy sporządzają z nich kopie z reklamowymi nadrukami 
w rodzaju: Ów karton udostępniany będzie darmo, lecz nie 
gdzie indziej, jak tylko na pierwszym piętrze domu pod 
znakiem przesławnej uśmierzającej boleść obróżki, jaką 
ząbkującym niemowlętom przepisuje doktor Chamberlen. Tak 
Mary Toft stała się osiemnastowieczną angielską Anną 
Csillag.  
   Niebawem popularny kaznodzieja, kometograf i fantasta 
William Whiston wykorzystał okazję, by ogłosić traktat, nie 
pozostawiający wątpliwości, że proroctwo, wieszczące owe 
cudowne narodziny, znaleźć można już w Księdze Ezdrasza. 
Wywiązała się polemika teologów i nawet zapachniało stosem. 
Wówczas, choć nic nie udowodniono, nadszedł czas, by 
gorszącą aferę zlikwidować. Jedynym argumentem oskarżenia 
był w tej sprawie śmiech. Podobnie jak jego ofiary, wymiar 
sprawiedliwości nie znał jednak poczucia humoru. Po kilku 
dniach na ratuszu Marię Toft zmuszono do opuszczenia 
Guildford. Zebrawszy przez dwa miesiące od ciekawskich 
blisko tysiąc gwinei, nabyła majątek ziemski na północy 
kraju. Nie omieszkała też zadbać, by panią Godliman, nie 
wiedzieć za co, zesłano: dobrze bywa mieć możnych 
protektorów, źle zaś - narazić się zbytnio mocarzom tego 
świata. Doktor St. Andre stracił praktykę. Króliki (na 
jednej z rycin widnieje ich siedemnaście) spożyto i wątpić 
należy, czy ktoś z amatorów potrawki poczuł się kanibalem.  

JAHELA, kobieta przebojowa

   Przemysł zbrojeniowy spisał się kiepsko. Generał Barak miał 
tremę, pnąc się na stromy skłon góry Efraim, gdzie pod palmą 
swego imienia o pniu jełkim od ofiarnego tłuszczu rezydowała 
ta, co trzykroć w roku jako jedyna z niewiast pląsała przed 
Arką w świętym mieście Szilo.  
   Minęły czasy nowoczesnej techniki wojennej Egipcjan. Armii 
brak było mieczy, wozów i koni. Walczyła oślą paszczęką na 
drągu, maczugą i kamieniem. Wyszczerbiły się i połamały 
brzeszczoty, którymi zdobywał Ziemię Obiecaną Jozue. Jeden z 
ostatnich stracił przed laty mańkut Aod, mordując króla 
Eglona - ostrza nie dało się wyjąć z opasłego kałduna władcy 
Madianitów. Następca Aoda Samgar, partyzancki bohater, 
gromił już Filistynów wołowym piszczelem.  
   W wielkiej dolinie Jordanu nie było śladów ludu. Lud pasł 
stada na kanaańskich wyżynach, wśród wałów obcych miast, 
stawiał namioty w lesistych wąwozach u podnóży Hermonu i pod 
urwiskiem Golan. Lud w nosie miał świętą wojnę, do której 
wzywała ta stara furia, Debora.  
   Z dwunastu klanów zgłosiło się ledwie pięć. Tylko Issachar, 
Efraim, Zabulon, Neftali i zawodowi zbóje z rodziny 
Beniamina podjęli święte wezwanie. Na pierwsze słuchy o 
wojnie Gad przepędził stada na drugi brzeg Jordanu, mężowie 
z Dan i Aser wyprawili się w dalekie rejsy, zaś starszyzna 
Rubena od piętnastu sesji nie mogła dojść do zgody.  
   Jednakże Barak wiedział, iż żaden argument do Debory nie 
trafi. Była z tych nawiedzonych proroków, jakimi podobało 
się Panu uciskać lud wybrany, była z tych, przez których 
przemawiał On swym gniewem. A z Nim żartów nie było.  
   Rozmowa więc była krótka. - Kto tu właściwie jest sędzią? - 
spytała, marszcząc brwi. - Tysiąc zdobycznych napletków, bo 
tobą posmaruję tę palmę!  
   Wojna została wypowiedziana.  
   W tydzień potem, jak zaświadcza Księga, wojska kanaańskiego 
marszałka Sisery poniosły straszną klęskę nad potokiem 
Cyson. Osobista obecność Debory uniemożliwiła zastosowanie 
zasad racjonalnej strategii. Prorokini rozkazała uderzać na 
wprost - wprost na wozy bojowe, szarżujące po stoku góry 
Tabor. Barak patrzył z rozpaczą, jak rozwija się mordercza 
linia dziewięciuset rydwanów o kołach zaopatrzonych w 
spiżowe kosy. Rydwanów było może mniej (dobra zasada lektury 
źródeł każe zdejmować z cyfr biblijnych dwa ostatnie zera), 
lecz i tak procarze wyrzucić by zdołali ledwie dwa kamienie. 
Było jasne, że idący dalekim obejściem Beniaminici nie 
zdążą. Lecz Debora z rozwianą siwą grzywą, błyskając złotym 
kółkiem w nosie, krzyczała z triumfem, wznosząc dłonie ku 
niebu.  
   I wtedy nagle spadł deszcz.
   To był koniec: gdy koła na dobre ugrzęzły w błocie, z oliwek 
rozległ się ryk, jakiego nie znały pola bitew Izraela. To z 
flanki nacierał ród Beniamin. Dla wozów z kosami skręt 
oznaczał manewr samobójczy. Wszystkie dziewięćdziesiąt (a 
może tylko dziewięć?) rydwanów zbiło się w jeden kłąb. Gdy 
dopadł go tłum koczowników z drągami, wody Megiddo i Cyson 
zabarwiły się krwią.  
   Z zawieruchy bitewnej wychynęła samotna, zabłocona postać. 
To marszałek Sisera pędził zorganizować obronę bazy w 
Haroset. Gdy zbiegał na skróty doliną Sennim, wyłonił się 
przed nim nagle biały namiot z gościnnie rozwartym wejściem. 
Na jego tle widniała samotna sylwetka kobieca.  
   Jaheli, żonie Cynejczyka Habera, nie trzeba było tłumaczyć, 
kogo ma przed sobą. Jej mąż żył w zgodzie zarówno z 
dzikusami Debory, jak z królem Jabinem, mocodawcą marszałka. 
Co prawda, w roli uciekającego spodziewała się raczej 
Baraka. Lecz wódz pokonanej armii, bez względu na kolor 
sztandaru, stanowi zawsze atrakcję dla strony neutralnej. 
Wódz bez miecza, zdyszany i okrutnie utytłany w błocie, jest 
nieodmiennie pokusą dla miłosierdzia damy. Powtórzyła się 
więc scena z "Żołnierza i bohatera" Shawa. Ale z odmienną 
puentą.
   Przyznać trzeba, że Jahela sprawiła się znakomicie. Sisera 
prosił tylko o wodę, a dostał mleko. Chciał tylko na chwilę 
usiąść, a został przykryty płaszczem. Chciał tylko chwilę 
się zdrzemnąć, a zyskał zapewnienie, że gdyby ktokolwiek 
pytał, nikogo w namiocie nie ma.  
   Gdy przymknął oczy, poczuł na głowie ciepłą dłoń kobiecą. 
Lecz głaszcząc go, Jahela sięgnęła drugą ręką po śledzia 
namiotowego z litego brązu i młot. Chwilę jeszcze 
wyszukiwała na czaszce dotykiem odpowiednie miejsce, po czym 
przyłożyła wielki gwóźdź i raz a mocno walnęła.  
   W chwilę potem na błocie zaklapały kopyta wielbłądów 
zwycięzcy. W wejściu stanął Barak z największym mieczem, 
jaki walał się na pobojowisku. Miecz jednak był zbyteczny. 
Gwóźdź przebił nie tylko mózg, lecz tapczan i utkwił głęboko 
w polepie. Przydałyby się raczej obcęgi.  
   Ówczesny środek masowego przekazu, czyli Debora, która była 
muzykalna, ułożyła potem o tej historii pieśń: 
   Błogosławiona między niewiastami Jahel, żona Haber 
Cynejczyka i niech będzie błogosławiona w namiecie swoim. 
Wody proszącemu mleka dała, w kubku książąt przyniosła 
masła. Lewą rękę ściągnęła do gwoździa a prawą do kowalskich 
młotów i uderzyła Siserę, szukając w głowie miejsca ranie i 
skroń mocno dziurawiąc. Padł jej między nogi, ustał i umarł: 
walał się przed jej nogami i leżał bez dusze i nędzny. Oknem 
wyglądając, wyła matka jego, i z sale mówiła: Przecz mieszka 
się wrócić wóz jego? Czemu leniwo szły nogi poczwornych 
jego?  
   Tak niechaj zginą wszyscy nieprzyjaciele twoi, Panie! A 
którzy cię miłują, jako się jaśni słońce, kiedy wschodzi, 
tak niech świecą! 
   Tak właśnie zrodziło się słowo "przebój".
   Albowiem dobra jest neutralność, dobra gościnność i dobre 
miłosierdzie, lecz najlepiej wiedzieć, skąd wieje wiatr i 
trafić na antenę.  
                                        Jan Gondowicz

                        JAN GONDOWICZ
   Urodzony w 1950 r. w Warszawie. Krytyk literacki i 
filmowy, tłumacz (z rosyjskiego i francuskiego). Czytacz 
fantastyki od zawsze (także jej bystry, krytyczny 
obserwator).
   Jako wzięty wolny strzelec publikuje J.G. w "Nowych 
Książkach", "Gazecie Wyborczej", "Filmie", "Kinie", 
"Społeczeństwie otwartym"; przed laty także w "Nowym 
Wyrazie", "Tygodniku Kulturalnym", "Przeglądzie Katolickim". 
Kolekcjoner kuriozów, monstrów i potworów; w sposób naukowy 
bada głupotę. Wypadkową tych zainteresowań J.G. jest 
planowany obszerny tom "Uniwersalna historia nikczemności", 
z którego autor proponuje Państwu cztery jeszcze ciepłe 
kawałki. Założeniem "UHN" (pomyślanej trochę po Borgerowsku, 
ale z większym rozmachem) jest prezentacja faktów i wydarzeń 
autentycznych, bardziej jednak szalonych od najśmielszej 
fantazji.
                                                     (mp)
