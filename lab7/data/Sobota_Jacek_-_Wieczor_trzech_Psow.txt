Autor: JACEK SOBOTA
Tytuł: Wieczór trzech Psów

Z "NF" 5


Monice B., Muzie uroczo "drobiącej". 

Nie dawajcie psom tego, co święte. 
EWANGELIA WEDŁUG ŚW. MATEUSZA



Tego wieczoru myślenie nie przychodziło Dolsilwie łatwo.
-  Być... żyć. Być... rzyć. Być... wyć - szukał gorączkowo dobrych rymów,  lecz znajdował wyłącznie banalne. - Być albo nie być... Taaa, to dobre pytanie.
Cisnął wściekle gęsie pióro na ziemię i jął tratować buciorami, wcześniej bezwiednie pozbawiwszy je puchu... Przyczyną zachowań poety była męka twórcza, co przyprawia swe ofiary o gorączkę w oczach, niezborną i gwałtowną gestykulację oraz mamrotanie słów nie chcących układać się w zdania.
Dolsilwa jak zawsze usiłował wymierzyć sprawiedliwość widzialnemu światu.
Ale świat jakoś tego nie dostrzegał.
Nawet miejsce (a był to tani i podrzędny lupanar) nie sprzyjało twórczym nastrojom. Święto Płodności zgromadziło w Barden nieprzebrane tłumy kupców i kupujących; gospody były przepełnione, a ceny przypominały wysokością górskie łańcuchy. Lupanar nie z takich gości się utrzymywał - noclegi były tu tanie.
Wystrój pomieszczenia przygnębiał Dolsilwę wulgarnością - szczególnie różnokolorowe szmaty zwisające dosłownie zewsząd, co być może sprzyjało nastrojowi obyczajowej rozwiązłości, ale zarazem było manifestacją kiepskiego doprawdy smaku. Szmaty, poruszane przeciągiem, rzucały na ściany płochliwe cienie, które nieustannie przed sobą umykały przyprawiając Dolsilwę o pląsanie oczu. Natomiast z wysokości piętra nieprzerwanie dochodziły odgłosy intensywnie uprawianej miłości. Zaskakiwały różnorodnością - ktoś charkotał jakby duszony, inny świergolił niczym osamotniony wróbel, często również dobywano z siebie jęki wyczerpania. Nakładał się na to płacz niemowlęcia, który Dolsilwa wziął zrazu za wyrafinowaną grę miłosną; potem jednak dowiedział się, że któraś z dziewek urodziła niedawno dziecko. I jeszcze ten przyprawiający o mdłości  fetor  spoconych ciał. Poeta był przekonany, że rzeczywistość sprzysięgła się przeciw jego przeczulonym zmysłom, atakując je kakofonią dźwięków i potwornym bukietem zapachów.
Gdzieś na piętrze rozpętała się kłótnia - klient poróżnił się z personelem o metody przeliczania miłości na złoto. Dziewka twierdziła, że liczy się czas uprawy (pewien znany artysta nazwał kiedyś miłość fizyczną gorzkimi żniwami, zatem rolnicze porównania były jak  najbardziej uprawnione), klient natomiast uparł się przy liczbie stosunków jako przeliczniku. Ponieważ do spełnienia nie doszło, nie chciał płacić, na co dziewka jadowicie ripostowała, że klepsydra dwukrotnie była obracana i sugerowała niedwuznacznie impotencję niefortunnego kochanka. Spór ucięła Kolchinea, właścicielka lupanaru, egzekwując od klienta połowę zapłaty, a dziewkę strofując za niedostatek zawodowych kwalifikacji. Kolchinea uchodziła kiedyś podobno za skończoną piękność. W pewnym wieku widać jednak, że piękno rzeczywiście nie jest kategorią nieskończoną. Poeta usiłował policzyć podbródki Kolchinei, jednak za każdym razem wychodziła mu inna ich liczba.
Aż nagle cały ten zgiełk i rwetes ucichł; nawet niemowlę umilkło. Często tak bywa w dzikich ostępach (bo w burdelach rzadziej), że pojawienie się drapieżcy niesie z sobą ciszę i bezruch. Dolsilwa rozejrzał się wokół w poszukiwaniu źródeł nagłego i niespodziewanego spokoju. Ujrzał trzy Psy schodzące z piętra. Jak rdza trawi metal na skutek wilgoci, tak Dolsilwie doskwierała ciekawość - skąd w Barden Psy w takiej obfitości? Pies był magiem, mędrcem, królem poznania, badaczem pism starożytnych, alchemikiem i, powiadano, zabójcą. Nazwa cechu brała się z godła - zawsze był to pies, bez względu na krainę, bez względu na pochodzenie, na status społeczny mędrca. Pies miał znaczenie  symboliczne - pozostawał w ścisłym związku ze śmiercią, był pośrednikiem między światem żywych i umarłych. Nazwa cechu kryła w sobie dwoistość - prosty  lud odczuwał w stosunku do magów zabobonny niemal lęk, ale i pogardę. Nie był to bowiem lekki kawałek chleba; powiadano, że Psem mógł zostać ten jeno, kto za życia umarł; którego dusza kamieniem się stała, a sumienie - wspomnieniem. Wiadomo, że pies służy ludziom. Ale przecie nie wszystkim. Gadano, jakoby ubocznym zajęciem Psów było zwalczanie  tajemnych a krwiożerczych stworów grasujących po borach i gościńcach świata. Jednak prawdziwe ich cele pozostawały tajemnicą.
Wieść o pojawieniu się niemal w tym samym czasie trzech Psów z różnych stron świata rozniosła się po Barden lotem błyskawicy. Psa nie było tu od dziesięcioleci - świąteczny nastrój prysł; na domiar złego i niedobór dobrego dużo mówiło się o przepowiedni nadwornego astrologa księcia Sorma - oto w okolicy miał się jakoby narodzić Król królów, Pogromca Autorytetów, Łamacz Praw.

Pierwszy przybył Perkac - z zachodu. Jego droga nie była długa. Oficjalnym celem wizyty był Pożeracz Cieni grasujący jakoby po ciemnych zaułkach Barden. Istotnie, zaginięcia mieszkańców miasta dramatycznie się ostatnio nasiliły. Dolsilwa wyczytał kiedyś w "Bestiariuszu" niejakiego Grobesa, że Pożeracz Cieni przód ma krokodyla, środek lwa, a tył hipopotama, więcej w tym jednak bredni było niźli prawdy. Stwór żywić się miał cieniami istot żywych - fakt ów nastręczał jednak myślicielom  wątpliwości co do natury jego metabolizmu; nie mogła to być wszak przemiana materii.  O Pożeraczu Cieni napisano nawet rozprawy filozoficzne, jako o tym czynniku, co pozbawia przyczynę skutku. Czy może istnieć przyczyna bez skutku? - rozważano. Niektórzy odpowiadali na to pytanie twierdząco, odwracając tym samym porządek świata. W każdym razie istoty pozbawione cienia znikać miały w niebycie.
Perkac zabrał się do zagadnienia praktycznie. Przez dwa dni z rzędu organizował szeroko zakrojone obławy. Podobno niektórzy uczestnicy nagonki widzieli Pożeracza, jednak każdy inaczej go opisywał. Jeden widział krokodyla, inny lwa, jeszcze inny "coś na kształt hipopotama". Dość, że trzeciego dnia potwora zagoniono do opuszczonego domostwa na peryferiach Barden. Perkac miał podobno dylemat, jak też monstrum uśmiercić: dostarczając mu nadmiaru cienia (na przykład w postaci fermy kur lub stada królików), by - z powodu własnej łapczywości, która obrosła legendami - zdechł z przeżarcia, czy też, co było sposobem wolniejszym, ale skuteczniejszym, odciąć go raczej od cieni?  Wybrał sposób drugi. Wokół domu ustawiono straże, a następnie zaślepiono wszelkie otwory, które mogły dostarczać światła. Pozbawiony cienia - potwór skonać miał z głodu.
W niejaki czas po Perkacu tego samego dnia przybyli dwaj pozostali. Chormiel ze wschodu, gdzie rozciągały się nieskończone stepy, i Zaarbalt z odległej krainy Hongh. Teraz wszyscy trzej siedzieli przy jednym stole, popijając niespiesznie wino i rozprawiając w nieznanym Dolsilwie języku. Różnili się między sobą w niemal każdym szczególe; inaczej się zachowywali, gestykulowali, inne też były ich upodobania smakowe. A jednak Dolsilwa nie miał wątpliwości: więcej ich z sobą łączyło niż braci syjamskich. Gdyby poeta znał historie ich żywotów, być może nie narzekałby na brak weny.
Nieoczekiwany przeciąg przyspieszył bieg cieni. W lupanarze pojawili się nowi goście. Wkrótce Dolsilwa ich ujrzał: czterech obwiesi spod ciemnej gwiazdy, każdy z obnażonym mieczem w dłoni.
- Najemnicy... - szepnął Dolsilwa i pomyślał, że robi się coraz ciekawiej.
Dwaj byli doświadczonymi wojownikami; pozostali mleko mieli pod nosem. Na widok magów siedzących przy stole najemnicy stanęli jak wryci. 
- Psy! - krzyknął najstarszy, wyraźnie zaskoczony, lecz bynajmniej nie przestraszony.
-  Tfu! Na psa urok! - zawtórował mu jeden z młodszych.
Z góry pospiesznie schodziła do nich Kolchinea trzęsąc wszystkimi podbródkami. 
- Nareszcie! - krzyknęła.
- Gdzie jest bachor? - zapytał najemnik.
- Na górze. Zaprowadzę - w oczach Kolchinei błysnęła chciwość. - Co za to dostanę?
- Pozbywasz się kłopotu, kobieto. Zresztą już się umówiliśmy. Cnob, idziesz z babą. Ty załatwisz sprawę. Kawalkado i Kandan zostają ze mną - komenderował stary.
- Z przyjemnością - rzekł ten nazywany Cnobem.
- Panowie z psiarni! - stary spojrzał na milczących mędrców. - Pozwólcie, że się przedstawię. Jam Jago o konicznym godle. Ja i... moi towarzysze broni mamy tu sprawę, która was nie dotyczy. Zatem spędźmy ten czas na miłej pogawędce. Myślę, że nasze... hm... rzemiosła dużo mają z sobą wspólnego... 
Długo by tak gadał, gdyż odnajdował w tym niewątpliwą przyjemność, lecz rozwój wypadków go uciszył. Oto Pies Zaarbalt ryknął coś niezrozumiale i jął szarpać dłońmi brzuch z taką gwałtownością, jakby zamierzył wyrwać z siebie wnętrzności. Po chwili zwalił się ciężko na podłogę i tam zwijał z bólu. Wywracał przy tym oczami, aż było widać białka, z ust obficie toczył pianę. 
- Co, do diab... - zaczął Jago, ale znów nie skończył, bo inny Pies, Chormiel, wykonał błyskawiczny gest o skomplikowanej geometrii i wypowiedział słowa, które dla Dolsilwy brzmiały jak chrząkanie świni. Dość, że w izbie gwałtownie pojaśniało, a zdawało się, że blask ów z powietrza się bierze. Wszystkich obecnych, z wyjątkiem Chormiela rzecz jasna, oślepiło. Dolsilwa słyszał przekleństwa najemników, krzyki kobiety dochodzące z piętra, płacz dziecka i szybkie kroki na schodach - ktoś wchodził na górę.

WIARA
Kolodi mógł uważać się za szczęściarza - urodził się w rodzinie szlacheckiej. Jego ojciec był najważniejszym człowiekiem w Rondrike, peryferyjnej osadzie położonej z dala od uczęszczanych szlaków handlowych. Raz w roku męscy potomkowie rodu mieli prawo, zaszczyt i obowiązek oglądać na własne oczy Horoda, władcę krainy Hongh, którego godłem był Upadły Anioł Z Jednym Skrzydłem. Horoda zwano powszechnie Bożym Namiestnikiem na tym łez padole, mniej powszechne, ale również przyjęte było określenie "Dotknięty Przez Boski Palec". Bezlitośnie tępieni opozycjoniści powiadali, że Bóg musiał stracić czucie w palcach, kiedy dotykał władcę Krainy Hongh.
Młody Kolodi nie lubił corocznych eskapad do Kerose, stolicy krainy. Miasto było potwornie ludne i zawsze sprawiało na młodzieńcu wrażenie zmęczonego, spoconego. Horod zaś, w końcu żywa legenda, okazał się opasłym knurem o rozwodnionym spojrzeniu zogniskowanym na nicości. Szczęściem ród Kolodich nie miał istotnego znaczenia w geopolityce Hongh, zatem czas oglądu władcy nie był długi. Znamienitsi poddani mieli obowiązek obserwowania Horoda cały jeden dzień w roku. A bywało, że i znaczną część nocy. Kolodi senior im zazdrościł; junior - współczuł; taka była różnica między ojcem i synem. Senior był przekonany, że możność oglądania władcy daje rodowi wysoką pozycję i splendor. Celem każdego kolejnego Kolodiego miało być przedłużanie nudnego widowiska. Senior dzięki licznym ranom i uszczerbkom na zdrowiu poniesionym w wojnach przeciw dzikim plemionom Widarian z północy dorzucił dziewiętnaście ziaren piasku w klepsydrze i był z tego powodu bardzo dumny, ponieważ w bieżącym stuleciu był to rekord.
Syn jego, jak najodleglejszy od podobnych ambicji, już jako dziecko odznaczał się niespożytą ciekawością świata. Opowiadano, że w kołysce niszczył licznie dostarczane mu zabawki, by posiąść tajemnicę ich przeznaczenia i działania. Gdy nieco podrósł, ciekawość gnała go w leśne ostępy, gdzie polował z łukiem, a następnie dokonywał na ofiarach sekcji zwłok, albowiem jęły interesować go zasady funkcjonowania organizmów żywych.
Zdarzyło się, że senior rodu umarł, a jego prawa oraz obowiązki przejął młody Kolodi. Był już wówczas młodzieńcem, niezwykle wysokim co prawda, ale odznaczającym się również chorobliwą niedowagą. Przypominał wyschły pień drzewa tuż przed  ostatecznym połamaniem. Twarz miał pociągłą, ascetyczną w wyrazie. Życie uczuciowe Kolodiego nie było bogate. Śmierć ojca zupełnie go nie obeszła, myślał jeno o wykonaniu sekcji zwłok rodziciela, do czego - ze względu na tłum gapiów odwiedzających wystawione w zamkowych katakumbach zwłoki - nie doszło.
Wciąż zżerała go ciekawość świata. W towarzystwie Sekstara, człeka z gminu, którego na wyrost zwykł nazywać przyjacielem, odbywał wielodniowe wycieczki po bliższej i dalszej okolicy. Matka Kolodiego nie pochwalała ani tej przyjaźni, ani niezwykłych zainteresowań syna. Dawała Kolodiemu do zrozumienia, że nadszedł czas korzystnie się ożenić, by krzewić i rozprzestrzeniać ród. A nawet i niekorzystnie - byleby rozszerzać rodzinę i oderwać syna od głupstw.
W niecały rok po śmierci ojca Kolodi jął sposobić się do podróży na dwór władcy Krainy Hongh, by dopełnić wiadomego rytuału. Wybierał się niechętnie, a traf chciał, że jego przyjaciela żywcem zżerała ochota ujrzenia władcy i zapoznania się z dworskimi obyczajami, które zdawały mu się szczytem wykwintu. Od słowa do słowa - zmówili się, że zamienią się miejscami. I tak Sekstar pojechał do stolicy, Kolodi zaś na długie polowanie, bo zamierzał przyczynić się do śmierci pięknych saren; chciał z bliska, takiego bliska, że bliżej już się nie da, przyjrzeć się ich skocznym kończynom.
Obaj byli przekonani, że mistyfikacja się powiedzie. Łączyło ich bowiem pewne podobieństwo, nadto Kolodi pouczył Sekstara na temat arystokratycznych zachowań. Mimo to podmiana została wykryta. Sekstara, jako człeka niepowołanego do oglądania władcy krainy Hongh, skazano na wkłucie oczu i obcięcie dłoni. Po wstawiennictwie Kolodiego, który prosił o pozostawienie Sekstarowi oczu, karę złagodzono. 
Pozostawiono dłonie.
Tymczasem ród Kolodich utracił równo trzydzieści ziaren piasku w klepsydrze. Obecnie było ich tylko sto i pięć.
- Dobrze, że twój ojciec tego nie doczekał - powiedziała matka Kolodiego.
Kolodi  nic na to nie odparł.
Często odwiedzał swego oślepionego przyjaciela i opowiadał mu o ptakach; coraz mocniej zajmowało go zjawisko lotu. Sekstar za każdym razem pytał, dlaczego właściwie nie odjęto mu dłoni i nie pozostawiono oczu. Kolodi odpowiadał na to pytanie filozoficznie.
- Równie dobrze, mój przyjacielu - mówił - mógłbyś zastanawiać się, dlaczego słońce jaśniej świeci od księżyca...
No właśnie, dlaczego? - przemknęło przez myśl Kolodiemu;  demon  ciekawości znów wziął w posiadanie jego duszę, a zagadnienia astronomiczne pochłonęły rozum.
Sekstara nie zadowalały filozoficzne wykładnie losu. Narzekał na jakość życia ślepca; brak kolorów był mu niemiły; brzęczenie muchy, na którym - wbrew jego woli - koncentrowały się pozostawione mu zmysły, przyprawiało biedaka o udrękę bezsenności. 
Któregoś dnia Kolodi zabił Sekstara i z ciekawością obejrzał jego organy wewnętrzne. Kiedy zabijał, powtarzał  szeptem, że to dla dobra wszystkich ludzi, a w jego oczach lśniły łzy przypominające drogocenne klejnoty. Kolodi należał do tego gatunku osobników, którzy zabijają, by jak najwięcej dowiedzieć się o życiu, czynią zło dla ogólnego dobra, wierzą w powszechne szczęście, siejąc wokół siebie nieszczęście.
Ku zgryzocie matki Kolodi opuścił Kondrike na zawsze. Była w nim niezachwiana wiara w doniosłość własnego przeznaczenia. I zdarzyło się, że napotkał po drodze starca, który rościł sobie pretensje do mądrości. Starzec był Psem.
- Widzę, panie, że pcha cię naprzód wielka determinacja. Musisz być człekiem gorzko doświadczonym przez życie - rzekł starzec, gdy wieczorną porą zasiedli przy ognisku.
- Nie narzekam - odparł Kolodi z ujmującą prostotą.
- I to dostrzegam. Pan nie rozróżniasz dobra od zła i wyrzucasz to sobie, prawda?
Kolodi zastanowił się. Wyrzuty sumienia nie były plagą, z którą się zmagał. Dostrzegał jednak, że gdy - we własnym mniemaniu - czynił dobrze, inni ludzie zwykle fatalnie to odbierali. Chciał wiedzieć dlaczego, więc zapytał:
- Dlaczego?
- To proste: jedność przeciwieństw, mój panie! Pan wcale nie widzisz mniej od innych, jeno więcej. Dobro i zło to końce jednego drąga. Z tym jest jak z ogniem i mrozem: niby przeciwieństwa, a w ekstremach działają podobnie - skutki odmrożeń i poparzeń są jednakie, nieprawdaż? Dlatego ludzie dotknięci monstrualnym dobrem fiksują, jakby ich dotknęło zupełne zło.
Wywody starca zdumiały Kolodiego. Oto, do czego zawsze zmierzał - absolutna prostota, uniwersalizm zupełny podany na talerzu w trzech nieskomplikowanych zdaniach!
- Patrzysz na mnie, panie Kolodi - perorował namiętnie starzec - i widzisz Psa. Czujesz zapewne coś na kształt lekkiej obawy i obrzydzenia wymieszanych z ciekawością. A ja ci, panie Kolodi, powiem, że wszyscy ludzie są psami. Tak, wszyscy, nie dziw się. Zwykły pies, a mam tu na myśli czworonoga, nie wie, dlaczego jego pan wymaga od niego szczekania na jednych ludzi i merdania ogonem na widok innych. Nie wiedzą, dlaczego mogą szczać wszędzie, jeno nie w domostwie właściciela. Nie mają pojęcia, po co muszą ścigać do upadłego inne stworzenia, a następnie - wbrew naturze - ich nie zjadać. W zamian dostają gnata i wątpliwą protekcję. Jednak sens praw, które muszą respektować, jest dla nich tajemnicą. Respektują, lecz nie wiedzą, dlaczego. Podobnie sprawy się mają między Bogiem a ludźmi.  Wszyscy ludzie są psami, panie Kolodi, ale tylko my mamy odwagę przyznać się do tego i jeszcze czasem potrafimy ugryźć Stwórcę w rękę, która podaje nam gnata! A teraz, panie Kolodi, powiedz, wierzysz mi?!
W Kolodim, gdzieś głęboko, gdzieś, gdzie nie sięgnęłaby żadna sekcja zwłok, było takie puste miejsce: miejsce na wiarę. Wszystko jedno w co. Do tego miejsca odbył  się wyścig - kto pierwszy, ten lepszy. 
Pierwszy był Pies.
Kolodi Psem zatem został i przyjął imię Zaarbalt, co w psiej mowie oznacza Wierzący Na Słowo.
Nauka psiej profesji odbywała się w Akademii Psów mieszczącej się na wyspie Haanor, którą obmywały zewsząd wody słodkiego  Jeziora Alzaa. Nauka długa była i żmudna, lecz umysł Zaarbalta, choć nieskomplikowanej był natury, okazał się chłonny. Szczególną uwagę, co oczywiste, poświęcał księgom anatomicznym. Nadto wymagano od niego, by bacznie snom swym się przyglądał, albowiem uważano, że tajemny protektor Psów w snach właśnie najczęściej objawiał swą wolę - i to tylko wybranym. Nazywany był Władcą Snów albo - co wydało się Zaarbaltowi nonsensem - Tym, Który Nie Jest. Natura Władcy Snów była tajemnicą, pochodzenie - nieznane, cele - mgliste. Zaarbalt podejrzewał, że jest to postać legendarna, zatem po jakimś czasie przestał zwracać uwagę na sny, tym bardziej, że najczęściej nie śniło mu się nic, z wyjątkiem parujących człeczych wnętrzności.
Ponieważ młodzieniec wciąż przejawiał pewne altruistyczne skłonności (które wprawdzie nie dotyczyły żadnego konkretnego człowieka, lecz całej ludzkości), stary Pies zabrał go któregoś dnia na przejażdżkę łodzią po jeziorze. Dopłynęli do piaszczystego półwyspu nazywanego Półwyspem Żuka. Już w pierwszej chwili Zaarbalt zrozumiał, dlaczego tak, a nie inaczej ochrzczono ów spłachetek lądu. Na piaszczystym brzegu roiło się od ogromnych żuków - były ich miliony, a może i więcej. Drgające punkty wyraźnie odcinające się od tła. Większość, na skutek oddziaływania silnych wiatrów, osypującego się piachu albo fal śmiało penetrujących ląd, leżała bezradnie na grzbietach. Wciąż poruszały odnóżami, wciąż - bardziej chyba instynktownie niż z jakąkolwiek celowością - próbowały zmienić niekorzystne położenie. Daremnie. 
-  Wyobraź sobie, Zaarbalcie - mówił stary Pies, którego uczniowie nazywali Psem Z Kulawą Nogą, ponieważ lekko utykał - że te nieszczęsne żuki to ludzie w opresji, wszystko jedno jakiej, dość, że w ostatecznym rozrachunku - śmiertelnej. Jak im pomożesz? Ilu ocalisz? Życia nie starczy ci nawet na ułamek. Na którym poprzestaniesz? Który będzie ostatnim szczęśliwcem, a który nieszczęśnik pierwszym i niezasłużonym pechowcem? 
Zaarbalt zrozumiał. Odtąd zawsze, gdy zobaczył żebraka przymierającego głodem albo dziewkę bliższą dna niż sukcesu towarzyskiego, nie czynił nic. Za każdym bowiem razem przypominał sobie o żukach. I o daremności. 
Kilka lat później, gdy Zaarbalt był już pełnoprawnym Psem, zdarzyło się pewnej nocy, że przyśniły mu się bynajmniej nie parujące wnętrzności. W tym śnie znajdował się na plaży, nawet wydawało mu się, że czuje na twarzy łagodną, ciepłą bryzę, która koiła, balsamowała skórę. Rozejrzał się wokół i wtedy zobaczył żuki; były dosłownie wszędzie - jedna rozedrgana masa. Niemal wszystkie poprzewracane były na grzbiety. Zaarbalt pochylił się nad jednym i jął obserwować beznadziejną pracę jego odnóż. Zaraz też zapragnął żuka rozpłatać i pooglądać go od wewnątrz. Bo wewnątrz właśnie musiała się kryć tajemnica tej beznadziejnej dążności, tego pędu ku istnieniu, który wszyscy nazywają życiem. A jednak coś innego odwróciło uwagę Zaarbalta. Ujrzał w pewnym oddaleniu drobną figurę chłopca, który mógł mieć siedem, może osiem lat. Dziecko niespiesznie przechadzało się plażą, nie robiąc przy tym nic szczególnego. A jednak tam, gdzie przeszło, tam żuki nie były już bezradne. I to nie były żuki.
Byli to ludzie.
-  Oto jest ten, którego w przyszłości będą nazywać Głosem Boga - Zaarbalt wyraźnie słyszał szept, nie widział jednak szepczącego.
- K... kim jesteś?
- Nazywają mnie różnie. Jak zwali, tak zwali. Musiałeś słyszeć o Głosie Boga? - szept zdawał się dochodzić zewsząd. Czyli znikąd.
- Stare przepowiednie. Syn Boga wcielony w człeczą skorupę...
- Dobrze, Zaarbalcie, odrobiłeś lekcję. Przyjdzie na świat niebawem, a stanie się to na terenie Cesarstwa Lechandryjskiego. Cesarz już wie i jest... hm... żywo zainteresowany jego śmiercią. Powiem ci dokładniej i musisz to zapamiętać. Opodal miasta Barden, na Zamku Kaltern, dawnej posiadłości hrabiego Mortena. Zapamiętasz?
- Tak.
- Świetnie. On pokaże ci sens świata i przyczynę życia. Weźmiesz go pod opiekę, nauczysz, co sam umiesz. Ukształtujesz go na rasowego Psa. Pozbaw go duszy, a zadbaj o rozum i świat będzie lepszy. Dużo lepszy...
Ale Zaarbalt miał swoje plany. Wciąż  bardzo zajmowała go zasada funkcjonowania Wszechświata. Jeszcze w szkole wykonał skomplikowany model: maszynę, której rytm działania miał być zarazem rytmem świata. Jeden z praktyczniej myślących uczniów Akademii wykorzystał model Zaarbalta do konstrukcji pierwszego zegara.
Tymczasem Zaarbalt myślał o wnętrznościach - i to nie byle jakich, bowiem jego umysł bez reszty zajmowały Trzewia Bożego Syna.
Po co będę go o cokolwiek pytał, myślał Pies. Przecie jego wnętrzności muszą być modelem świata. Zrozumiem wszystko, gdy ujrzę jego serce.
Myśl ta pochłonęła Zaarbalta bez  reszty, jakby nie myślą była, a przepaścią. Towarzyszyła mu podczas przygotowań do dalekiej podróży i podczas samej wędrówki do Cesarstwa Lechandryjskiego. W trakcie dwutygodniowej  żeglugi wzdłuż brzegów Morza Martwego Psu zebrało się na wymioty - zmogła go choroba morska. Pogłębiło to jego irytację na niedoskonałość człeczej kondycji, miał za złe własnemu organizmowi taką oczywistą słabość. Usiłował umysłem zapanować nad reakcją wymiotną. Daremnie. Owe zmagania na krótki czas oddaliły go od myśli o Bożych wnętrznościach. Gdy zdał sobie z tego sprawę, opanował go jeszcze większy gniew; no bo jakże to - słabizna własnej kondycji oddalać go ma od myśli o Absolucie?!
Barden zaskoczyło Zaarbalta swą pokazową, jak mu się wydawało, żywotnością, wigorem. Wszystko działo się tu szybciej, w większym natężeniu niż w jego rodzinnych stronach; ludzie wydawali się żyć pełniej, radośniej. Lecz Zaarbalt myślał o nich wszystkich jak o żukach przewróconych na grzbiet. Ot, te żuki po prostu szybciej przebierają odnóżami, lecz daremna to aktywność. 
Spotkanie w lupanarze (instytucje podobne były w Krainie Hongh czymś nie do pomyślenia) z dwoma innymi Psami wywodzącymi się z innych części świata, innych kultur, innych Akademii wreszcie, zdumiało Zaarbalta, jednak nie doprowadziło jego umysłu do żadnych głębszych refleksji. Po prostu brakło miejsca, Pies bez reszty był pochłonięty jedną obłędną ideą.
Trzeciego dnia pobytu w Barden zebrali się wszyscy przy jednym stole, pili wino i gadali. O dziwo, choć pod każdym względem odlegli, zdawali się Zaarbaltowi bliżsi niż ktokolwiek inny - nawet jego matka, nawet przyjaciel, którego zabił. Nie wsłuchiwał się uważnie w rozmowę, sam raczej milczał. Raz wzniósł toast, chcąc wyrazić wdzięczność opatrzności za tak interesujące spotkanie, ale zamiast "wdzięczności" wyszły mu  "wnętrzności", więc umilkł, zawstydzony. Tymczasem dwaj pozostali mówili coś o Pożeraczu Cienia, o cieniu świata, o jakowychś Trzech Królach.
Zaarbalt czuł się bardzo źle  i jego stan pogarszał się z każdą chwilą. Znów, jak na statku, nie potrafił siłą umysłu zapanować nad buntem organizmu. Jakby zapomniał, że umysł też jest jeno częścią organizmu.
-   Ale to się zmieni - szeptał do siebie. - Już wkrótce się zmieni... Wszystko się zmieni...
Głęboko w to wierzył. Nawet wówczas, gdy upadł na podłogę tocząc z ust pianę i wywracając oczy aż po białka.
I z tą niczym  niezachwianą wiarą umarł. 

NADZIEJA
Wiele wskazywało na to, że losy Gerolda z miasta Menola są przesądzone. Od dziecięcych lat cichy, spokojny, skoncentrowany na własnym, nieco po prawdzie ubogim, świecie wewnętrznym, zawsze na uboczu, nieco od swych rówieśników mniejszy, znacznie bardziej wyciszony. Podobno jeszcze w kołysce leżał nienaturalnie spokojnie, niczego się nie domagając, nawet pokarmu. W gruncie rzeczy Gerold wydawał się niezmienny jak głaz, ale z kamienną twardością nic wspólnego nie miał; wręcz przeciwnie - była w nim miękkość i miałkość, być może przesądzona z góry wyglądem zewnętrznym. Wystarczało Geroldowi jedno krótkie zerknięcie w zwierciadło, a choćby nawet i w kałużę, i hardość natychmiast się w nim załamywała - a to na skutek łagodnych rysów twarzy, dziewczęcych niemal.
Pochodził Gerold z rodziny mieszczańskiej; ojciec był krawcem i wyglądało na to, że syn pójdzie w jego ślady. Chłopiec spędzał długie godziny pośród strojów i materiałów. Kiedy był pewny, że nikt go nie widzi, rozmawiał z nimi nawet. Miał wówczas wrażenie, że obcuje ze światem wykwintu i dobrych manier, że oto nagle stał się kimś lepszym i przekroczył ramy zakreślone nad jego życiem przez przeznaczenie. Rodzice Gerolda trzebili  w nim wszelkie ambicje nie licujące z jego pochodzeniem i pozycją społeczną. Byli przekonani, że czynią to dla jego dobra, oszczędzając mu niepotrzebnych rozczarowań i bólu. Nie wiedzieli, że cierpienia w żaden sposób nie da się wyminąć, a rzeczywistość bywa w swym bezosobowym okrucieństwie przezorna.
Gerold dorósł i - rzeczywiście - został krawcem. Dawało mu to okazję do mierzenia kobiet w talii oraz biuście. Często były to piękne arystokratki o atłasowej skórze i porcelanowej cerze, lecz młodego krawca zupełnie to nie poruszało - wydawało się, iż jego marzenia rzeczywiście zostały wytrzebione. Mimo to, w samotności, dobrze ukrywając swą tajemnicę, wciąż przemawiał do strojów.
A stroje mu odpowiadały.
Gerold dorosły okazał się niemal dokładną kopią Gerolda brzdąca. Ta sama łagodność rysów przekładająca się na łagodność obyczajów; ta sama nieśmiałość i małomówność. Był co prawda większy, lecz proporcje zupełnie się nie zmieniły - pod żadnym względem.
Ojciec i syn prosperowali nieźle, ich zakład przy ulicy Krzywe Koło powiększył się o dodatkowe pomieszczenia. Ubierali się u nich arystokraci i bogaci kupcy. Wszystko zatem układało się dobrze - do czasu. 
W Menoli pojawił się niejaki Kerac, emigrant (podobno polityczny) z Krainy Hongh, a przy tym - jak się wkrótce okazało - krawiec. Z miejsca przystąpił do odzieżowej ofensywy i od razu z sukcesem. Jego oferta niosła z sobą egzotykę i oryginalność, dobór kolorów szokował, a już furorę zrobiły obszerne kołnierze i haftowany wzór godła władcy Krainy Hongh: Upadły Anioł Z Jednym  Skrzydłem. Ojciec Gerolda zareagował natychmiast  odważnym połączeniem żółcieni z fioletem, jeszcze obfitszymi kołnierzami, lepszą jakością materiałów oraz - w patriotycznym uniesieniu - haftowanym godłem cesarza Lechandrii: Kobietą Bez Włosów Łonowych. Ten akt krawieckiej desperacji władze miasta uznały za szarganie symboliki cesarstwa. Starego Gerolda niezwłocznie osadzono w lochu, gdzie umarł po upływie trzech tygodni na skutek fatalnych warunków sanitarnych.
Matka Gerolda doznała pomieszania zmysłów; nieustannie wydawało jej się, że widzi męża. Chętnie do niego przemawiała, co przed tragiczną śmiercią krawca zdarzało się rzadko. Natomiast syna zdawała się nie dostrzegać - jakby to on właśnie umarł. Gerolda nawet to nie dziwiło; sam przecie zwykł rozmawiać z ubraniami.
Po śmierci ojca w Geroldzie zaszła,  zrazu niedostrzegalna, zmiana - jakby nagle runęły tamy jego  prawdziwego, choć latami ukrywanego, charakteru. Była to pierwsza z jego  dwóch wielkich metamorfoz życiowych. 
Któregoś dnia nałożył na siebie szczególnie elegancki strój, który odznaczał się również niepospolitą gadatliwością i, mrucząc pod nosem, udał się do zakładu znakomitego konkurenta. Kerac, powodowany pogardliwą ciekawością, przyjął Gerolda. Spodziewał się uniżoności, niepewnej propozycji połączenia sił, na co zamierzał oczywiście odpowiedzieć odmownie. Nic podobnego nie nastąpiło. Gerold, znacznie od konkurenta niższy, wspiął się na palce i wymierzył Keracowi siarczysty policzek. Wyrzucono napastnika kopniakami. Mimo to Gerold, chyba po raz pierwszy w życiu, poczuł się dumny. Nic nie wskazywało na to, że zajście zmieni jego życie na lepsze. Tak się jednak stało.  
Świadkiem awantury była Meroni, posługaczka w zakładzie krawieckim Keroca. Kobieta niezbyt wielkiej urody, za to wielkiego serca. Czasem wydawało jej się, że przestrzenią swego serca może objąć świat cały, z jednym jednak wyjątkiem: nienawidziła szczerze Keraca. Człowiek ten - poprzez swą arogancję, oschłość i bezwzględność - krystalizował jakby całe zło rzeczywistości; był uosobieniem tego, czego Meroni nie potrafiła znieść.
I tak zaczęła się ich dziwna miłość. Oboje nie potrafili zrazu uwierzyć we własne szczęście. Szczególnie Gerold, który był przekonany, że jego los jest przesądzony. Nie brał pod uwagę potęgi pieczołowicie hodowanego przez Meroni uczucia; ta kobieta bez trudu mogłaby pokochać trędowatego, ostatniego potwora, gdyby dostrzegła w nim choć cień dobra. A w miłości charakteryzował ją wielki upór; niektórzy nazywają to wiernością. Z czasem Gerold przestał przejmować się swoimi niedostatkami, zaczął wręcz je uważać za atut. W tych stronach ludzie niechętnie dążyli do doskonałości w czymkolwiek, a to z obawy przed obrazą Stwórcy. Koła u wozów były nie do końca koliste, wieże zamków - niezbyt strzeliste, a i ulice nazywano tak, by Bogu nie urągać: Krzywe Koło, Brudna Sadzawka albo Łysy Pagórek. Zatem nędza własnej kondycji wydała się w końcu krawcowi jak najbardziej na miejscu.  
Meroni objęła swą przerośniętą uczuciowością również matkę Gerolda, co nie było łatwe, albowiem staruszka przestała już dostrzegać kogokolwiek z wyjątkiem swego męża nieboszczyka. Gerold coraz rzadziej przemawiał do strojów, a te przestały mu odpowiadać.
Ślub był skromny; takie też miało być życie młodej pary. Więcej nie potrzebowali - tylko odrobiny wzajemnego ciepła, przy którym ich dusze i serca mogły wreszcie odtajać niczym dłonie zgrabiałe od chłodu. Któregoś dnia Meroni powiedziała mężowi, że jest przy nadziei. I nadzieja zagościła w ich domu. Gerold natychmiast zabrał się za szycie ubranek dla dziecka; wkrótce urósł ich cały stos. Myślał tylko o jednym - że zapewni dziecku los lepszy niż ten, który przypadł jemu w udziale; że nigdy nie będzie zabijał marzeń swojej latorośli.
I niech diabli porwą tradycje krawieckie!!!, myślał, szyjąc wciąż nowe ubranka.
Pewnego dnia zszedł do piwnicy w poszukiwaniu odpowiedniego materiału. Leżały tam całe bele płótna, aksamitów; w najróżniejsze wzory, we wszystkich możliwych kolorach.  Poniewierały się również stare, zużyte lub wybrakowane stroje.
Nagle Gerold poczuł Obecność. Nie była to obecność kogoś konkretnego, ta Obecność nie potrzebowała materialnego ekwiwalentu. Gerold poczuł ją znacznie mocniej i pełniej niż wtedy, gdy rozmawiał ze strojami.
- Jest tu kto? - zapytał drżącym głosem.
- Jest. I nie jest - odparła ciemność. - Jest Nikt. 
Stary surdut leżący w kącie jakby nagle napęczniał i jął opinać szybko formujący się kształt. A kształtem tym była ciemność, najczarniejsza z czarnych, gęsta jak zupa, niemal namacalna - jakby pochodziła z samego dna piekieł. Już po krótkiej chwili ciemność przybrała postać ludzką. Drżący płomień świecy trzymanej przez Gerolda nie mógł przeniknąć tej atramentowej czerni.
- Kim... czym jesteś? - zapytał Gerold.
- Milcz i słuchaj. Nie mam dużo czasu. Twój syn umrze podczas porodu. Twoja żona też umrze. Tak jest zapisane.
- Zapisane? Gdzie? Syn... Mój syn? Meroni...
- Tak postanowił Stwórca, lecz czas twej zemsty nadejdzie. Jeszcze się zobaczymy, Geroldzie.
Surdut, w jednej chwili sflaczały, opadł na ziemię, ciemności rozrzedziły się; po Obecności nie było nawet śladu.
Meroni była w ósmym miesiącu ciąży, kiedy zaczęły się przedwczesne bóle. Gerold od razu przypomniał sobie, że ósemka uchodzi za liczbę fatalną - jako "odwrócona nieskończoność" oznacza przedwczesne zakończenie życia. Nie potrafił znieść spojrzeń swojej żony - było w nich nie tylko przerażenie; było też nieme pytanie - dlaczego? Meroni mniemała, że poprzez swe wszechogarniające dobro wykupiła sobie wreszcie dobry los. Myliła się.
Dopiero wtedy trwoga zagnała Gerolda do Boga. Modlił się gorączkowo, błagał, groził, obiecywał. Miał jednak wewnętrzne przeczucie, które kiełkowało, rosło, aż wydało gorzkie owoce: Cień nie mylił się, jego rodzina lada dzień umrze. Nadzieja umarła w Geroldzie.
Stało się dokładnie tak, jak było zapisane gdzieś bardzo, bardzo wysoko. Tak wysoko, że ludzie zbyt są krótkowzroczni, by odczytać własny los.
Trzy dni i trzy noce Gerold zajmował się rwaniem na sztuki uszytych  wcześniej strojów. Zaczął od ubranek dziecięcych. Cały czas milczał, a w jego oczach nie było łez. Trzeciego dnia nastąpiło drugie wielkie przeistoczenie Gerolda. Zszedł do piwnicy i starannie zapakował stary surdut - jedyny ocalały z tej rzezi. Potem zniknął i nikt więcej nie słyszał o nim w Menoli.
Tej samej nocy spłonął dom krawca Keroca wraz z właścicielem i rodziną. Nikt nie powiązał faktu zniknięcia jednego krawca ze śmiercią drugiego. Dość, że w Menoli przez długi czas panował deficyt krawców.
Jakiś czas po tragicznych wydarzeniach Gerold - już jako Pies - przybrał imię Perkac, co w psim języku tyle znaczy, co Nadzieja Głupca.
Mówi się, że Pies musi być duszy i sumienia pozbawion - taki wymóg fachu, takie kwalifikacje zawodowe. Perkac bił w tym względzie wszelkie rekordy. Okazał się Psem o nadzwyczaj zimnym i wyrachowanym intelekcie. Wydawało się nawet, że rysy jego twarzy - za młodu łagodne, zaokrąglone - wyostrzyły się; była w nich teraz ledwo skrywana drapieżność. Oczy Perkaca ściął mróz zawziętości.
W swej celi w Akademii Psów, gdzie najpierw pobierał nauki, a następnie ich udzielał, powiesił Perkac na haku stary czarny surdut, którego nigdy nie zakładał. Bardzo lubił, gdy w pomieszczeniu panował przynajmniej półmrok, a najlepiej już mrok. Jeśli nie pracował, potrafił całymi dniami przesiadywać samotnie w ciemnościach i wpatrywać się w surdut; jakby w oczekiwaniu.
Renoma Psa Perkaca rosła; podobno sam Cesarz radził się go w delikatnych sprawach. Za taką właśnie  uznać należy narodziny Detronizatora Cesarzy. Perkac uzyskał od władcy wszelkie prerogatywy w tej sprawie. Zresztą już od dawna zajmowały go badania nad starymi przepowiedniami mówiącymi o rychłym przyjściu na świat Syna Bożego, w innych wersjach nazywanego Głosem Boga.
- Ochrypniesz... - często mówił do siebie Perkac. - Głos stracisz... Syn za syna!
Wreszcie zdarzyło się, że stary surdut znów wypełnił się Obecnością i Perkac został poinformowany o miejscu i czasie narodzin Głosu Boga.
Intrygę uknuł szybko i starannie. Nie chciał bowiem wywoływać niepotrzebnego zamieszania swym nagłym pojawieniem się w Barden. Za pośrednictwem zaufanych ludzi, wiernych poddanych Cesarza, rozpuścił po mieście plotkę o Pożeraczu Cieni. Kilku głupców postradało życie dla uwiarygodnienia historii. Całe zamieszanie sprawiło, że Pies przybył do Barden na usilne życzenie władz miasta. Po odegraniu komedii z nagonką i polowaniem Perkac mógł wreszcie zająć się właściwym celem swojej wizyty. Pojawienie się dwóch innych Psów mocno skomplikowało sytuację; Perkac od razu domyślił się, że ma do czynienia z konkurencją. Od czasu historii z krawcem Keracem Pies fatalnie znosił konkurencję.
Kiedy zatem pewnego wieczoru zasiedli razem przy stole, Perkac dosypał Psom dyskretnie trucizny do wina.
- Przyznaj jednakże, panie Perkac, że ostatniego Pożeracza Cieni, a wiem o tym, bom 
sprawdzał w kronikach miejskich, widziano w tych okolicach jakieś czterysta lat temu - powiedział ten, który zwał się Chormielem.
Zaarbalt wychylił kielich, a Perkac skwapliwie dolał mu wina. Pies Zaarbalt wydawał się bez reszty pochłonięty jakąś doniosłą ideą; głównie bowiem milczał. Chormiel za to mówił za dwóch. Jednak ku zgryzocie Perkaca do tej pory nie tknął zatrutego wina. Jego uwaga o Pożeraczu Cienia niosła z sobą oczywisty podtekst - Chormiel wiedział, jaki był prawdziwy cel wizyty Perkaca w Barden; mało tego - zapewne cele wizyt wszystkich Psów były identyczne. Czyż trzy Psy mogą się spotkać w jednym miejscu w tym samym czasie zupełnie przypadkowo?
- Taaaak - westchnął Perkac. - Ale, ale. Wiesz pan, panie Chormiel, cała ta historia z Pożeraczem przypomina mi pewną starą teoryę o cieniu...
Chormiel wykazał uprzejme zainteresowanie, Zaarbalt wciąż milczał; Perkacowi wydawało się, że Pies z Krainy Hongh mocno pobladł.
- Otóż mędrzec powiedział kiedyś - kontynuował Perkac - jakoby świat nasz cieniem był jeno świata doskonalszego, a w każdym razie prawdziwszego. Stwórca całym swym światłem, łaską i chwałą obdarza tamten, prawdziwszy świat. Niezamierzonym (choć czy może być cokolwiek niezamierzonego w postępkach Boga?) efektem tego procesu jest cień prawdziwego świata rzucony na pustkę - i to ma być właśnie nasz świat. Mędrzec ów wyrokował, że nasza rzeczywistość jest jakby zaprzeczeniem albo odwróceniem rzeczywistości właściwej... 
- A zatem w tamtym świecie nasze... - Chormiel zawahał się - ...oryginały mogłyby okazać się całkiem przyzwoitymi ludźmi...
Chormiel podniósł kielich do ust. Perkac wstrzymał oddech w napiętym oczekiwaniu i... nic. Chormiel odstawił naczynie, by mówić dalej:
- Może są jakimiś mędrcami, królami poznania... - urwał i niemal wwiercił się spojrzeniem w Perkaca. - Którzy przybyli złożyć hołd Bożemu Synowi.
Zapadła ciężka cisza.
- Cóż - przerwał ją Perkac - wznoszę toast za nasze... oryginały. Oby nie zeszły na psy!
Zarechotali, napięcie opadło.
Na czole Zaarbalta perlił się zimny pot.
Chormiel wreszcie wychylił kielich.
Kielich goryczy, pomyślał z ulgą Perkac.
Dokładnie w tym momencie do lupanaru wpadli najemnicy z obnażonymi mieczami. Perkac od razu domyślił się, że musi chodzić o tego bachora, który niedawno przyszedł na świat z nieczystego łona jednej z dziewek.
To sprawka tego głupca Sorma!, pomyślał z wściekłością Pies. Zaraz przyszła mu do głowy inna niewesoła myśl. Zbyt  wielu potęgom, ludziom, cesarzom, księciom, Psom i nadprzyrodzonym Cieniom nie w smak było przyjście na świat Głosu Boga. Dlatego ich działania wzajem się niwelowały - nieustannie wchodzili sobie w drogę. Być może to wszystko, a w tej liczbie i on, Perkac, okaże się częścią Boskiego Planu? Myśl ta była Psu tak nienawistna, że aż się zatrząsł.
Tymczasem najemnik, który zwał się Jago, figura dość po prawdzie szpetna, wywodził o pokrewieństwie rzemiosła psiego i najemnego. Młodszy obwieś, Cnob, poszedł na górę wraz z Kolchineą. A właśnie zaczynało się krótkie, lecz bolesne umieranie Zaarbalta. Widok był nieznośny - w umieraniu jest jednak coś intymnego. Perkac pomyślał, że każdy powinien umierać w samotności. Z utęsknieniem czekał również na zejście ze sceny Chormiela, ten jednak nieoczekiwanie posłużył się Magią Gestu i uczynił to z taką biegłością i szybkością, że Perkac nie zdążył zasłonić oczu. Był to Znak Zii, gest oślepiający - jego działanie nie miało skutków trwałych; więc Perkac cierpliwie czekał. Słyszał przekleństwa najemników, odgłosy tłuczonych naczyń; z góry dochodziły okrzyki kobiety, płacz niemowlęcia. Przez krótki moment Perkac zastanawiał się, po co właściwie Chormiel wtrącał się w robotę najemników? Zaraz jednak zrozumiał: Chormiel nie do końca pozbył się sumienia. Perkac uznał, że to nadzwyczaj zabawne.  
Po chwili wszyscy przejrzeli na oczy. Z piętra chwiejnie schodził Cnob; cały skąpany we własnej krwi. Jego twarz przecinała paskudna szrama.
- Dziewka... - wystękał. - Dziewka uciekła!
- Co z bachorem? - zapytał Jago.
- Zabrała go z sobą.
Jago zaklął szpetnie i rozejrzał się wokół. Opodal poniewierał się trup Zaarbalta. Chormiela nie było przy stole.
- Co z tym drugim Psem?
- Zimny - odrzekł Cnob.
- I bardzo dobrze. - Jago zerknął na Perkaca. - I co my z tobą zrobimy, mój pieski przyjacielu?
- Nie wchodźmy  sobie w drogę - spokojnie odrzekł Perkac. Nie uważał się za biegłego w doraźnej Magii Gestów; najpewniej nie zdążyłby. Zatem postanowił pertraktować.
- Ja mówiłem o tym wcześniej - zauważył Jago. - Ale twój przyjaciel już wszedł nam w drogę...
- To nie był mój przyjaciel.
- Wszyscyście z jednej sfory. Jak i my zresztą... 
Perkac był zaniepokojony. Sytuacja wymykała się spod kontroli, a tego nienawidził.
- Mówmy otwarcie - zaproponował. - Chcecie dostać owego boskiego bachora, co przyszedł na świat gdzieś w okolicy i sądzicie, że uda wam się tego dokonać mieczykami, tak? Nie macie, panowie, bladego pojęcia, z czym przyjdzie wam się mierzyć. To Syn Boga. Ja, być może, mam szansę, wy na pewno nie.
- Mądrze prawi jak na Psa, co Kawalkado? - mruknął Jago. - Ale ty, Psie, nie jesteś bogiem, prawda?
- Mam nadzieję - odrzekł Perkac. Los, jak zawsze perfidny, chciał, by były to jego ostatnie słowa.
- Sprawdźmy - powiedział Jago i przebił psie serce.

MIŁOŚĆ
Daleko na wschodzie ciągną się stepy rozległe jak morza. Wszystko w tej krainie wydaje się większe, obszerniejsze, intensywniejsze niż gdziekolwiek indziej. W gorące, wilgotne lata komary tną tam niemiłosiernie; zimą mróz skuwa ziemię, jakby była jego więźniem, amnestia następuje każdej wiosny. Jesienie bywają tu ponure jak dusza poety. Podczas gwałtownych burz niebo piorunuje glebę wszechwidzącymi spojrzeniami - marny robal nie umknie jego uwadze, a co dopiero ludzie i ich namiętności, które mają tu potworne przebiegi, a zakończenia nieoczekiwane.
W tych właśnie okolicach wzniesiono przed wiekami dwa zamki. Jeden, o surowej architekturze, od początku należał do szlachetnych Korlholzów; drugi, urządzony z większym przepychem i smakiem, do równie dobrze urodzonych Wenterów. Nienawiść dzieląca szlachetne rody sięga korzeniami czasów bardzo odległych i różnie powiada się o jej przyczynach. Jedną z nich mogłaby być charakterologiczna niezgodność; Korlholzowie wywodzili się z plemion koczowniczych, krew ich była gorąca i gęsta, wszelkie spory zwykli rozstrzygać ogniem oraz mieczem. Wenterowie inaczej - chlubili się cywilizowanymi praszczurami, wykształcenie odbierali staranne, bardzo lubili gadać o mroźnym błękicie rodowej krwi. Korlholzowie nie pojmowali tej metafory; puszczali wrogom juchę w celach eksperymentalnych, oczekując po niej nietypowego ubarwienia i temperatury. Nieustannie dziwili się jej pospolitej czerwieni.
Powiadano takoż, lecz jest to najmniej prawdopodobna wersja, jakoby spór zaczął się od ptaszysk zdobiących rodowe godła i ich zdolności lotniczych. Godłem Korlholzów był Szpak Szpotawy, natomiast Wenterów - Biały Kruk Z Bielmem Na Oku. Oba rody najęły pono znawców tematu, lecz ekspertyzy okazały się zgoła odmienne i lotniczego sporu nigdy nie rozstrzygnięto polubownie.
Była i romantyczna wersja historii. Mianowicie seniorzy znakomitych rodów zapałali jakoby zgubną namiętnością do jednej i tej samej kobiety. Rychło jeden drugiemu łeb strzaskał ze skutkiem śmiertelnym, lecz komu kto, historia milczy. Dość, że od tej pory chlubną tradycją rodów było pouczanie spadkobierców jeszcze w pacholęcym wieku, by unikały jak ognia wyższych uczuć, ze szczególnym uwzględnieniem miłości.
W bieżącym pokoleniu pojawił się równie znakomity powód do nienawiści, a także wzajemnej rzezi. Otóż los, ślepy jak ziarno dziobane przez kurę, chciał, by Korlholz, mimo licznych a mozolnych prób z kobietami o zróżnicowanym pochodzeniu społecznym, spłodził jedno dziecię, podczas gdy Wenter okazał się niespodziewanie jurny - pacholąt dochował się siedemnaściorga. Tak poważna dysproporcja w potomności, która zrazu wydawała się w oczywisty sposób działać na korzyść Wenterów, a na korlholzową krzywdę, miała jednak swą drugą stronę. Jedynym dzieckiem Korlholza syn był, zatem spadkobierca, Wenterowi zaś ponurą jakąś serią, córki się jeno rodziły. W okolicy nazywano je Siedemnastoma Mgnieniami Wiosny, bo senior rodu płodził je, gdy na rzekach lód trzaskał. Wenter podejmował również próby jesienne, dla losu odwrócenia; lecz taki płodozmian nie przynosił oczekiwanych rezultatów. Kobiety w tych stronach nie więcej znaczyły niż podpis pod umową majątkową, a często nawet mniej. Wenterowi nic nie zostało, jeno starać się o znamienitych małżonków dla cór, a i nie wszystkich, bo siedemnaście ślubów z wystawnymi weseliskami zdziesiątkowałoby dobytek. Dla niektórych dziewcząt wyznaczył zatem zupełnie inne role. Wenter był przekonany, że czeka go starość gorzka jak żółć, albowiem krew jego rodu nadto się rozrzedzi, a może nawet zatraci swój błękit i niebezpiecznie się ociepli. Nocami senior fatalnie sypiał, bo nieustannie śniły mu się otaczające go legiony wnuczek, córek jego Siedemnastu Mgnień. O niczym tak nie marzył, jak o gwałtownej śmierci korlholzowego syna.
Pieczę nad młodym Korlholzem sprawował zaufany sługa rodziny, stary wojownik i wiarus, doświadczony przelewacz wenterowej krwi, Gardos godła Stonoga Bez Dwu Nóg. Miał za zadanie nauczyć młodzika trzech rzeczy, lecz dobrze wywiązał się z dwóch jeno. Do robienia mieczem junior, po przodkach, od razu wykazał nadzwyczajny talent i ochotę. Ale już kaligrafia zdała się chłopcu wyrafinowaną torturą, której poddawał się bardzo niechętnie. Gardos twardą  miał rękę; zdarzało się, że chłopcu od razów puchły dłonie, a i krew ciurkiem puszczała się spod paznokci. W końcu naturalny opór został złamany, a młodzieniec jął kaligrafować z rzadkim kunsztem; nawet wydawało się, że większą uwagę przywiązywał do formalnej doskonałości w trudzie stawianych liter niż do treści przekazu. Z czasem nabrało to charakteru łagodnej obsesji - Korlholz mniemał, że graficzna doskonałość i pięknota tożsama jest z prawdą treści i starczy za jakiekolwiek dowody. To zadziwiające skrzywienie umysłu  już w niedalekiej przyszłości zaważyć miało na życiu młodzieńca.
Jedynym wychowawczym zadaniem, któremu Gardos nijak nie potrafił sprostać, było oduczenie chłopca miłości. Korlholz od wczesnego dzieciństwa odznaczał się monstrualną kochliwością; zrazu zakochiwał się bez wzajemności w drewnianych zabawkach, potem przeszedł na materię ożywioną, a komplikacja miłowanych organizmów postępowała wraz z wiekiem chłopca. Gardos pojęcia nie miał, jak się do rzeczy zabrać. Wprawdzie opowiadał podopiecznemu, że miłość do kobiet przyprawia mężczyznę o pieczenie żołądka i łamanie w sercu, ale brzmiało to nieprzekonująco. Wreszcie doszedł do wniosku, że by oduczyć Korlholza miłości, wpierw trzeba by nauczyć go nienawiści; a tego wolał uniknąć, słusznie mniemając, że sam los będzie tu najlepszym nauczycielem. Być może nie potrafił stary Gardos uczyć chłopca bezmiłości, bo sam, skrycie, mimo pozorów oschłości, kochał go jak syna.
Był stary obyczaj, że raz do roku niesnaski wszelkie w niepamięć szły, a wrogowie, korzystając z prawa nietykalności, spotykali się na hucznej zabawie w mieście Kelnor. Przeciwnicy rzucali się sobie w ramiona, obiecując dozgonną przyjaźń. Lecz już następnego dnia próbowali zgon wroga przyspieszyć, a przyjaźń skrócić.
Zdarzyło się, że młody Korlholz skończył osiemnaście wiosen i tyleż jesieni, zatem mógł udać się po raz pierwszy w życiu na festyn. Oczywiście w towarzystwie Gardosa. Korlholz rozglądał się wokół w oszołomieniu, bowiem ludzi w takim nagromadzeniu jeszcze nie widział. Tu i ówdzie potworzyły się egzotyczne pary wczorajszych i jutrzejszych, ale nie dzisiejszych wrogów. W najlepszej komitywie wspominali kradzieże wzajemnych dobytków, nastawanie na cnotę żony bliźniego swego oraz krwawe mordy na inwentarzu szczególnie znienawidzonego sąsiada.
Zaczęły się tańce. Korlholz zagłębiał się w tłumie niczym w wodach nieznanego morza. Tuż za młodzikiem, w dyskretnym oddaleniu, posuwał się stary Gardos. Sługa sprężył się natychmiast do skoku, gdy ktoś wpadł niespodzianie na Korlholza z tanecznym impetem. Rozluźnił się jednak, bo niefortunną tancerką okazała się dziewczyna, która mimochodem oślepiła młodzika swą urodą. Na jej widok i Gardos jęknął w duchu spodziewając się kłopotów z korlholzową kochliwością.
- Wybacz, panie - rzekła nieznajoma. Jej głos zdawał się mgliście coś obiecywać, choć właścicielki TAKICH głosów nigdy nikomu niczego nie obiecują.
- Wybaczę pod jednym warunkiem: zatańcz ze mną, pani.
Gardos rozważał przez moment możliwość ogłuszenia młodzieńca i dostarczenia go z powrotem do zamku.
Ale na to było już o wiele za późno.
Młodzi zawirowali, choć Korlholz myślał, że to świat wiruje, posągowo unieruchamiając roztańczoną parę. Tak oto taniec, a nie czyjkolwiek geniusz astronomiczny, świat z posad wybił. Korlholz często mylił figury, tracił rytm, ale w jego ruchach nieposkromiony był żywioł, bo taką miał naturę. Nieznajoma tańczyła z nieomylnością śmierci, bezbłędnie jak Słońce, co zawsze wie, kiedy wzejść i zajść, choć czasem tę wszechwiedzę burzą chmury. Wyglądało, jakby dwa przeciwieństwa jęły niespodziewanie tańczyć, miast szukać nieuniknionej zwady. Ogień  z mrozem. Rozkosz z bólem istnienia. Mrok żywy, bo wzrokiem nieprzebity, z blaskiem, który oślepia.
Kobieta z mężczyzną.
Nieznajoma mówiła za dużo, co kontrastowało z zaklętym milczeniem Korlholza, który w werbalnej powściągliwości z kamieniem mógł iść w zawody. Opowiadała o pewnym malarzu, którego obsesją była starość.
- Żebyś widział, panie, z jaką maestrią oddawał na płótnie drżączkę  poskręcanych artretyzmem dłoni albo fakturę zmarszczek na starczych obliczach. Malował wieczorami jeno, przy chybotliwym blasku świec. Mniemał bowiem, że wieczór jest śmierci zwiastunem...
Korlholz bardziej wsłuchiwał się w barwę jej głosu, niemal ją widział (łagodne pastele), natomiast sens przemowy mu umykał. Młodzikowi przytrafiła się zatem przygoda podobna tej z kaligrafią.
- ...obiecał, że mnie namaluje - gadała dziewczyna - ale za lat pięćdziesiąt. Powiedział tak, choć sam był już starcem. Jakby jego nie dotyczyły prawa przemijania, jakby stał ponad naturą, ponad śmiercią, bo był przecie portrecistą wieczorów żywota...
Ruszyli powoli ulicami wyludnionego miasta, zostawiając za sobą zgiełk zabawy i całą resztę świata, z wyjątkiem Gardosa, rzecz jasna, który, ukryty w cieniu, podążał za nimi, jakby sam był cieniem.
Wreszcie nadszedł czas wyznań, bowiem Korlholz wyraźnie czuł, że chwila jeszcze, ledwie ziarno piasku, i serce z piersi mu wyskoczy, by samodzielnie przemierzać kontynenty w poszukiwaniu spełnienia.
- Kim jesteś, pani? - zapytał.
- Liściem - odparła - przez wiatr porwanym. Gwiazdą z nieba upadłą. Kołyską bez dziecięcia. Koroną bez głowy...
- Zatem?
- Kobietą? - zadrwiła.
- Bez imienia?
- Och, mam imię. Jam Weni z zacnego Wenterów rodu.
Korlholz poczuł, jak niebo na głowę mu spada kaskadą bardzo ciężkich gwiazd.
- Zacnego Wenterów rodu... - powtórzył bezwiednie. - Przeklętego Wenterów rodu!
- Dla... - nie dokończyła. - Nie... Ty nie możesz być...
- Mężczyzną?
- Korlholzem?! Nieszczęście! - krzyknęła i pobiegła w noc. 
Powiadają, że nieszczęścia chodzą parami. Czasem są to pary ludzi.
Mijały miesiące, a w tym czasie Korlholz zmieniał się na gorsze. Zbladł, schudł, sczerniał jakby, tak mocno trawiły go sprzeczne uczucia. Nikt prócz Gardosa, co grobowo milczał, nie znał korlholzowej tajemnicy. Wreszcie stary sługa nie wytrzymał cierpień młodego Korlholza i zaofiarował prostodusznie i z głębi serca, że zamorduje Weni, a całą robotę zakończy odwieczny grabarz miłości - zapomnienie.
Wtedy Korlholz, tytanicznie wysiliwszy umysł, zadał Gardosowi pytanie, które miało mu towarzyszyć przez resztę życiorysu:
-   Czy człek może się zmienić i siłą woli wykastrować z siebie istotę własnej natury?
Gardos nic na to nie odrzekł, ale zaraz pojął, że sprawa poważniejszą jest niż początkowo mniemał. Postanowił nie dopuścić do dalszej utraty wagi przez młodzieńca, ani do gwałtownego zapadania się jego błękitnych oczu w pogłębiające się wąwozy oczodołów, ni czernienia oblicza, co widomym jest znakiem podobnych procesów zachodzących w duszy. Zatem taki plan Gardos obmyślił: młodzik list miał napisać tajemny a miłosny, stary sługa natomiast wykorzysta dawną znajomość z piastunką wenterowych Mgnień; ta z kolei dostarczy pismo pięknej Weni. Jak postanowili, tak też uczynili.
Korlholz, w udręce ducha, pisał dwa dni i tyleż nocy, bardziej dbając o piękno stawianych liter niż o treść listu. Zatem zdumiona Weni przeczytała, że umysł młodzika wygotuje się niczym kasza, a serce na przestrzał przebije piersi, by siłą miłosnego ciągu przedzierać się przez gleby i skały - aż na samo dno piekieł; mimo że piekło dna nie ma. A duszy to Korlholz zgoła całkiem już nie posiada, bo wyparowała w wysokiej temperaturze miłości. Młodzieniec w słowach tyleż uprzejmych, co formułowanych ze wzgardą dla reguł gramatyki, obiecywał solennie, że jego organizm osiągnie niechybnie stan wyżej opisany, jeśli Weni nie wyrazi zgody na spotkanie.
Gardos zorganizował schadzkę w pewnej wynajętej w Kelnor norze. Miejsce okazało się obskurne, a nędza trwożliwie wyzierała tam z każdego kąta. Młodzi jednak tego nie widzieli, ponieważ w ogóle niczego nie widzieli, jeno siebie wzajem. Stąd liczne ich kontuzje powstałe wskutek zderzeń ze ścianami oraz sprzętami domowego użytku, a także pajęczyny wplątane we włosy.
Pierwsze spotkanie  zaczęli od wyznania wzajemnej nienawiści, by już po chwili oddawać się zapamiętale miłości. Spotykali się nieregularnie, by tropy mylić; często w przebraniu, zawsze incognito. Rychło stał się Korlholz  wybitnym, bo jedynym znawcą geografii ciała Weni, a miał także kartograficzne ambicje. Pracowicie kaligrafował w pamięci jej mapę, na którą nanosił cielesne zbocza, doliny i lasy, gdzie zapuszczał się z odwagą zdobywcy nowych lądów.
Lecz stało się, co stać się musiało - intryga wyszła na jaw. Zdarzyło się, ze gościł na zamku Wenterów odległy ich krewny, figura nieciekawa i nieco szpotawa; niejaki Redrak. Powiadano, iż szpetota jego charakteru odbijała się piętnem na wyglądzie - i coś w tym było z prawdy. Redrak okazał się prostym człekiem: jego dusza w całości składała się z potrzeb, a niektóre z nich urastały do żądz. Żądze zaspokajać był zmuszony, bo inaczej niechybnie spłonąłby na wewnętrznym stosie samoudręki. Uroda Weni, czyli siódmego z siedemnastu Mgnień olśniła go natychmiast z potworną mocą. Redrak jął czesać się na bok i kwiaty zbierać po ogrodach, co było u niego oznaką chorobliwej fascynacji. Weni za nic miała jego konkury - przedziałek na nieforemnym łbie wyśmiała, prychała ze wzgardą na dobór kwiecia w bukietach, rzekomo niefortunny kolorystycznie. 
Redrak, poruszający się pod niesłychanym kątem nachylenia tułowia względem powierzchni ziemi -  obserwatorom zdawało się, iż za chwilę opadnie na dłonie i pocznie galopować - był jedyną osobą zdumioną niepowodzeniem swych uwodzicielskich prób. Jął zatem śledzić poczynania Weni, a gdy odkrył jej tajemnicę, nie rzekł słowa staremu Wenterowi. Sam postanowił zastawić pułapkę, a Korlholza ubić. Czterech najętych przez Redraka zbirów zasadziło się na młodego kochanka, a każdy dla pewności ostrze miecza zanurzył w truciźnie. Nie wzięli w swych rachubach pod uwagę Gardosa, który krążył zaułkami wokół miejsca schadzek i na wszystko miał baczenie. Obwiesie zachowywali się nierozważnie - stary ujrzał ich cienie, usłyszał podniecone szepty. Zaraz też natarł na nich odważnie, jakby armią był w jednej osobie. Niegdyś uważano go za mistrza, lecz dobre lata miał za sobą. Dwóch wprawdzie położył od razu, z zaskoczenia; bruk zaczerwienił się w księżycowym blasku. Ale trzeci ciął paskudnie starego przez rękę. Gardos przerzucił miecz do lewej dłoni, którą władał z równą swobodą i rozpłatał przeciwnikowi czaszkę. Z ostatnim fechtował czas jakiś, jakby ćwicząc pchnięcia i wypady, by wreszcie, z niewymuszoną gracją broń mu wyłuskać, a ostrze miecza do gardła przyłożyć.
- Mów kto, nędzniku, a życie daruję! - warknął Gardos.
- Redrak... - wycharczał najemnik.
- Życie twe Bogu darowuję. - Gardos przebił obwiesiowi gardło.
Gdy Korlholz, nieco zmęczony siłą żywionych uczuć, wyszedł na zewnątrz, by odetchnąć wieczornym powietrzem i sprawdzić, czy księżyc jest na swoim miejscu, ujrzał niecodzienny widok. Na bruku poniewierały się stygnące trupy, a w środku tak utworzonego kręgu stał na drżących nogach Gardos ciężko opierający się na mieczu, na którego ostrzu zastygał szkarłat. Trucizna jęła już siać spustoszenie w woli życia starca, ciężko oddychał i tracił świadomość. Zdawało mu się, że znów jest młody i morduje Wenterów w rodowych wojnach, więc drapieżny uśmiech ozdobił mu oblicze. Trzy ziarna piasku przed śmiercią odzyskał świadomość i wyszeptał imię Redraka.
Korlholz nie poddał się rozpaczy, mimo że kochał starca jak drugiego ojca. Zapałał za to nową namiętnością - zemsta paliła go wewnętrznym żarem. Była to natura skłonna do popadania w skrajności; stany pośrednie duszy miał za nic.
Redrak przezornie nie opuszczał murów wenterowego zamku. O dziwo, stary Wenter nie wyrzekł się córki, choć szesnaście miał innych.
Długo czekał młodzik na odpowiednią okazję i ta w końcu nadeszła. Na corocznym święcie ogólnej ugody pogodził Redraka z jego rosnącymi potrzebami, łamiąc tym samym starą tradycję nietykalności.
Nastał czas rzezi i niepokoju. Senior korlholzowego rodu zaniemógł nagle i zmarł. Wówczas jego syn, trawiony nienawiścią i niespełnioną miłością, poprowadził wojnę podjazdową z zaciekłością niespotykaną w poprzednich pokoleniach. Okolica wyludniała się w rosnącym tempie, zbrodnia zbrodnię goniła, łuny pożarów co noc raniły niebo, aż wydawało się, że pozostawią na nim trwałe blizny.
Któregoś jesiennego dnia Korlholz otrzymał list tajemny, a jego autorką była Weni. Młodzieńca zdumiała pospolitość charakteru jej pisma, dopiero potem zainteresował się treścią. Okazało się, że Weni żyć nie potrafi z mordercą kuzyna, bo to nie uchodzi. Nie może również żyć bez Korlholza, zatem nie może żyć wcale.
Nastąpiła ożywiona wymiana korespondencji. Korlholzowi też źle się żyło bez Weni, więc postanowili zgodnie przedwcześnie zakończyć żywoty. Truciznę zorganizować miała Weni, zaś wieczór ich żywotów (Weni przypomniała metaforę śmierci starego malarza) dokona się w miejscu schadzek. Ustalili też datę.
Jednak w przeddzień tak dokładnie zaplanowanej śmierci wydarzyło się coś niespodziewanego. Korlholz otrzymał list, którego autorką nie była Weni. Ledwo złamał pieczęć i rozwinął rulon, zaraz ciemność stanęła mu przed oczami, a sam ledwo utrzymał się na nogach dotkniętych gwałtownym rezonansem - tak porażająca była doskonałość formalna pisma. Korlholz, choć znał się na rzeczy, nigdy nie widział porównywalnego arcydzieła kaligrafii, kunsztu piśmienniczego w równie potwornym stężeniu, rafinady literniczych zawijasów o nieludzkiej wręcz opływowości.
Autor listu zwracał się do Korlholza z niecierpliwą pogardą, nazywając go głupcem i ślepcem impregnowanym na oczywiste prawdy. Ostrzegał przed wenterową córą, albowiem Weni miała być bronią ostateczną przeciw rodowi Korlholzów. Od dziecka po to ją jakoby chowano i szkolono, by młodzika zgubić. Jej nauczycielkami były autorytety pośród kurtyzan tego świata, znawczynie etykiety, miłosnej retoryki i płaczki, które uczyły Weni ronić łzy na zawołanie. W tym miejscu następowała wyraźna zmiana tonu listu i nieznany anonim po przyjacielsku radził (a jak zapewniał, przyjaciół Korlholza cały jest Legion), by młodzieniec podmienił fiolki z trucizną, a wówczas dopiero przekona się o prawdziwych intencjach kochanki: jeśli szczere, oboje umrą szczęśliwie; jeśli nie - Korlholz pechowo przeżyje. Wszystkim nieszczęściom, jak utrzymywał nieznajomy, winna była miłość; przez miłość do Korlholza zginął Gardos, od miłości spór rodowy wziął swój początek; z powodu miłości do ojca wreszcie Weni posunęła się do straszliwej zdrady. Powiadają, że Bóg jest miłością - kończył swe miłosne wywody nieznany korespondent. Obiecał, że w następnym liście poda receptę na likwidację wszechświatowej miłości - ku ogólnemu pożytkowi, rzecz jasna. Na fundamentalne  pytanie Korlholza o zmienność ludzkiej natury, anonim twierdzącą dał odpowiedź: Człek może się zmienić. Na tym pieskim świecie bywa to jego psim obowiązkiem.
Podpisu nie było.
Korlholz zrazu nie chciał uwierzyć w epistolarne insynuacje, lecz doskonałość zapisu siała w nim ziarno wątpliwości. Trapiony wyrzutami, co miały przerzuty i magicznie odradzały się w coraz to nowych postaciach, nieco spóźnił się na własną śmierć.
Weni już na niego czekała; jej podkrążone oczy obficie roniły łzy, ale Korlholz przypomniał sobie fragment z listu o płaczkach i wzdrygnął się wewnętrznie. Dziewczyna podała mu fiolkę, sobie zatrzymując inną. W świadomości młodzika walczyły ze sobą zacięcie dwie skończone doskonałości: oślepiająca uroda Weni z obezwładniającą rafinadą formalną anonimowego pisma; opływowe kształty piersi kochanki z geometrią liter stawianych dłonią genialną i nieomylną. Wreszcie zdecydował. Z mocą przytulił do siebie ukochaną, aż żebra jej zatrzeszczały od serdeczności uścisku i, niby to na pożegnanie, pocałował ją  z taką zapalczywością, że wytrącił jej z dłoni fiolkę; potem zręcznie podmienił naczynia.
Czuł się podle.
- Żegnaj - powiedziała Weni i wychyliła zawartość swej fiolki.
Czy w jej głosie był fałsz?
- Spotkamy się w lepszym świecie - rzekł Korlholz i wypił.
Jednak ich spotkanie zostało odłożone. Weni skonała w ramionach Korlholza; on zaś wciąż żył, choć wszystko w nim umierało. Najpierw miłość. Drugim trupem była młodość.
Od tej pory postanowił krew studzić, nikomu w drogę nie wchodzić, pilnować własnych spraw. Porzucił rodowe włości bez żalu i ruszył w świat.
Wenter triumfował, lecz triumf jego był krótki. Jego koszmarny sen ziścił się - córki płodziły wyłącznie dziewczynki, jakby ich łona obłożone były klątwą. Po dziewiątych takich urodzinach Wenter doznał pomieszania zmysłów; wkrótce umarł.
Korlholzowi tłukły się po łbie urywki z anonimowego listu: pieski świat, psi obowiązek. Potraktował to jak cenne wskazówki i Psem został. Przybrał imię Chormiel, co w psiej mowie znaczy Kochanek Fortuny. W naukach nie był zbyt biegły, wspaniale za to kaligrafował i wnet zatrudniono go do przepisywania ksiąg wiedzy tajemnej. Okazało się, że ma talent do posługiwania się Magią Gestu, gdzie nieodzowna jest zręczność dłoni.
Całymi latami czekał na obiecany list i doczekał się. Była w nim przybliżona data i miejsce narodzin Głosu Boga.
- Bóg jest miłością - szepnął do siebie Chormiel. - Trzeba zabić tę miłość.
Podróż trwała długo, lecz przybył do Barden na czas. Gdy na miejscu spotkał dwa inne Psy - Zaarbalta i Perkaca - zrozumiał, że cel ich wizyty tożsamy jest z jego zamiarami. Nie przeszkadzało mu to; wręcz przeciwnie - w końcu dobrze jest połączyć siły, by dokonać dzieła trzebienia miłości.
W lupanarze, w którym - na skutek tłoku w gospodach - zatrzymali się wszyscy trzej, mieszkała dziewka, która niedawno powiła syna. Na imię miała Kroni i urodą, a nawet gestykulacją i głosem (który niejasno coś obiecywał) bardzo przypominała Chormielowi Weni. Jego piękną Weni. Nie spodziewał się, że wspomnienia i dawne uczucia odżyją w nim z tak potworną siłą. Kroni, którą sterowała nieomylna intuicja, zwróciła się o pomoc właśnie do niego. Pragnęła uciec z Barden; w mieście właśnie zaczęły się niepokoje; siepacze księcia Sorma masowo mordowali dopiero co narodzonych chłopców. W odpowiedzi dał jej garść srebrnych monet; ten gest zdawał się nie kłócić z wyznawaną przez niego zasadą nieingerencji. 
Jednak pamiętnego wieczoru, gdy trzy Psy przy jednym zasiadły stole, by popijać wino i gadać w psiej mowie, Chormiel co jakiś czas wracał myślami do Kroni. Opodal męczył się twórczo poeta Dolsilwa. Chormielowi starczał rzut oka na niechlujne liternictwo artysty, by zawyrokować o nędzy jego poezji. Rozmowa z podstępnym Psem Perkacem (Zaarbalt wydawał się być nieobecny myślami i chory) zajmowała Chormiela częściowo, ponieważ nieustannie dręczył go stary dylemat o zmienności człeczej kondycji. Do niedawna sądził, że dylemat rozstrzygnięty; teraz nie miał takiej pewności. I kiedy do lupanaru wraz z jesiennym chłodem wtargnęli najemnicy Sorma, Chormiel w jednej chwili rozstrzygnął dylemat.
Zaarbalt upadł nagle, tocząc z ust pianę - najpewniej otruty. Chormiel pojął, że Perkac ich podszedł, że czasu zostało mu niewiele, a musiał - tak, musiał!!! - pomóc Kroni. Oślepił wszystkich obecnych gestem Zii, a potem pobiegł schodami na piętro, tropem młodego najemnika. Zaczynał odczuwać działanie trucizny, świat wirował mu przed oczami w takt niesłyszalnej muzyki. Zaarbalt usłyszał za to wołanie Kroni, a w jej głosie, jej obiecującym głosie, był strach. I błaganie.
- Nie! - krzyczała. - Oszczędź!
Wówczas Pies ujrzał, choć wzrok mu się mącił, miecz wzniesiony do ciosu, więc rzucił się ostatkiem sił, resztą energii gasnącego w nim życia, by zasłonić dziewkę własnym ciałem. 
Nie poczuł nawet chłodu ostrza i nie zobaczył, jak Kroni sztyletem tnie najemnika w twarz; potem złapała niewielkie zawiniątko, które musiało być jej synkiem, i zbiegła na dół - miała jeszcze trochę czasu. Chormiel nie wiedział, bo nie mógł wiedzieć, że właśnie uratował życie chłopcu, który w przyszłości okaże się największym ze zdrajców. Ale czy świadomość tego faktu cokolwiek by zmieniła?
Pies dogorywając zastanawiał się, co też wykończy go wcześniej: krwi upływ czy jady trucizny? Potem przypomniał sobie opowieść Weni o owym malarzu, który wieczorami portretował śmierć.
Tak, pomyślał Chormiel. Wieczór to dobra pora na umieranie.
Tuż przed śmiercią ujrzał Weni, która przyszła wreszcie na umówione spotkanie.
- Weni - szepnął. - Piękna, zdradziecka Weni.
Skonał, kochając.
Jeszcze kilka ziaren piasku i śmierć Perkaca zadana mieczem Jago dopełnić miała Wieczór Trzech Psów.
Kiedy najemnicy opuścili lupanar, Dolsilwa, nie zważając na psie trupy, jął ostrzyć nowe pióro. Niestety, wciąż cierpiał na niedostatek rymów.
I dobrych tematów.

Olsztyn, czerwiec-sierpień 1999 r.
Jacek Sobota

JACEK SOBOTA
Rocznik 1969, olsztynianin, debiutował w "NF" dziesięć lat temu; od paru lat w zespole stałych recenzentów pisma. Drukowaliśmy jego opowiadania: "Splot" ("NF" 4/90), "Ręka diabła" (5/91), "Równowaga" (9/92), "Cztery pory roku" (8/93), "Cierpienia hrabiego Mortena" (12/93), "Dwie krople deszczu" (1/95), "Głos Boga" (2/96; także druk w naszej jubileuszowej antologii "Miłosne dotknięcie nowego wieku") oraz "Będzie ci policzone" (9/99).
"Wieczór trzech psów" to czwarte już nowelowe podejście Jacka do pisanej na raty mozaikowej powieści o "mortenowej rzeczywistości". Rzecz jest postmodernistyczną grą, a zarazem pełną bólu filozoficzną przypowieścią o odwróconym, paradoksalnym świecie, jeszcze gorszym od naszego (!?), choć bardzo do niego podobnym. Przyszłe losy najemnych morderców tryumfujących w tym fragmencie znają już Państwo z przedstawionego we wrześniu '99 "Będzie ci policzone".
(mp)
