Autor: Tadeusz Oszubski
Tytul: Filary Niebios

Z "NF" 7/95


   Stała przy trapie, a rozwichrzone wiatrem włosy otulały 
jej twarz złocistą pajęczyną. Nie zwracała uwagi na 
bagażowych, wnoszących na pokład parowca sterty waliz i 
toreb podróżnych. Teodor, zanurzony wśród gorączkowej 
krzątaniny portowego tłumu, nie mógł oprzeć się wrażeniu, iż 
ma przed sobą kunsztownie wykonaną, porcelanową lalkę. Jasną 
i gładką, o delikatnie rzeźbionych rysach.  
   Od chwili, w której zetknęły się spojrzenia, jego i 
pięknej rówieśniczki, chłopiec doświadczał ekscytujących 
odczuć. I nie znajdując innego sposobu na wyrażenie emocji, 
uniósł trzymany w ręku parowiec o bocznych kołach 
napędowych. Blaszaną zabawkę ze sprężynowym mechanizmem, 
nakręcaną kluczykiem.
   Dziewczynka w odpowiedzi podrzuciła swoją lalkę. Wysoko, 
ponad głowę. Przypominało to spotkanie spiskowców 
wymieniających tajemne znaki. Pełne niedomówień, budzące 
radosne napięcie.
   Posłała Teodorowi uśmiech, a potem, przyciskając do 
piersi lalkę, wsunęła delikatnie palce w dłoń siwowłosego 
mężczyzny, który wyłonił się z tłumu. Potem oboje weszli po 
stopniach trapu na pokład statku.
   - Paszporty już ostemplowane, Zosiu. Wszystko tu, w 
porcie chodzi jak w zegarku!
   Ożywiony głos ojca zwracającego się do matki rozdarł 
złocistą sieć oczarowania. Przypomniał chłopcu, że przed nim 
inna, największa w dotychczasowym ośmioletnim życiu 
przygoda. Morska podróż na wyspę Capri, gdzie czekał stryj 
Leopold.
   - Wspaniale, Stanisławie. Spieszmy więc, bo odpłyną bez 
nas - powiedziała matka.
   Zawsze popierała męża w kwestii spraw publicznych i w 
żadnych okolicznościach nie zapominała, by wizerunek 
Ossowickich zgodny był z wybranym przezeń stanowiskiem.
   - Teodorku! Chodź tu natychmiast, bo na nas już czas 
najwyższy! - zawołała, po czym chwyciła zamyślonego chłopca 
za spoconą dłoń. Ujęła potem swego Stanisława pod ramię i 
dała znak dwóm bagażowym, objuczonym ciężkimi kuframi, 
lżejszymi pudłami na kapelusze oraz futerałem ze skrzypcami 
Teodora. Ossowiccy mieli już za sobą kontrolę paszportów, 
podjęli więc z godnością wspinaczkę śliskimi stopniami 
trapu.
   Na pokładzie pierwszej klasy czekał kapitan parowca. 
Wyprostowany do granic możliwości, w sprzyjającym tej pozie, 
doskonale skrojonym mundurze zdobionym galonami. Towarzyszył 
mu zmęczony intendent z listą pasażerów.
   Teodor odniósł wrażenie, że ma przed sobą grupę ruchomych 
figur powleczonych cienką warstwą metalu. Strażników bramy 
nieznanego, nagle dostępnego świata, gdzie cichł zgiełk 
portowego nabrzeża. Gdzie przedpołudniowe słońce 
ześlizgiwało się po bieli mundurów, a zapach stali, towotu i 
węglowego dymu zdawał się materialny.
   Oficer, znudzony rutyną obowiązków, z wyraźnym wysiłkiem 
ułożył rysy w nowy wzór. Imitację dobrotliwości okrasił 
uśmiechem. Dopiero tak przygotowany przemówił:
   - Jestem kapitan Eichhorn. Witam na "La Lunie", 
najbardziej luksusowej jednostce Linii Morskich Brubanksa.
   Skończył, pochylił się nad stojącym między rodzicami 
Teodorem i poklepał go po policzku. Chłopiec odpowiedział 
niepewnym uśmiechem.
   - Widzę, żeśmy kolegami. Dowodząc statkami, obaj jesteśmy 
pierwszymi po Bogu - zażartował Eichhorn, wskazując blaszany 
parowiec chłopca.
   - Pański statek jest większy, kapitanie - szepnął 
nieśmiało Teodor, choć zwykle nie przepuszczał okazji, by 
popisać się nienaganną znajomością języka niemieckiego. 
Jednak szybko odzyskał rezon i wyjął z kieszeni spodenek 
kluczyk do zabawki.
   - Też ma pan taki? - spytał.
   Eichhorn zaniósł się wymuszonym śmiechem, spoglądając 
przy tym porozumiewawczo na rodziców chłopca.
   - Kiedy urośniesz, będziesz miał duży statek, kawalerze. 
I duży kluczyk! - oświadczył.
   Twarz Zofii Ossowickiej wyrażała niesmak, co Teodor zdążył 
zarejestrować ukradkowym spojrzeniem. Kapitan zaś przestał 
okazywać zainteresowanie chłopcu i powitał służbiście 
następną wchodzącą na pokład pasażerkę:
   - Witamy na "La Lunie", panno Leary.
   Wówczas Zofia skinęła głową w pospiesznym i niedbałym 
pożegnaniu. Po czym w ślad za stewardem wskazującym drogę 
powiodła rodzinę oraz bagażowych do kajut.

   Teodor stał na pokładzie spacerowym i zaciskał kurczowo 
palce na relingu. "La Luna" odbijała od nabrzeża. Znajomy 
świat oddalał się, co wzbudzało lęk zacierający radość z 
oczekującej przygody pełnomorskiego rejsu.
   Urządzenia portowe stawały się coraz mniejsze. Wkrótce i 
panoramę Triestu pochłonął błękit napływający ze wszystkich 
stron. Bo niebo u schyłku czerwca roku 1914 było 
ultramarynowe i niemal przezroczyste, a wody Adriatyku 
zaledwie o ton ciemniejsze.

   Jasnowłosa dziewczynka nazywała się Lysetta Eisler. 
Podczas sjesty, w kilka godzin po opuszczeniu Triestu, 
Teodor spotkał ją ponownie, tym razem na pokładzie 
spacerowym.
   Lysetta uśmiechała się promiennie, Teodor odczuł nie 
dające się sformułować wrażenie obcowania z pięknem 
zwielokrotnionym. Bowiem lalka, z którą dziewczynka się nie 
rozstawała, miała twarz taką samą jak Lysetta. Nawet rysy 
drugiej, jeszcze mniejszej laleczki, niespełna trzycalowej, 
tulonej w ramionach przez większą z kukiełek, były wiernym 
odbiciem wizerunku panienki Eisler.
   Lalki miały zgrabne porcelanowe główki. Zaś skomplikowane 
mechanizmy androidów ukryto pod ich jedwabnymi sukienkami, 
w korpusach wykonanych z drewna i metalu. Większy z 
automatów potrafił chodzić, kołysać do snu mniejszą laleczkę 
(ta jedynie unosiła prawą rączkę i odwracała główkę), 
pokonywał też niewielkie wzniesienia, a nawet nucił 
wdzięcznym głosem prostą melodyjkę. Potrafił więc niemal 
tyle, co jego ośmioletnia właścicielka.
   - To jest dusza Coppelii - powiedziała Lysetta, pokazując 
Teodorowi ozdobny, srebrny kluczyk. - Mój tatuś jest słynnym 
wynalazcą, a Coppelia to dzieło jego kochanych rąk.
   - A ja dostałem od stryja Leopolda... - wybuchnął 
rozgorączkowany chłopiec, zaraz jednak umilkł. Bo, co 
prawda, ściskał w dłoni kluczyki ożywiające ulubione 
zabawki, ale one same pozostały w walizce. Zerwał się więc i 
pobiegł do kabiny. Gdy wrócił, choć minęło zaledwie kilka 
minut, pokład spacerowy zdążył opustoszeć. Nie było również 
Lysetty.
   Teodor usiadł na jednej z ławeczek, tulac do piersi 
prezenty stryja Leopolda. Blaszany parowiec i pozytywkę - tę 
cenił wyżej. Zawsze, gdy wkładał kluczyk w stosowny otwór i 
sprężyna mechanizmu napinała się z delikatnym zgrzytem, 
chłopca przeszywał dreszcz. Czuł się bliższy jakiejś 
tajemnicy - strasznej i zarazem o ogromnym znaczeniu.
   Potem pozytywka zaczynała cicho grać romantyczną melodię. 
Elementy okryte szklaną półkulą ożywały, pierzchał lęk i 
niepewność. Cynowa figurka (stryj Leopold mawiał, że jest 
ona duszą chłopczyka, który był wirtuozem), tak podobna do 
Teodora, poruszała smyczkiem z kości słoniowej i kołysała 
cynowymi skrzypcami. Ożywały także cztery cynowe kolumny 
otaczające metalowego grajka. Obracały się wokół własnej 
osi, poruszając równocześnie rozpiętym nad cynowym chłopcem 
skrawkiem nieba ze szkła napuszczanego błękitem i bielą. 
Teodor nazywał te zdobione ruchome kolumny Filarami Niebios, 
chroniły przecież figurkę przed zmiażdżeniem ciężarem 
firmamentu. Była to sceneria, w jakiej niewinne dusze 
oglądają Boga. Rola Filarów była dla Teodora równie 
oczywista i ważna, jak miłość matki, surowość ojca, chłód 
zimy czy skwar lata.
   Czekał, siedząc na twardej ławce, jeszcze przez kwadrans, 
jednak Lysetta nie wróciła. Nie wiedział, jak spędzić czas 
pozostały do ćwiczeń muzycznych, nadzorowanych przez matkę. 
Bezwiednie wyruszył na wędrówkę po statku.
   Najpierw zszedł na dobrze znany pokład pierwszej klasy. 
Nie zatrzymywany, przemknął na niższy poziom. Potem, już bez 
opamiętania, niczym czerw drążący spróchniałe drewno w 
poszukiwaniu jądra pęczniejącego życiodajnymi substancjami, 
schodził coraz niżej. W głąb konstrukcji, ku źródłu energii.
   Drgania narastały, stalowe arterie korytarzy wibrowały 
coraz silniej. I czując dojmujący skwar, zaduch, chłopiec 
zdał sobie sprawę, że dotarł do trzewi "La Luny".
   Podszedł do uchylonych drzwi ze stali wabiących skrywaną 
tajemnicą. Dobiegł zza nich łoskot. Bił blask.
   Teodor doświadczał oznak obcowania z nieznaną siłą - 
dreszcze, jak wtedy gdy nakręcał pozytywkę. Jakże więc mógł 
zapanować nad ciekawością?
   Wewnątrz ogromnej sali, wykładanej arkuszami blachy 
łączonymi nitami, pełgało czerwone, niezdrowe światło 
wpółotwartych palenisk. Wśród blasku i smrodu spalanego 
węgla, rozgrzanych metali, smarów i dymu miotały się 
półnagie postaci. Przypominające dzikie zwierzęta w klatkach 
diabolicznej menażerii. Nie mogły przecież być ludźmi, bo 
ludzie są ubrani, czyści, metalicznie gładcy. I nagle Teodor 
zrozumiał, że odkrył piekło ukryte pod pokładem "La Luny".
   Z przerażeniem bliskim zachwyceniu obserwował demoniczną 
panoramę, rozciągającą się u jego stóp. W bezpiecznej 
odległości. Lecz wkrótce jedno ze stworzeń uwięzionych 
pośród żaru, znalazło się na tyle blisko, by spostrzec 
obecność chłopca. Zamarło na sekundę, by potem, nie tracąc 
czasu, z nieludzką wprost zręcznością ruszyć ku stalowym 
schodom. Poczęło przerażająco szybko wspinać się ku 
Teodorowi. A może ku uchylonym drzwiom? Bo czymże były te 
usmolone istoty, jak nie bestiami przetrzymywanymi w karnym 
zamknięciu? A teraz, z braku przezorności, chłopiec wskazał 
im drogę ucieczki!
   Cóż znaczyło pokonać setkę stopni! Teodor zdał sobie 
sprawę, że nie ma dla niego ratunku i lęk zdominował 
wszelkie inne odczucia. Do tego, w chwilę później, na 
ramieniu chłopca zacisnęła się silna dłoń. Więc drżał.
Wreszcie, zebrawszy siły, odwrócił się. Był gotów przyjąć 
najgorsze.
   - Nareszcie panicza odnalazłem. Rodzice są bardzo 
zaniepokojeni - powiedział miękkim głosem przybysz, jeszcze 
mocniej ściskając ramię chłopca.
   Jakże różnił się ten odziany w biały uniform, czysty i 
połyskliwy nieznajomy od stworzenia, które tam w dole 
uporczywie pokonywało szczeble stalowej drabiny, mknąc z dna 
piekła ku drzwiom świata.
   Nieskazitelny przybysz podążył wzrokiem za spojrzeniem 
Teodora i dostrzegł zbliżającą się, niemal nagą postać. 
Wówczas wysunął się przed sparaliżowanego strachem, kurczowo 
trzymającego w objęciach mechaniczne zabawki malca. A potem 
odziana w lśniący uniform postać wykrzyknęła:
   - Wracaj, Franz! Nie masz tu już nic do roboty!
   Dla Teodora słowa te miały wartość zaklęcia. Może więc 
przybysz był Aniołem Stróżem, o którym wspominała mama i 
słowa modlitwy? Bo odległy już jedynie o metr, lśniący od 
potu, oblepiony sadzą demon zatrzymał się. Zacisnął wąskie, 
okrutne wargi i bez słowa, z posępnym wyrazem twarzy, ruszył 
w drogę powrotną. W czeluść.
   - Proszę się nie bać, paniczu. To ja, steward Aldo. Zaraz 
pójdziemy do mamy i taty - szepnął ciepłym głosem biały 
wybawiciel; zapewne dostrzegł lęk zapisany w oczach chłopca. 
I strach Teodora zniknął jak płatek sadzy otarty z twarzy 
batystową chusteczką.
   Ćwiczenie gry na skrzypcach, potem kolacja, kąpiel i 
wieczorny pacierz przepłynęły łagodnym, zwykłym torem - choć 
poprzedziły je ostre słowa rodziców, karcących nierozważne 
dziecko. Jednak później, nocą, Zofia kilkakrotnie zaglądała 
do niewielkiej kajuty, sypialni syna. Bo Teodor rzucał się 
krzycząc na wąskiej koi. Śnił mu się kapitan Eichhorn i jego 
kluczyk do nakręcania mechanizmów "La Luny". A także istoty 
okrutniejsze od zwierząt. I piekło z metalu.

   - Wkrótce czas na posiłek - orzekł ojciec, spoglądając na 
cyferblat blisko stuletniego, kieszonkowego zegarka. Jednego 
z przedmiotów, które nabierały cech rodowej biżuterii, 
przechodząc w spadku z ojców na synów.
   Stanisław Ossowicki zsunął na tył głowy melonik i otarł 
chustką pot z czoła. Potem sięgnął do kieszonki kamizelki po 
kluczyk przypięty do srebrnego łańcuszka. W dni świąteczne i 
gdy bywał pogodnie usposobiony, pozwalał swojemu 
pierworodnemu nakręcać pamiątkowy zegarek. Tym razem również 
tak uczynił, jednak nie omieszkał wypomnieć Teodorowi 
uchybień z poprzedniego dnia.
   - Jesteś już dużym chłopcem, a nadal przyprawiasz matkę o 
spazmy swoim nieposłuszeństwem. Uprzedzam cię, synu, że pod 
rygorem rózgi do końca podróży wszystko ma być jak w 
zegarku!
   Potem, otrzymawszy czas do swojej dyspozycji, chłopiec 
spacerował z Lysettą i jej ojcem, panem Albertem Eislerem, 
zamożnym zegarmistrzem z Norymbergi. I bardzo miłym, 
uczynnym człowiekiem, co podkreślali wszyscy pasażerowie. 
Rozmowa nie trwała jednak długo. O wpół do pierwszej morscy 
podróżnicy pachnący słonym wiatrem Adriatyku, zachęceni 
przez stewarda Aldo, udali się do jadalni.
   Po obiedzie Teodor jako jeden z pierwszych opuścił salony 
"La Luny". Kobiety komplementowały kuchnię i obsługę, 
panowie zebrali się w palarni. Chłopiec biegł więc beztrosko 
pustymi korytarzami, co skończyło się zderzeniem z mężczyzną 
wychodzącym z jednej ze służbowych kajut. Był to lekarz 
okrętowy Martineau.
   Teodor, pełen skruchy wymamrotał przeprosiny i odszedł 
powoli ze spuszczoną głową. Był jednak pełnym fantazji 
ośmiolatkiem, więc już w chwilę później gnał na pokład 
spacerowy. Miał nadzieję, że spotka tam jedyne, oprócz 
siebie dziecko zaokrętowane na "La Lunie" - Lysettę Eisler.
   Musiał czekać blisko godzinę, nim dziewczynka wyszła wraz 
z ojcem, by zażyć przechadzki.
   Lysetta sprawiała wrażenie osłabionej. Nawet rozmawiając 
z chłopcem cedziła słowa, jakby każdy ruch, każdy wdech i 
wydech wymagały kolosalnego wysiłku. Paroksyzmy suchego, 
ostrego kaszlu wstrząsały jej drobnym ciałem, a ona 
tuszowała to zasłaniając usta batystową chusteczką.
   Po kwadransie lub dwóch pan Eisler opuścił dzieci. 
Wówczas ruszyły wolnym krokiem w kierunku dziobu parowca. I 
nagle, w miejscu tak spokojnym i odludnym, dziewczynka 
jęknęła głucho. Mocno przycisnęła lalkę do piersi, 
rozpaczliwym gestem, a potem upadła na pokład.
   Teodor był przerażony. I równie bezradny jak leżąca u 
jego stóp Lysetta, otulona pianą jedwabnych tkanin. Nastała 
nieznośnie długa chwila absolutnej ciszy, zakończona 
subtelnym brzękiem.
   Spomiędzy koronek i fałd sukni wytoczyło się błyszczące 
kółko zębate, a za nim następne. Szczęknęły zapadki, 
sprężyny rozwijały się z budzącym dreszcze sykiem. Wreszcie 
mutry, tryby i sworznie, różnorodne części mechanizmu, 
potoczyły się grzechocząc po pokładzie. A za nimi sunął 
wąski strumyczek jaskrawoczerwonego płynu sączącego się z 
rozchylonych ust Lysetty.
   Ręce i nogi dziewczynki zadrżały, nienaturalnie 
usztywnione w stawach, po czym zaczęły gwałtownie uderzać o 
deski pokładu. Trwało to kilka sekund. Kończyny nagle 
zamarły jak u lalki, gdy energia rozwijającej się sprężyny 
ulegnie wyczerpaniu. Potem nadciągnęły okrzyki i feeria 
ruchu postaci przesłaniających ciało dziewczynki. Teodor z 
trudem łączył to w spójny obraz.
   Pełnię świadomości odzyskał, gdy prowadzony przez ojca, 
opuszczał miejsce wypadku. Odwrócił się wówczas i spojrzał 
na błyszczący w śródziemnomorskim słońcu stos metalowych 
części. Na szczątki mechanizmu. Na wszystko to, co pozostało 
z Lysetty.

   Tuż przed kolacją Teodor wymknął się do kabiny Eislerów, 
ale go nie wpuszczono. Jednak przez zamknięte drzwi dobiegły 
go niepokojące dźwięki. Czy był to brzęk narzędzi 
ślusarskich, chrobot i zgrzyt dartego metalu?
   Wreszcie gdy kilka zaaferowanych osób, wraz z ojcem 
Lysetty i doktorem Martineau, wyszło z apartamentu na 
wieczorny posiłek, Teodorowi udało się zmylić stewarda. I 
przez chwilę mógł być sam z nieruchomo leżącą dziewczynką.
   Rozgorączkowany, dotknął jej chłodnej, porcelanowej w 
dotyku twarzy. Włosów wyglądających w świetle lampy naftowej 
jak martwe. A potem zacisnął palce na przegubie szczupłej 
ręki dziewczynki. Pod opuszkami wyczuł niepokojącą twardość 
kości, ścięgien - przypominających wyroby ze stali.
   - Nie jesteś prawdziwa, Lysetto - szepnął.
   Obok łóżka, na podłodze, leżały szczątki lalek. Zabawek 
automatycznych i finezyjnych. Przypatrując się ich twarzom z 
porcelany, chłopiec odkrył prawdę. Bo Lysetta, oprócz 
wielkości i stopnia komplikacji technicznych rozwiązań, 
niczym się nie różniła od pozostałych dzieł Alberta Eislera, 
norymberskiego zegarmistrza. Teodor miał przed sobą 
androidy. Trzy Coppelie. Trzy zabawki.

   Ojciec był wzburzony. Stwierdził, że chłopiec jest 
wyjątkowo niegrzeczny. Bowiem opuszcza kolację i włóczy się 
nie wiadomo gdzie. Nawet nie stawia się terminowo, by 
ćwiczyć grę na skrzypcach. Według Stanisława Ossowickiego 
takie zachowanie sprawiało, że cały świat zdążał ku złemu i 
nic już nie chodziło jak w zegarku.
   Tego wieczoru, po odmówieniu modlitwy, Teodor spytał 
matkę, kiedy przychodzi do niej Pan Bóg, by nakręcać jej 
sprężynkę. A może robi to ojciec? Zofia ofuknęła go w 
odpowiedzi i odeszła z posępnym wyrazem twarzy. Chłopiec zaś 
zrozumiał, że posiadł tajemnicę, która miała być przed nim 
zakryta.
   Spocony, rozgorączkowany, starał się nie zasnąć. Chciał 
wiedzieć, czy ojciec mu wybaczył. Czy i tej nocy przyjdzie 
do niego cicho, ukradkiem, z kluczykiem od zegarka w dłoni.
   Minęła północ, rodzice dawno już ucichli w swojej 
sypialni. Teodor, nie doczekawszy tajemnej wizyty ojca, 
zwlókł się z koi. Zdesperowany, zrozpaczony poszedł do 
salonu apartamentu. Zabrał stamtąd kluczyk od ojcowskiego 
zegarka, a potem wyrzucił go do morza. Przez bulaj, który 
otworzył w swojej kabinie.
   Siedział na łóżku wsłuchując się w ledwie uchwytny 
szelest sprężyny odwijającej się coraz wolniej, gdzieś we 
wnętrzu, tam gdzie jest ona zwykle ukryta w każdym z 
ludzkich ciał.
   Sięgnął po pozytywkę i nakręcił ją po raz ostatni. 
Kluczyk do tego mechanizmu również wyrzucił przez okienko, w 
czarne jak sadza wody Adriatyku. Teodor płakał i śmiał się, 
na zmianę, obserwując szybkie pociągnięcia smyczka po 
cynowym instrumencie. Patrząc na powolny taniec kolumn 
dźwigających nad skrzypkiem szklany firmament. Z goryczą 
pogodził się z tym, że już nikt nigdy nie napnie sprężynki 
ukrytej w jego wnętrzu.
   Na pożegnanie nadał Filarom Niebios nowe imiona. Pierwsza 
kolumna stała się kapitanem Eichhornem, druga lekarzem 
okrętowym, trzecia panem Eislerem, ostatnia zaś Stanisławem 
Ossowickim.
   Teodor zapragnął zepsuć się jak Coppelie i zarazem 
odczuwał przed tym strach. Coppelie były przecież jego 
siostrami. A rozpacz może być prawdziwa, nawet jeśli zdaje 
się tylko karykaturą uczucia, zrodzoną wśród trybików, mutr 
i sprężyn. Teodor rozpaczał, bo konstrukturzy automatów i 
powiernicy ich dusz - kluczyków ze srebra - porzucili swoich 
podopiecznych. Swoje zabawki.  
   W oczadziałym gorączką umyśle Teodora rozbłysła nagle 
myśl. Wspomnienie słów kapitana Eichhorna: "Jesteśmy 
pierwszymi po Bogu". Oczywiście, to Eichhorn ukradkiem 
ożywiał sekretne mechanizmy statku. Książę "La Luny", 
stalowego piekła i jego mieszkańców. Lecz władcą ludzi, a 
raczej androidów, był doktor Martineau! Teodor wreszcie 
zrozumiał, kim jest Bóg, do którego matka kazała modlić się 
każdego ranka i wieczoru. Odkrył nareszcie Jego imię!
   Otworzył oczy. Wokół było jasno, jak za dnia. Usłyszał 
głosy. Najpierw ojca, a potem Boga. I Bóg powiedział: 
"Traktujmy sprawę poważnie, panie Ossowicki, to influenca". 
Dla Teodora było to objawienie - poznał słowo określające 
stan istnienia automatu bez kluczyka. Bez duszy. Zapewne 
chodziło tu o stan odmienny od śmierci, a Bóg, jeśli tylko 
chciał, dobierał nowy srebrny kluczyk. Teodor był o tym 
przekonany.
   Odtąd, zawsze nienagannym chwytem, trzymał w dłoniach 
smyczek oraz gryf skrzypiec. I wszystko było jak w zegarku. 
Nawet niebo wirujące nad głową, gdy grał - zawsze tę samą - 
romantyczną canconę, stanowiło firmament niezwykłej 
piękności. Przezroczysty jak kawałek szkła napuszczanego 
błękitem i bielą.
                                   Tadeusz Oszubski

                      TADEUSZ OSZUBSKI
   Urodzony 13.01.1958 r. w Bydgoszczy. Poeta, prozaik, 
radiowiec, dziennikarz. Autor fantastyki dla znawców i 
smakoszy; pisze gęstą, erudycyjną, kulturową prozę, w czym 
trochę przypomina Marka Pąkcińskiego. Drukowaliśmy jego 
opowiadanie "Rycerz Gwiazdy Wigilijnej" ("NF" 3/94). Tamże 
obszerny biogram TO.
   "Filary Niebios" w ciekawy sposób łączą fantastykę z 
badaniem psychologicznym, może medycznym, utrzymanym w 
konwencji staroświeckiej noweli grozy. Także - przewrotnie - 
filozoficznym: kłania się XVIII-wieczny wywrotowiec La 
Mettrie ze swym wyzywającym "Człowiekiem-maszyną".
                                                   (mp)
