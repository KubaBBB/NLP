Autor: Jacek Sobota
Tytul: Równowaga

Z "NF" 9/92

Jedną z licznych rozsianych po kosmosie skolonizowanych 
planet była Singlessa. Jedyny kontynent na planecie, 
oblewany ze wszystkich stron wodami oceanu, zamieszkiwało 
blisko miliard ludzi.
   Obsesją singlessańskiej przyrody było dążenie do 
równowagi. Niektórzy naukowcy, z wielkim singlessologiem 
Georgem Maniokiem na czele, wysuwali hipotezy, jakoby życie 
rozumne, mimo sprzyjających po temu okoliczności, tylko 
dlatego nie powstało na planecie, bowiem byłoby czynnikiem 
naruszającym doskonałość tej równowagi.
   Casus Singlessy sprawił, że głowy podnieśli panteiści. 
"Przyroda to Bóg - powiedział Jason Kovalsky, panteista z 
wyboru. - Bóg to Przyroda. Tak jest na Singlessie".
   W niespełna dwadzieścia lat po skolonizowaniu Singlessy 
we wszystkich miastach nowego świata niemal w tym samym 
czasie wybuchła epidemia choroby nazwanej zieloną ospą. 
Pochłonęła ponad pięć milionów ofiar, nim wynaleziono 
skuteczną szczepionkę.
   W czterdziestym trzecim roku krótkiej historii kolonii
na kontynencie pojawiły się szczuropodobne i na domiar złego 
praktycznie wszystkożerne stworzenia. W krótkim czasie 
zdziesiątkowały płody rolne. Szczuropodobne w niczym nie 
ustępowały zdolnościami przystosowawczymi swoim ziemskim 
protoplastom. Elektroniczne pułapki tylko na początku 
okazały się skuteczne, potem zaczęły zawodzić. Dopiero kiedy 
stworzenia poczęły zagrażać równowadze ekologicznej 
kontynentu, ich populacja zmalała samoistnie.
   Po upływie niemal stu lat od przybycia pierwszych 
ziemskich kolonistów singlessańska przyroda uznała gatunek 
homo sapiens za swoją integralną część, podlegającą jej 
niewzruszonym prawom.

1.  Inspektor Dick Body-Acheson, od dwudziestu blisko lat 
pracujący w jednym z dzielnicowych komisariatów New Earth 
City, niósł na łamliwej szyi swoją ciężką od 
przedwczorajszej wódki głowę, niczym łopoczący na wietrze 
sztandar.
   Nad miastem unosił się ogromny sterowiec, drapieżnie 
uśmiechnięty realistycznie namalowanym uśmiechem. 
Nadgorliwiec, któremu pewnie płacono za nadgorliwość, darł 
się przez gigantofony:
   - Nie zapominaj o obowiązkowych cotygodniowych 
szczepieniach ochronnych! Robimy to bezinteresownie i 
bezboleśnie! Wyłącznie dla waszego dobraaa!
   - Altruiści - mruknął Body-Acheson. Zabrzmiało to jak 
przekleństwo.
   Zjechał ruchomymi schodami do tunelu submetra. W 
powietrzu uwijały się chmary ośmionogich i czteroskrzydłych 
much. Muchy zjawiły się na kontynencie przed paroma 
miesiącami nagle i nieoczekiwanie i nikt na razie nie 
wiedział, jakie wydarzenia mogły zwiastować. Ale na 
Singlessie wszystko miało swój sens.
   Wskoczył do pociskowatego wagonu submetra dosłownie w 
ostatniej chwili. Przypiął się elastycznymi pasami do fotela 
miękkiego jak wosk i przymknął oczy. Submetro ruszyło z 
zapierającym dech w piersiach impetem. Młodzieniec obok o 
wykoślawionym przez czynniki obiektywne obliczu spróbował 
popisać się przed swoją niebieskooką dziewczyną odpornością 
na przeciążenie. Siła d'Alamberta dosłownie rozpłaszczyła go 
na elastycznej podłodze. W takiej, dość oryginalnej pozycji 
dojechał do następnej stacji. Na kolejnej inspektor Body-
Acheson wysiadł.
   Na ulicy zacinanej deszczem od wielu dni odbywała się 
pokojowa i propagandowa demonstracja nowej sekty czcicieli 
równowagi - Equlibrystów. Inspektor nie bez trudności 
przecisnął się przez zwarty tłum. Szeregi Equlibrystów rosły 
z dnia na dzień.
   Wreszcie 147 ulica i komisariat, wciśnięty niejako wbrew 
sobie pomiędzy odrapane budynki mieszkalne.
   Przed komisariatem czatował na przechodniów automat 
gazetowy. Achesonowi nie udało się go wyminąć i zmuszony 
został do kupienia najnowszego numeru "Daily News", 
obciążając tym samym swoje, i tak już przeciążone, konto 
dodatkowymi dwoma kredytami.
   Przejrzał gazetę w rozregulowanej śpiewającej windzie. 
Krótka notka z pierwszej strony donosiła o kolejnym mordzie 
nieznanego sprawcy, którego mass media zdążyły już pasować 
na Rzeźnika. Była to jego siódma ofiara. Rzeźnik mordował 
ostrym narzędziem, najpewniej długim nożem. Na Singlessie, 
poza przedstawicielami prawa, praktycznie nikt nie mógł 
posiadać broni palnej.
   Ofiary Rzeźnika wyglądały na przypadkowe, może dobierał 
je podług niepojętej logiki. Ale nawet komputery nie zdołały 
wykryć ich cech wspólnych, ani nie dopatrzyły się w danych 
żadnego porządku. Rzeźnik zaszlachtował trzech ludzi w 
Uraniumtown i czterech w Solar City. Policyjni 
psychoanalitycy lansowali mglistą teorię, jakoby Rzeźnik był 
socjopatą o nie ustalonych motywach postępowania.
   - Ja znam te motywy - mruknął do siebie Body-Acheson.
   - Tak, sir? Słucham, sir? - zainteresowała się winda, 
przerywając śpiewanie. Poirytowany Body-Acheson nie 
odpowiedział.

2.  Czekał.
   Jego życie było nieustannym czekaniem na tych kilka 
chwil.
   Z ołowianego nieba spływały potoki słonego deszczu. Niebo 
płakało.
   Kilka kropel przedostało się przez szczelną zasłonę 
wysoko postawionego kołnierza prochowca, wzmagając 
nieprzyjemną drżączkę. Zaklął bezgłośnie i schował się w 
bramie. Brama oblepiona ośmionogimi i czteroskrzydłymi 
muchami śmierdziała gnijącą wilgocią.
   Od dłuższego czasu wyczuwał zbliżającą się nieustannie 
wrogą aurę psychiczną - skondensowaną nienawiść i... coś 
jeszcze.
   Od dzieciństwa czytał w ludzkich uczuciach i emocjach jak 
w otwartej księdze.
   "Empatia to kłopotliwy dar" - powiedział kiedyś jego 
nieżyjący już od lat wuj. I miał po stokroć rację!
   Blisko.
   I wtedy znowu odezwał się Boby. Wyglądał jak wówczas, 
osiemnaście lat temu, kiedy utonął w oceanie. Dziecięcy głos.
   Zabiłeś mnie, James. Zabiłeś mnie.
   - Nie! - krzyknął i zasłonił oczy dłońmi. Ale to nic nie 
pomogło, bo Boby był tam, w środku.
   - Nie teraz, Boby! Proszę.
   Poczuł wilgoć na policzkach i nie wiedział, czy to łzy, 
czy pot, czy deszcz.
   Zabiłeś mnie.
   Bliżej.
   Wyjął z przewieszonej przez ramię płóciennej torby długi 
nóż. Długi jak bezsenna noc... Ileż takich nocy miał za 
sobą. Pamiętał, jak kiedyś ukradł ten nóż staremu 
Korlbulerowi. Uśmiechnął się bezwiednie. Lubił Korlbulera - 
jowialnego staruszka, który szlachtował świnie z litości dla 
ich świńskiego żywota.
   Całkiem blisko.
   To dla ciebie Boby.
   Zabiłeś mnie, James!
   To nie tak!
   Gdzieś wysoko, nad miastem zapłonął trójwymiarowy napis: 
NEW EARTH CITY MIASTEM TWOJEJ SZANSY!!!
   O, taaak... I te trzy wykrzykniki.
   Znowu uśmiechnął się do swoich myśli. Do czegoś przecież 
musiał się uśmiechać.
   Słyszał już kroki. Zdecydowane kroki rozbryzgujące kałuże 
mętnej deszczówki. Zdecydowane i ciężkie.
   Czuł obezwładniającą tamtego nienawiść jak smród 
rozkładającego się od dawna organizmu.
   James!
   Nie teraz. Nie teraz, Boby.
   Szybkim, obliczonym na zaskoczenie ruchem wciągnął obcego 
do bramy. Naprawdę był ciężki!
   Płynnym ruchem przeciągnął ostrzem po jego gardle. Ciało 
ofiary wyprężyło się w gwałtownym spazmie, pociągając za 
sobą kata. Upadli na zimne płyty chodnika. Poczuł, jak coś 
ciepłego zalewa mu twarz. To była krew.
   Po chwili ciało obcego zwiotczało, dopiero wtedy zwolnił 
swój uścisk i zwymiotował.
   James.
   Nawet nie zobaczył jego twarzy.
   Martwe ciało błyskawicznie obsiadły czarne, ośmionogie i 
czteroskrzydłe muchy.
   Jesteś mordercą, James.

3.  Donald Chuzzlewit uganiał się za muchami ze zwiniętym w 
rulon magazynem dla samotnych gospodyń domowych. Na widok 
wymiętej i skacowanej postaci Body-Achesona Chuzzlewit 
uśmiechnął się niewesoło.
   - Wyglądasz jak po szczepionce na zieloną ospę.
   - Muszę cię zmartwić, ty wyglądasz tak jak zwykle - 
odgryzł się inspektor.
   - Słyszałeś o niejakim Uquharcie?
   Acheson drgnął. Zaraz jednak pokrył poruszenie 
obojętnością.
   - Uquhart? Co to za gość?
   - Adwokat. Ktoś skaleczył go w gardło.
   - Rzeźnik?... - Body-Acheson zawiesił głos.
   - Wiele na to wskazuje. Zawitał wreszcie i do nas. Aha... 
Jakiś facet do ciebie fonował. Tajemniczy. Bez wizji. 
Zostawił numer. - Chuzzlewit podał inspektorowi zmiętą 
karteczkę.
   Po chwili Body-Acheson wystukiwał kod na klawiaturze 
swojego wideofonu w samotni zapuszczonego gabinetu.
   Ekran zamigotał i błyskawicznie zajaśniał. Ktoś po 
drugiej stronie niecierpliwie czekał na fon od inspektora 
Achesona.
   Należał do rzadkiego na Singlessie gatunku gładko 
uczesanych i dokładnie ogolonych. Na pierwszy rzut oka 
trzydziestolatek, o wodnistych oczach i ostrym jak brzytwa 
podbródku.
   - Mówiłem, żeby nie fonował pan do mojej pracy - 
powiedział zimno Acheson.
   - Okoliczności mnie zmusiły.
   - Pan ma na myśli?
   - Uquhart nie żyje!
   - Wiem o tym. Wie o tym połowa miasta. A po 
popołudniowych wiadomościach dowie się druga połowa. To nie 
jest rozmowa na wideofon.
   - Niech pan nie pieprzy, Acheson! - mężczyzna był 
roztrzęsiony. Zapalił papierosa i zaraz go zgasił, gdzieś 
poza kadrem. - Żądam ochrony, Acheson!
   - Przykro mi, Verka. To przekracza moje kompetencje.
   - Ja żądam!
   - Spotkamy się w "Singlessańskim Szczurze" około ósmej. 
Tam spokojnie i rzeczowo omówimy sytuację.
   Body-Acheson wyłączył wizję i fonię.
   Potem podszedł do okna i otworzył je na oścież. Na ulicy 
trwała hałaśliwa demonstracja Equlibrystów. Prorok MacBeth 
wrzeszczał przez muzealny megafon:
   - Wszechświat to Równowaga! Równowaga wyznacza sens 
istnienia! Gdzieś ginie człowiek, gdzieś natychmiast rodzi 
się nowy! Zło i dobro, śmierć i życie, szczęście i 
nieszczęście to końce tego samego kija! Pierwszym wyznawcą 
Równowagi był sam wielki Arystoteles, zwany filozofem 
złotego środka.
   Przestał słuchać i słyszeć. Zapatrzył się na rozległą 
panoramę miasta. Gdzieś tam, pośród tych wszystkich 
betonowych bloków, krył się Rzeźnik. Kim był? Kim, u diabła, 
był?!
   - Witamy w New Earth City - powiedział na głos i zamknął 
okno.

4.  Wieczór, jak zwykle na Singlessie, zapadał szybko.
   Godzina siódma.
   Właśnie zaczęły się zapalać krzykliwe, trójwymiarowe 
reklamy. Najjaśniejsze wizerunki dwóch naprawdę liczących 
się kandydatów na stanowisko prezydenta. Dorównywała im 
tylko reklamówka nowego błyskawicznie zdobywającego rynek 
środka owadobójczego. Czteroskrzydłe i ośmionogie muchy 
stawały się coraz bardziej nieznośne.
   Przemierzał ulice miasta, kierując się swoim niezawodnym 
empatycznym zmysłem.
   Automat gazetowy uganiał się za przechodniami, 
wykrzykując uwodzicielsko:
   - Ziemskie embargo ekonomiczne! Rzeźnik w New Earth City! 
Pierwsza ofiara Rzeźnika! Kupujcie "Daily News"! Kupujcie 
"Daily News"!
   Nie kupił. Nigdy nie lubił tanich thrillerów.
   Czyjaś dłoń opadła na jego ramię. Zmartwiał.
   - Czcij Równowagę!!! - wrzasnął mu do ucha Equlibrysta 
kolportujący ulotki propagandowe.
   Odetchnął.
   Boisz się?
   Boby...
   Boisz się.
   Zbliżał się do obcego. Spotkanie miało w sobie coś z 
nieuchronności przeznaczenia.
   Wreszcie go zobaczył - wysoki, elegancko przystrojony 
mężczyzna w średnim wieku, trzymający nad głową czaszę 
parasola.
   Obcy był czujny, rozglądał się nerwowo, to przyśpieszał, 
to znów zwalniał. Nie był zawodowcem.
   Ty też nim nie jesteś.
   Przyśpieszył kroku. Dzieliły ich teraz trzy, dwa metry. 
   Metr.
   Obcość tego człowieka poraża.
   Jesteś mordercą, James.
   Boby nigdy nie zdrabniał jego imienia. Nigdy.
   Obcy ogląda się za siebie, na jego twarzy stygnie wyraz 
przerażenia.
   Ty też się boisz, James.
   Wepchnął go do bramy prowadzącej na slumsowe podwórze. 
Brama wyglądała jak poszarpana szpara po wyrwanym zębie.
   Uderzył nożem dwukrotnie, raz za razem. Mierzył w serce, 
ale chybił.
   Obcy żył. Fale skondensowanej nienawiści uderzyły w 
Rzeźnika. (Nie lubił siebie tak nazywać.) Zatoczył się na 
najbliższą ścianę, jego ciałem wstrząsnęły wymioty.
   Nienawiść.
   I coś jeszcze.
   Zadał jeszcze trzy rozpaczliwe pchnięcia, nim nóż wysunął 
mu się ze zdrętwiałej dłoni. Opadł ciężko na kolana.
   Obcy umierał.
   Umierał całą wieczność.
   Kiedy wreszcie jego oczy zasnuła mgła, Rzeźnik wstał i 
ruszył przed siebie chwiejnym krokiem. Przy każdym kroku 
odczuwał ból.
   Zabiłeś mnie, James!
   - Nieeee!!!

5.  Verka nie zjawił się na umówione spotkanie.
   Body-Acheson sprawdził zawartość magazynku swojej 
trzydziestki ósemki, po czym włożył broń pod poduszkę.
   - Zwariowałeś, Dick?! - krzyknęła Emma, jego żona, ładna 
pospolitą urodą blondynka o rozwodnionych oczach. - Nigdy 
tego nie robiłeś.
   Burknął niewyraźnie i położył się na szerokim, małżeńskim 
łożu. Pistoletu jednak spod poduszki nie wyciągnął.

6.  Komisarz Peabody przechadzał się po sali odpraw ciężkim 
krokiem pozbawionym gracji.
   - Przedstawiam wam doktora Jonathana Sue, wybitnego 
psychiatrę - zwrócił się do zgromadzonych.
   Doktor Sue przypominał wyglądem i zachowaniem powyginany 
drut. Mówiąc cedził oszczędnie przez nierówne zęby.
   - Rzeźnik jest psychotykiem. To oczywiście moje zdanie - 
uśmiechnął się wąsko i krzywo. Wszystko w tym człowieku było 
wąskie i krzywe. - Czuje się osaczony przez cały świat, 
zagrożony... Myśli, że z innymi jest podobnie. Dlatego też 
zabija ich z litości. Istnieje możliwość, że któregoś dnia 
postanowi skrócić własne cierpienie i popełni samobójstwo.
   - To bardzo pocieszające - powiedział Body-Acheson.
   - Najpierw Uraniumtown, potem Solar City, teraz New Earth 
City - ponownie zabrał głos Peabody. - Powszechnie chyba 
wiadomo, że nikt praktycznie nie może, a przynajmniej nie 
powinien dostać się niepostrzeżenie do którejkolwiek z 
dziewięciu kontynentalnych metropolii. Związane jest to z 
roznoszeniem chorób zakaźnych i profilaktyką. Wszystkie 
przybycia muszą być rejestrowane, by na czas można było 
wyizolować potencjalnych nosicieli. Morderca odbył w 
ostatnim czasie podróż z Uraniumtown do Solar City, stamtąd 
zaś do New Earth City. Połączyliśmy to z datami morderstw. 
Mamy w tej chwili nieco ponad sto nazwisk. Wśród nich może 
być poszukiwany. Komputery dają na to 79 proc. szans. To 
dużo. Musimy sprawdzić wszystkie nazwiska.
   Obecni zaczęli podnosić się z miejsc i zmierzać ku 
wyjściu.
   - Jeszcze jedno - zatrzymał ich głos doktora Sue. - Jest 
możliwe, że ten człowiek zabił kogoś ze swojej najbliższej 
rodziny. Być może, chciał go w ten sposób uchronić przed 
światem. Proponuję sprawdzić wszelkie nie wyjaśnione 
zaginięcia i zgony w rodzinach podejrzanych.
   Body-Acheson podniósł się ze swojego miejsca i wyszedł. 
Odprawa była zakończona. Wszystko zostało powiedziane.
   Dwunasta. Czas na spóźnione śniadanie.
   Swoim wewnętrznym wystrojem knajpa przy 567 ulicy żywo 
przypominała jamę nornicy. Acheson zamówił dwie wódki i trzy 
ogórki. Barman zrealizował zamówienie beznamiętnie i bez 
słowa. Był niskim, smagłym mężczyzną o charakterystycznych 
dla ludzi urodzonych na południu kontynentu wąskich, 
wiecznie przymrużonych oczach.
   Acheson pił wódkę, zagryzając ogórkiem o smaku czosnku. 
Czytał poranne wydanie "Daily News". Kampania prezydencka 
była w pełnym toku. Pozostało tylko dwóch poważnych 
kandydatów. Autor artykułu dawał im równe szanse, badania 
opinii publicznej również nie były rozstrzygające. Sztaby 
wyborcze wyciągały na światło dzienne rynsztokowe brudy. 
Body-Acheson należał do wąskiego grona osób, które nie miały 
najmniejszych wątpliwości co do tego, kto w końcu zostanie 
prezydentem.
   - Inspektor Body-Acheson? - głos barmana wyrwał Achesona 
z płytkiej zadumy.
   - Owszem - dłoń inspektora poszybowała bezszelestnie ku 
kaburze pod pachą.
   - Fon do pana.
   - Dziękuję.
   Odetchnął.
   Nerwy.
   Fonował komisarz Peabody. Acheson zastanawiał się, skąd 
komisarz wiedział, gdzie fonować. Po chwili zrozumiał - to 
Chuzzlewit. Chuzzlewit mu powiedział.
   Mięsistą twarz Peabody'ego rozciągał szeroki uśmiech 
satysfakcji.
   - Wyeliminowaliśmy z różnych względów dziewięćdziesięciu 
siedmiu podejrzanych. Pozostało pięciu. Sprawdzamy ich. Mamy 
rysopisy. Szukamy w hotelach. Jesteś potrzebny, Dick.
   Ekran przybladł i zgasł.
   - Będę - powiedział Acheson do pustego ekranu.
   To wcale nie musiał być ktoś z tej piątki. Wszystko 
opierało się na wątpliwych domysłach.
   Body-Acheson bał się. Był ślepcem na jaskrawo oświetlonej 
scenie.

7.  Kierował się na źródło bólu. Ostatnie źródło bólu w tym 
mieście.
   Z nieba sypał się śnieg ulotek, gigantofony krzyczały:
   - Głosujcie na demokratę Ivana Babingtona! Ivan 
Babington twoim prezydentem!!!
   Moim prezydentem?
   - Boby...
   Wtedy go zobaczył. Niewysoki facet, siwiejący na 
skroniach. Siedział w barze i coś popijał. Widział go przez 
brudną szybę.
   Ale on nie był sam. Rozmawiał z facetem w białym 
prochowcu. Musiał czekać. Czekać. Czekać.
   Porozmawiamy?

8.  Siedzieli z Chuzzlewitem w barze przy 117 ulicy. Body-
Acheson siedział i pił. Chuzzlewit siedział.
   - Pijcie, panowie, pijcie whisky-ziemiankę. To była 
ostatnia dostawa! - mówił barman do wchodzących. - Przez to 
embargo nie zobaczycie ziemianki na oczy przez następne 
pięćdziesiąt lat.
   - James Sureal... To musi być on! - Chuzzlewit zacisnął 
dłoń w pięść i uderzył w blat stolika, jakby wtórując 
kroplom deszczu bębniącym o szybę. - Urodzony w Uraniumtown. 
Tam po raz pierwszy dał o sobie znać Rzeźnik. Rutynowe 
badania i testy psychologiczne nie wykazały odchyleń od 
normy, ale to jeszcze o niczym nie świadczy... Data jego 
przybycia do Solar City pokrywa się z datą pierwszego 
morderstwa. Do New Earth City przyjechał przedwczoraj. Do 
tej pory nie opuścił miasta. Tak czy owak, facet jest 
skończony. To tylko kwestia czasu.
   Ale dla Achesona nie była to tylko i wyłącznie kwestia 
czasu. Nie dla niego.
   Gdzieś z ulicy dochodziły do knajpy wrzaski gigantofonów:
   - Głosujcie na demokratę Ivana Babingtona!!! Ivan 
Babington twoim prezydentem!!!
   - Aha, jeszcze sprawa jego brata, Roberta... - Chuzllewit 
zerknął na timer. - Sureal miał młodszego brata. Umarł. 
Wypłynęli kiedyś łódką na ocean. Wrócił tylko James... 
Pamiętasz, co mówił doktor Sue? No, ale na mnie już czas. 
Mam dziś nocne czuwanie. Czuję, że złapiemy go tej nocy.
   - Powodzenia - powiedział Acheson i powrócił do picia.

9.  Acheson wyszedł z knajpy w momencie, kiedy Sureal 
opędzał się od ośmionogich much. Inspektor był mocno pijany. 
Sureal szedł za nim, czekając na odpowiedni moment. Wreszcie 
weszli w strefę wiecznego półmroku, nigdy nie oświetlonej 
"dzielnicy mroczków". Do tradycji należało tu wybijanie 
świateł ulicznych.
   "Teraz" - pomyślał Sureal, wyciągając z torby nóż.
   "Teraz" - pomyślał inspektor Body-Acheson, który nie był 
aż tak bardzo pijany i płynnym ruchem wyszarpnął z kabury 
trzydziestkę ósemkę.
   Głuchy huk wystrzału niósł się przytłumionym pogłosem po 
zaciemnionej ulicy.
   Sureal poczuł uderzenie w brzuch i w tym samym momencie 
obezwładniający ból rozchodzący się po całym ciele. Osunął 
się na kolana, nóż z brzękiem upadł na mokry od deszczówki 
chodnik.
   Teraz wiesz, jak to jest.
   Body-Acheson usiłował przebić wzrokiem ciemność.
   - Spotkaliśmy się wreszcie - mówił, wciąż celując 
pistoletem w mrok. - Długo czekałem na tę chwilę.
   Powoli posuwał się naprzód, w każdej chwili gotowy do 
strzału. Nagle ciemności rozdarł świetlisty, trójwymiarowy 
napis ogniskowany z gigantycznego sterowca szybującego nad 
miastem. Napis głosił: GŁOSUJCIE NA LONGFELLOWA. Dopiero w 
jego blasku Acheson zobaczył Sureala.
   Sureal siedział oparty o stary słup ogłoszeniowy, z 
rękami skrzyżowanymi na brzuchu. Inspektor przykucnął przy 
nim.
   - Witaj, Sureal - powiedział Acheson. Ale Sureal go nie 
słuchał. Właśnie rozpoczynał żeglugę pod prąd krętą rzeką 
wspomnień. Od wczesnego dzieciństwa był empatykiem z bożej 
łaski. Smakował aury psychiczne otaczających go ludzi jak 
wyszukane potrawy. Jego matka smakowała jak wanilia, zawsze 
uwielbiał przebywać w jej towarzystwie. A najbardziej wtedy, 
kiedy ugniatała ciasto na ruskie pierogi. Boby urodził się, 
kiedy James miał pięć lat. Wtedy wszystko się zaczęło...
   - Pan jest empatykiem, prawda? - głos Achesona z trudem 
przebijał się do Sureala przez gęstą mgłę wspomnień. - My 
jesteśmy empatycznymi mordercami, zabijamy bezszmerowo i 
bezśladowo. Zabijamy samymi emocjami...
   Nienawidzili się nawzajem - Boby i James. Dwaj bracia. 
James nie mógł znieść aury psychicznej Boby'ego. Przebywanie 
w jego towarzystwie było torturą. Ale wtedy, kiedy wypłynęli 
we dwóch na ocean... To był wypadek.
   - To był wypadek, Boby!
   - Zabiłeś mnie.
   - Jest nas wielu, będzie jeszcze więcej. Pan był sam. 
Taka jednoosobowa krucjata. To romantyczne. Obejmujemy 
powoli kluczowe stanowiska. Prezydentem zostanie oczywiście 
Babington, Longfellowa porazi niespodziewanie obłęd. 
Jesteśmy świadomym wyborem ewolucji.
   Nigdy nie pozbył się tego obrazu. Tonący Boby i jego 
krzyk. Podał mu wiosło, potem nie mógł zdjąć butów, 
zaplątały mu się sznurowadła i... Boby nie potrafił pływać. 
"Zabiłeś mnie!" - krzyknął wtedy, tuż przed utonięciem. Ale 
to nie była prawda.
   "Idę do ciebie, Boby. Jesteś tam? Jesteś tam?". Wtedy go 
zobaczył.
   Acheson i Sureal siedzieli w nieprzeniknionych 
ciemnościach, milczący i nieobecni. Dopiero kiedy raz 
jeszcze zajaśniał propagandowy napis: GŁOSUJCIE NA 
LONGFELLOWA, inspektor zobaczył, że Sureal już nie żyje.

10.  - Powiedz mi jeszcze, skąd, do ciężkiej cholery, 
wiedziałeś, że on będzie akurat w "dzielnicy mroczków"? Nie 
daje mi to spokoju. - Chuzzlewit patrzył na Body-Achesona 
jak zauroczone dziecko na ruchliwe palce iluzjonisty.
   - Intuicja - powiedział inspektor, po czym udał się do 
najbliższej knajpy, gdzie pił wódkę do utraty przytomności.
   Tymczasem na ulicach wszystkich miast Singlessy automaty 
gazetowe darły się wniebogłosy:
   - Zagadka czteroskrzydłych i ośmionogich much rozwiązana!
   Istotnie, okazało się, że muchy są - podobnie jak 
zdychające szczury w średniowiecznych miastach ziemskich - 
zwiastunem zarazy tzw. żółtej febry. Zaraza pochłonęła 
blisko trzysta tysięcy ofiar, zanim wynaleziono skuteczną 
szczepionkę. Między innymi jedną z ofiar był prorok 
Equlibrystów MacBeth. Podobno jego ostatnie słowa brzmiały 
następująco:
   - Ja umieram, ale gdzieś ktoś przychodzi na świat. 
Równowaga zostanie zachowana.
   Inspektor Body-Acheson awansował w końcu na stanowisko 
komisarza. Nie wiedział, bo wiedzieć nie mógł, że dwa lata 
przed jego awansem na świat przyszła dziewczynka czytająca w 
ludzkich emocjach jak w otwartej na oścież księdze.
   Nie wiedział również, że umrze gwałtowną śmiercią z rąk 
piętnastoletniego gówniarza, który w trakcie rozprawy 
powie:
   - Musiałem to zrobić... W tym człowieku było coś złego, 
coś z nim nierozerwalnego... Musiałem to zrobić.
   Niespełna dziesięć miesięcy po śmierci komisarza Body-
Achesona umrze również prezydent Babington. Zabije go 
dziesięcioletni syn policjanta. A dokona tego pistoletem 
wykradzionym ojcu.
   Tego wszystkiego świeżo pasowany komisarz wiedzieć nie 
mógł.
   Fakt. Singlessańska przyroda kocha Równowagę.

Olsztyn, listopad 1990 - listopad 1991

                                            Jacek Sobota

                        JACEK SOBOTA
Student nauk społecznych olsztyńskiej WSP. Znacie Państwo 
już jego "Splot" ("NF" 4/90) i "Ręka diabła" ("NF" 5/91). W 
zestawionej przez Wojtka Sedeńkę antologii "Czarna msza" 
(Rebis '91) znalazła się poprawiona wersja "Rzeki", które to 
opowiadanie przegrało swego czasu samobójczy wyścig do łamów 
"NF" z krótszymi tekstami Jacka.  
   Światami wszystkich znanych mi opowiadań Soboty rządzi 
zadziwiające fatum - gra ponurego absurdu, porządku i 
bałaganu, wesołego przypadku i smutnego przeznaczenia. Ile w 
tym powtarzalnej maniery, a ile świadomej, artystycznej 
reakcji na rzeczywistość - trudno powiedzieć. Na razie, jak 
mówią w "Przekroju", Sobota  c z y t a  s i ę.
                                                  (mp)
