Autor: Marcin Osikowicz-Wolff
Tytul: Ruletenburg

Z "NF" 6/94


   Noc była jasna, a powietrze odzyskiwało świeżość po 
upalnym pierwszym dniu lipca. Przytłumione bicie ratuszowego 
zegara ogłaszało północ.
   Stójkowy Szczepan Britow szybkim krokiem zmierzał do domu 
po zakończonej służbie, nucąc raźnego, wojskowego marsza 
"Dla ojczyzny i cesarza". Policjant był mężczyzną około 
pięćdziesiątki, ale o nieprzeciętnej energii, więc kiedy tak 
maszerował, iskry gęsto sypały się spod podkutych butów. 
Jego mieszkanie znajdowało się na drugim piętrze starej 
czynszówki przy Kruczej, dwie przecznice od placu Siennego. 
Był pewien, że czeka tam na niego spóźniona kolacja, gorący 
samowar z gruzińską herbatą i równie gorąca Ałła Ludwigowna 
- jego prawowita małżonka.
   Wszedł do bramy i już kierował się w stronę schodów, 
kiedy dostrzegł światło, dochodzące przez uchylone drzwi 
stróżówki.
   Upił się i śpi, a lampa spowoduje pożar, pomyślał o 
stróżu. Aleksander Michajłowicz Katikow był powszechnie 
znany z pociągu do smułych kształtów butelek "Kartoflanej".
   Postanowił zgasić lampę, zawrócił więc i pchnął odrapane 
drzwi. Były żołnierz w służbie cesarza, uczestnik wojny 
krymskiej odznaczony dwoma medalami "Za odwagę", widział już 
w życiu niejedno, a jednak to, co zobaczył tym razem, 
sprawiło, że marszowa melodia uwięzła mu w gardle.
   Stróż leżał na podłodze tuż przy wejściu. Nawet na 
pierwszy rzut oka widać było, że nie powaliła go wódka. 
Siekiera, która wystawała z jego głowy, tkwiła w czaszce aż 
po stylisko. Lampa paliła się na stole. Obok niej stała 
butelka, szklanka, a na kawałku gazety leżał kiszony ogórek.
   Britow pochylił się nad trupem i dotknął jego nadgarstka. 
Był już zimny. Po wewnętrznej stronie dłoni dostrzegł 
wypisaną miękkim ołówkiem dużą, rzymską dwunastkę. Podszedł 
do stołu i zdmuchnął lampę. Potem wyszedł, zamknął drzwi na 
klucz i puścił się pędem na komisariat.

   Już po kwadransie pod numerem piątym na Kruczej zaroiło 
się od policjantów. Mimo późnej pory znaleźli się też gapie 
- głównie goście pobliskiej traktierni. Ciało Katikowa 
zapakowano do czarnego, zamkniętego powozu i odwieziono do 
miejskiej kostnicy. Ślady zabezpieczono, stróżówkę 
zaplombowano.
   Britow złożył na komisariacie odpowiednie zeznania, a 
sędzia śledczy Porfiry Pietrowicz wymógł na nim uroczystą 
przysięgę, że nikomu nie wspomni o numerze na ręce martwego 
stróża. Około drugiej nad ranem stójkowy mógł wreszcie udać 
się do domu. Samowar był już zimny, a żona spała.

   Późnym popołudniem Porfiry Pietrowicz w dalszym ciągu 
siedział w swoim gabinecie. Okna pomieszczenia wychodziły na 
Prospekt Newski i płynący stamtąd gwar stolicy rozpraszał
jego uwagę. Zamknięcie okien było jednak niepodobieństwem ze 
względu na panujący zaduch. W końcu ze zniechęceniem zamknął 
grubą teczkę, którą właśnie przeglądał. Potem przewiązał ją 
mocnym, konopnym sznurkiem i z tym pakunkiem w jednej, a 
letnią marynarką w drugiej opuścił budynek. Machnął na 
dorożkę i kazał się wieźć do Parku Letniego. Tam, 
przysiadłszy na białym, składanym krzesełku (krzesełka za 
pięć kopiejek wynajmował strażnik zieleni), odpoczywał w 
cieniu stusześćdziesięciodwuletniego dębu. Po mniej więcej 
godzinie podniósł się nagle i zdecydowanym krokiem 
pomaszerował w kierunku bramy.

   Profesor Michał Michajłowicz Luboznatielny zajmował 
piętrowy dom po przeciwnej stronie ulicy. Budynek otoczony 
niewielkim ogrodem nie mógł uchodzić za przykład typowej 
architektury petersburskiej i skłaniał się raczej ku domom 
angielskim. Z drugiej strony cały Petersburg również nie 
należał do typowej architektury rosyjskiej, więc wszystko 
się jakoś wyrównywało.
   Pociągnął za sznur dzwonka. Kiedy mu otworzono, w 
pierwszej chwili pomyślał, że pomylił adres i chciał 
zawrócić. Młoda kobieta stojąca w drzwiach nie wyglądała na 
służącą. Uśmiechała się do niego.
   - Jestem Porfiry Pietrowicz, dawny uczeń profesora.
   - Jestem Anette Tomaszowna, jego obecna żona - 
powiedziała kobieta. - Proszę, niech pan wejdzie. Profesor 
jest w swoim gabinecie.
   Idąc za nią zauważył, że jedno ucho ma odrobinę 
odstające. Mógłbym je odgryźć i połknąć na surowo, pomyślał.
   Wszedł do jasnego gabinetu. Anette Tomaszowna zamknęła za 
nim drzwi.
   - Widzę, drogi Porfiry Pietrowiczu, że poznał pan już 
moją żonę. Od pół roku. Niechże pan siada.
   Stary człowiek nie wyglądał na zaskoczonego wizytą. 
Siedział w skórzanym fotelu, przy zasypanym papierami 
stoliku. Mimo wczesnej pory i gorąca miał na sobie bordowy, 
pikowany szlafrok, a jego nogi okryte były kocem.
   - I cóż pana do mnie sprowadza po tylu latach? Skończył 
pan studia w czterdziestym siódmym..., nie, w czterdziestym 
ósmym. Znamienna data, nie mógłbym zapomnieć.
   - Prawdę powiedziawszy, nie wiem, od czego zacząć. Widzi 
pan, my... to znaczy ja...
   - Najlepiej zacząć od początku. To znaczy od herbaty.
   Żona profesora postawiła na stoliku tacę z serwisem. Kiedy 
pochylała się nad samowarem, Michał Michajłowicz ukradkiem 
pocałował ją w ucho. Sędzia przygryzł wargi. Siedzieli przez 
chwilę, w milczeniu delektując się napojem.
   - No więc? - zapytał w końcu Luboznatielny.
   Porfiry Pietrowicz poprawił się w fotelu.
   - Wszystko zaczęło się blisko rok temu. Zamordowano 
dróżnika w jego budce, przy wyjeździe z miasta. Sprawcy nie 
zaleźliśmy. W czasie oględzin zwłok zauważono wypisaną na 
dłoni dróżnika rzymską jedynkę. Fakt ten zaprotokołowano, 
ale nikt nie przywiązywał do niego wagi. Do czasu. Śledztwo 
w tej sprawie jeszcze się na dobre nie zaczęło, a już 
znaleziono kolejnego trupa. Tym razem był to piekarz.
   - Na dłoni miał dwójkę - Luboznatielny siorbnął.
   - Właśnie. Ktoś to skojarzył z dróżnikiem i sprawą 
zajęliśmy się poważniej. Podjęliśmy różne... nadzwyczajne 
działania, ale niczego nie wykryliśmy. Nie udało nam się 
nawet ustalić związku między zabitymi. Prawdopodobnie się 
nie znali.
   Od tamtej pory mamy już dwunastu ponumerowanych zabitych. 
Wśród nich cztery kobiety. Nie mamy za to żadnych 
podejrzanych, żadnych poszlak, o dowodach nie wspomnę. 
Robimy, co się da, żeby uniknąć plotek, więc gazety jeszcze 
nie zdążyły powiązać tych historii. W końcu - Porfiry 
wzruszył ramionami - w stolicy codziennie kogoś się morduje. 
Cały czas jednak miastu grozi panika. Nie muszę mówić, jak 
zaszkodziłoby to naszej instytucji.  
   - Nie musi pan. Ale czego właściwie wasza instytucja 
oczekuje ode mnie? - profesor uśmiechnął się nieznacznie.
   Porfiry Pietrowicz położył na stoliku teczkę, którą dotąd 
trzymał na kolanach.
   - To nie biuro, to ja proszę pana o pomoc. Jako dawny 
uczeń, to znaczy nieoficjalnie. Tu są kopie akt tej sprawy. 
- Sędzia śledczy wziął głęboki oddech. - Proszę, żeby pan 
wskazał mi trop, może jest coś, co przeoczyłem. Potrzebuję 
pomysłu, idei, metody. Czegokolwiek, co pomoże mi złapać 
tego drania.
   - Skąd pan, drogi Porfiry Pietrowiczu, wie, że zabójcą - 
jeżeli oczywiście mamy do czynienia tylko z jednym 
człowiekiem - jest mężczyzna?
   Sędzia uśmiechnął się.
   - Nie wiem. Chciałem sprawdzić, czy problem pana 
interesuje.
   - Oraz czy działa jeszcze mój starczy umysł? Chętnie pana 
uspokoję - działa. Dobrze, przejrzę te papiery, ale niczego 
nie obiecuję. Kiedy zdarzyło się ostatnie morderstwo?
   - Wczoraj przed północą.
   - Dziś jest drugi lipca. W takim razie proszę przyjść 
piętnastego. Może zdążymy powstrzymać mordercę przed 
następnym razem. Anette odprowadzi pana do wyjścia.

   Przez następne dwa tygodnie Porfiry Pietrowicz miotał się 
bezsilnie, uporczywie starając się odnaleźć punkt wspólny 
dla wszystkich nie wyjaśnionych przypadków. A to krążył po 
mieście, odwiedzając miejsca zbrodni, a to zamęczał 
podwładnych, nakazując powtórne przesłuchania, w których 
zresztą sam brał udział, a to znów zagrzebywał się na wiele 
godzin w aktach, z nadzieją nagłego objawienia. Objawienia 
nie dostąpił, nabawił się natomiast ostrych bólów głowy, 
zaniku apetytu i stanu ogólnego podrażnienia. Lekarz Zosimow 
stanowczo doradzał odpoczynek. Stan zdrowia przyjaciela 
bardzo go niepokoił, lecz ten nie zwracał uwagi na 
ostrzeżenia i pracował w zapamiętaniu charakterystycznym dla 
wszystkich monomanów.
   Rankiem dnia, w którym miał ponownie odwiedzić profesora 
Luboznatielnego, Porfiry Pietrowicz wreszcie zrezygnował. Po 
nocy spędzonej nad przepatrywaniem kolejnych tomów akt miał 
już tylko tyle siły, żeby powlec się do swojej służbowej 
garsoniery i tam bez życia paść na kanapę.
   Kiedy się obudził, był wieczór i do pokoju wpadało ciepłe 
światło kończącego się dnia. W poczuciu zmarnowanego czasu 
umysł się, ogolił i przebrał. Nie poczuł się od tego lepiej, 
ale proste czynności przywróciły mu nieco trzeźwości umysłu.
   Wyszedł z mieszkania. Garsoniera przylegała bezpośrednio 
do jego gabinetu, a ten do kancelarii. Dyżurny urzędnik 
pokiwał ze zrozumieniem głową.

   Drzwi otworzyła Anette Tomaszowna. Jej ucho dalej było 
odstające, ale Porfiremu Pietrowiczowi zaczęło się nagle 
wydawać, że poprzednio było to lewe, a teraz prawe.
   Wszedł do gabinetu. Profesor Luboznatielny ubrany był tym 
razem w czarny, staromodny surdut, którego używał kiedyś w 
czasie wykładów, by nie poplamić kredą lepszego ubrania. W 
rogu rzeczywiście stała przenośna tablica z przygotowanym 
zapasem kredy. Tablica przysłonięta była serwetą. 
Luboznatielny wyglądał teraz dokładnie tak, jakim go 
zapamiętał Porfiry Pietrowicz z czasów studiów na Cesarskiej 
Akademii Nauk.
   - Wygląda pan fatalnie, studencie Porfiry Pietrowiczu. Na 
pana miejscu przestałbym chodzić do podejrzanych lokali, a 
zacząłbym przygotowywać się do egzaminu.
   Sędzia chciał zaoponować, ale Luboznatielny pchnął go 
końcem linijki na fotel.
   - Silentium! Nie przerywać - warknął, ale zaraz złagodził 
ton. - Proszę.
   Podszedł do tablicy i ściągnął serwetę. Na niej czerwoną 
kredą wypisanych było dwanaście nazwisk wraz z krótkimi 
charakterystykami.
   - Studencie Porfiry Pietrowiczu, proszę to odczytać - 
głos profesora był znowu surowy.
   Sędzia zaczął czytać. Po chwili recytował już z pamięci, 
jak dobrze wyuczoną modlitwę.
   - Jeden, Iwanow. Dróżnik, lat pięćdziesiąt sześć, zginął 
zakłuty nożem w miejscu pracy, dnia czwartego lipca tysiąc 
osiemset sześćdziesiątego czwartego roku.
   Dwa. Makowicz. Piekarz, lat czterdzieści osiem, gardło 
podcięte nożem do krojenia chleba w magazynie piekarni, 
pierwszego września ubiegłego roku.
   Trzy. Marmieładow, prostytutka, lat siedemnaście, 
uduszona pończochą w wynajmowanym pokoju, siedemnastego 
grudnia tegoż roku.
   Cztery. Carycow, urzędnik dwunastej klasy, lat 
dwadzieścia siedem, zabity siekierą na ulicy Puszkina, dnia 
czwartego marca bieżącego roku.
   Pięć. Dunikin. Sprzedawca jarzyn, czterdzieści pięć lat, 
uderzony kamieniem przed targowym wychodkiem, dnia czwartego 
lutego.
   Sześć. Sołtykow. Student, lat dwadzieścia dwa, 
dwudziestego trzeciego lutego ogłuszony i powieszony na 
pasku w bramie kamienicy, gdzie wynajmował pokój.
   - Na Boga, profesorze! Znam na pamięć te dane, pan też je 
zna, więc po co to wszystko? - przerwał Porfiry Pietrowicz.
   Zaschło mu w gardle. Sięgnął po filiżankę i nalał sobie 
herbaty.
   - Bóg nie ma z tym nic wspólnego. Przynajmniej na razie. 
A na pytania będzie czas później. Teraz proszę szybko 
dokończyć czytanie listy. Może pan opuszczać nazwiska.
   Sędzia śledczy skrzywił się, ale nie miał wyjścia. 
Profesor traktował swoją rolę bardzo poważnie.
   - Siedem. Emerytowany pułkownik, lat sześćdziesiąt. 
Zepchnięty ze schodów na klatce schodowej siódmego marca. 
Stwierdzono kradzież rewolweru.
   Osiem. Adwokat, trzydzieści pięć lat, zastrzelony przed 
wejściem do domu publicznego piętnastego kwietnia.
   Dziewięć. Kwiaciarka, pięćdziesiąt dziewięć lat, 
trzydziestego kwietnia zastrzelona na placu Siennym.
   Dziesięć. Nauczycielka, lat trzydzieści jeden. 
Zastrzelona przed gmachem gimnazjum dnia siedemnastego maja.
   Jedenaście. Służąca u Drozdowów, lat dwadzieścia cztery. 
Zastrzelona przed ich domem dziesiątego czerwca.
   Dwanaście. Stróż, lat pięćdziesiąt pięć. Dnia pierwszego 
lipca zabity siekierą w swojej stróżówce.
   Odetchnął głęboko. W miarę czytania ton jego głosu 
zmieniał się od zwykłego zniechęcenia po głębokie 
rozdrażnienie. Był zły, że poprosił Luboznatielnego o pomoc, 
że dał się wciągnąć w te sztubacką maskaradę. Postanowił 
wyjść, jeżeli w tej chwili nie dowie się czegoś konkretnego.
   - Jeżeli pan wyjdzie, to z pewnością niczego więcej się 
pan nie dowie - zasyczał Luboznatielny. - Chciałby pan 
zapewne zadać mi teraz kilka prostych pytań. I liczy pan, 
że odpowiem na nie w równie prosty sposób. Otóż myli się 
pan, drogi Porfiry Pietrowiczu. To ja będę zadawał panu 
pytania. A pan będzie siedział, myślał; myślał! - podkreślił 
Michał Michajłowicz - i odpowiadał.
   Porfiry nie wiedział, co sądzić o tym przedstawieniu. 
Czuł się tak skołowany, że mógł się zgodzić na wszystko. 
Milczał więc.
   - Pytanie pierwsze! - zagrzmiał starzec, stając wprost 
przed fotelem i celując linijką w oko Porfirego. - Co łączy 
wszystkie ofiary?
   - Trudno powiedzieć, profesorze. Między zamordowanymi 
mamy spore różnice wiekowe i zawodowe. Są wśród nich cztery 
kobiety, co może wskazywać, że mamy do czynienia z mężczyzną, 
ale niekoniecznie. Jak zwykle w rozważaniach 
psychologicznych, wszystko można tłumaczyć na dwa sposoby. 
Sprawca atakuje z zaskoczenia, wykorzystuje przewagę. Wydaje 
się, że nie wchodzi wcześniej w kontakt ze swoimi ofiarami i 
że nie działa z pobudek seksualnych.
   Luboznatielny zamachał niecierpliwie linijką.
   - Powiem panu, co ofiary mają ze sobą wspólnego. Nic, ot 
co! To, na co pan wskazywał, jest oczywiste, jeżeli 
przyjmiemy jego punkt widzenia.
   - A jaki jest jego punkt widzenia?
   - A, ha. Właśnie. Tego pan nigdy nie mógł zrozumieć - 
profesor pochylił się i dyszał sędziemu prosto w nos 
astmatycznym oddechem. - Mordercy, kimkolwiek on jest, wcale 
nie chodzi o ofiary. Nie obchodzi go żądza krwi, ani 
lubieżność, ani strach tych ludzi. Jemu chodzi o pana, 
Porfiry Pietrowiczu.
   Sędzia śledczy zamknął oczy.
   - To nieprawda - powiedział cicho.
   - Prawda, prawda - triumfował Luboznatielny. - Ten 
człowiek gra z panem, z biurem, z całym państwem. Myśli o 
panu, przewiduje pana reakcje, po części już jest panem. To 
gracz. Postanowił być lisem i nie dać się złapać sforze. 
Złamać system. Udowodnić, że jeżeli lis jest sprytny i 
zręcznie zagryza kury, to nie ma takiego myśliwego, który by 
go złapał. Kur jest za dużo do upilnowania, myśliwi głupi, 
sfora kręci się w kółko. A lis jest tylko jeden. Nie 
popełnia błędów. Ma głęboko przemyślaną koncepcję, może 
trawił ją w sobie przez lata. Czytał, studiował, 
przygotowywał się. Nie ma słabych stron, a jeżeli ma, to o 
nich wie i już to go od nich uwalnia. Uprawia sztukę dla 
sztuki. Nie przyświeca mu cel inny niż udowodnienie, że jest 
nieuchwytny. Nie jest zwykłym mordercą, którego dałoby się 
schwytać na podstawie śladów. On ich nie zostawia. Z 
wyjątkiem numerów na rękach, ale to tylko po to, żeby 
myśliwy mógł się domyślić, którego to lisa sprawka i 
zazgrzytać zębami. Nie ma też klucza, według którego wybiera 
przyszłe ofiary. Klucza, którego pan tak uporczywie i długo 
szukał.
   - Zawsze jest jakiś klucz.
   - Nie tym razem, mój drogi Porfiry Pietrowiczu. Chociaż 
muszę przyznać, że w pewien sposób ma pan rację. Jest klucz. 
Klucz losowy oczywiście. To właśnie dlatego zamordowani nie 
mieli ze sobą nic wspólnego. Wybiera ofiary zupełnie 
przypadkowo. Oczywiście do pewnych granic. Nie zaatakowałby 
na przykład maszerującego w orkiestrze wojskowej trębacza. 
Nie może się przecież ujawnić, więc stara się minimalizować 
ryzyko. A to mu się udaje doskonale. Powiem szczerze, panie 
sędzio śledczy - on ma nad panem miażdżącą przewagę. 
Miażdżącą!

   Milczenie przeciągało się. Porfiry Pietrowicz podszedł do 
okna i stał wpatrzony w ciemność. To, co usłyszał, było 
bardzo trudne do przyjęcia i jednocześnie bliskie jego 
najgorszym - dotychczas nieuświadomionym - przeczuciom.
   Profesor Luboznatielny patrzył na niego z uwagą. Siedząc w 
fotelu nalał sobie kolejną filiżankę herbaty i pił drobnymi 
łykami. Długie przemówienie zmęczyło go.
   - Kiedyś, jeszcze w czasach studenckich, myślałem trochę 
na ten temat - powiedział wreszcie cicho. - Jako przyszły 
prawnik zastanawiałem się, jaki byłby najtrudniejszy do 
wykrycia przypadek kryminalistyczny. Doszedłem do wniosku - 
zresztą nietrudno do niego dojść - że o wykryciu sprawcy 
decydują w równym stopniu ślady, które przestępca pozostawia 
co odkrycie motywu zbrodni. Zapytałem wtedy, co by było, 
gdyby sprawca nie pozostawiał żadnych śladów, a jego 
zbrodnie nie miały motywu. Odpowiedź była dla mnie wtedy 
jasna - zbrodnia doskonała.
   Rozmawiałem na ten temat z jednym z moich profesorów, 
człowiekiem dosyć otwartym, jak mi się wtedy wydawało. 
Wyśmiał mnie oczywiście i poradził zająć się poważniejszymi 
sprawami. Oczywiście byłem na niego wściekły. Mało! Byłem 
tak podekscytowany własnymi rojeniami, że mogłem zabić, by 
udowodnić swoją rację.
   Umilkł zapatrzony w swoje wspomnienia i młodość.
   Porfiry Pietrowicz odwrócił się od okna i wolno podszedł 
do profesora.
   - Pan wiedział! Przez cały czas czekał pan na taki 
przypadek i wierzył, że jakiś szaleniec w końcu potwierdzi 
pańską teorię!
   Luboznatielny uśmiechnął się blado.
   - Nie przesadzajmy. Zarzuciłem moje rozważania ponad pół 
wieku temu. Chyba nie podejrzewa mnie pan o taką 
demoniczność? Nigdzie nie zapisałem swoich spostrzeżeń, nie 
mogłem być więc dla nikogo inspiracją. Poza tym, bez obrazy, 
ale każdy myśliciel-amator może wpaść na ten sam pomysł i 
dalej nic z tego nie wyniknie. Od filozofii do zbrodni droga 
dość długa. Po prostu, kiedy przyszedł pan do mnie ze swoją 
teczką, domyśliłem się, że chodzi właśnie o ten przypadek. 
Studiując akta tylko utwierdziłem się w tym przekonaniu.
   Porfiry Pietrowicz usiadł w swoim fotelu i chciał coś 
powiedzieć. Nie mógł jednak zebrać myśli, więc tylko kiwał 
się miarowo z rękami przy skroniach.
   Profesor natomiast odstawił pustą filiżankę, odetchnął 
głęboko i podniósł się, znów przywdziewając na twarz maskę 
wykładowcy.
   - Pora na drugie pytanie, studencie Porfiry Pietrowiczu. 
Jak złapać tego drania, kimkolwiek on jest?
   Sędzia śledczy ocknął się i popatrzył na starca. Znów nie 
rozumiał.
   - Przecież powiedział pan przed chwilą, że to zbrodniarz 
doskonały. I, prawdę mówiąc, jestem w stanie przyznać panu 
rację, chociaż oznacza to dla mnie szybki koniec kariery. 
Chyba że złapiemy go przez przypadek. A teraz zadaje pan to 
pytanie, co oznacza, że zna pan odpowiedź, ergo wie pan, jak 
złapać tego drania, ergo zbrodniarz nie jest doskonały.
   - Ma pan rację i w jednym i w drugim przypadku, panie 
sędzio śledczy. Zbrodniarz nie jest doskonały, a złapać go 
można jedynie przez przypadek. Przypadek jako metoda śledcza 
- starzec uśmiechnął się radośnie - to nawet dobrze brzmi.
   Porfiry Pietrowicz uważnie spojrzał na profesora.
   - Boję się pomyśleć, o co panu chodzi.
   - I słusznie. Rzecz jest dosyć ryzykowna. Niech pan 
zamknie na chwilę oczy i wyobrazi sobie wszystkich ludzi 
mieszkających na Ziemi. Teoretycznie rzecz biorąc, każdy z 
nich mógłby być mordercą. Należałoby więc nazwiska tych 
ludzi wrzucić do kapelusza, potrząsnąć i wylosować jedno. 
Według teorii mojego przyjaciela, Dmitrija Mendelejewa... 
Ciekawy człowiek z niego, nawiasem mówiąc. Chemik. Kroi mu 
się profesura, a zajmuje się takimi sprawami. Nie wróżę mu 
zresztą kariery. Ma zbyt otwartą głowę jak na nasz 
uniwersytet. A, ha. No więc według jego teorii to będzie 
właśnie nazwisko mordercy. Proste.
   - Proste - przyznał sędzia śledczy. - Tyle że nie 
zadziała.
   - Zadziała, zadziała - mruknął Luboznatielny. - To tylko 
kwestia wiary. Szanowny pan zapewne życzy sobie 
eksperymentu. Proszę bardzo - profesor podszedł do biurka, z 
którego szuflady wyciągnął tarczę i lotki. Do tarczy 
przypięta była kartka papieru z wyrysowanym kwadratem. Kiedy 
Porfiry Pietrowicz przyjrzał mu się lepiej, dostrzegł, że 
kwadrat podzielony został na sto pól zaznaczonych liczbami 
od jeden do sto. Liczby były wpisane na chybił-trafił. 
Luboznatielny zdjął ze ściany "Melancholię" Durera i 
zawiesił tarczę. Odstąpił dwa kroki i przyjrzał się dziełu.
   - Znakomicie - ocenił - teraz pana kolej. Ile ma pan lat? 
Sza!; niech pan mi nie mówi - zamachał rękami, widząc, że 
ten otwiera usta. - Chodzi o to, żeby pan pomyślał o tej 
liczbie, zobaczył ją, posmakował. Proszę tu podejść.
   Stanęli o jakieś trzy metry od tarczy. Z tej odległości 
żaden z nich nie mógł dostrzec liczb. Luboznatielny wręczył 
sędziemu lotkę.
   - No, odwagi - zachęcił.
   Porfiry Pietrowicz zamierzył się i rzucił. Lotka łukiem 
przeleciała przez gabinet i wylądowała w kwadracie.
   - Ma pan dobre oko - pochwalił starzec. - Od razu widać, 
czym urzędnicy państwowi zajmują się w godzinach pracy. 
Niech pan tu stoi.
   Profesor podszedł do tarczy.
   - Teraz może mi pan wyjawić, ile ma pan lat.
   - Czterdzieści trzy - powiedział sędzia śledczy.
   Luboznatielny kiwnął na niego palcem. Po chwili już obaj 
wpatrywali się w igłę lotki, tkwiącą dokładnie w polu 
czterdzieści trzy.
   - Nie wierzę - powiedział z przekonaniem Porfiry 
Pietrowicz.
   - Oczywiście, nikt nie wierzy - Michał Michajłowicz 
zaśmiał się szyderczo. - Myśli pan, że dlaczego Mendelejew 
nie opublikował swojej pracy?
   - A co będzie, jeżeli spróbuję rzucić jeszcze raz? - 
sędzia wyciągnął strzałkę z tarczy.
   - Daję sto do jednego, że nie powtórzy pan wyniku. 
Inaczej wszystkie kasyna zbankrutowałyby w ciągu godziny.
   Rzeczywiście. Nie powtórzył.

   - Nie zna pan innej metody?
   - Znam. Podobno każdy morderca podświadomie pragnie 
zostać ujęty. Zawsze możemy poczekać, aż sam się zgłosi.

   - A jednak, profesorze Luboznatielny, odpowiedział pan na 
wszystkie moje pytania.

   Około trzeciej nad ranem gabinet opustoszał. Sędzia 
śledczy opuścił dom z bólem głowy i brulionem zdolnego 
chemika w kieszeni. Starzec położył się obok Anette 
Tomaszownej, ale sam prędko nie zasnął. Bezsenność w 
Petersburgu stawała się regułą.

   Porfiry Pietrowicz obudził się po blisko dwunastu 
godzinach snu. Był tak samo pełen wątpliwości jak przed 
zaśnięciem. Mimo to dość raźno wyskoczył z łóżka i 
przygotował sobie śniadanie. Kawalerskie życie sprawiało, że 
nie musiał przestrzegać pór posiłków, więc nie zważając na 
godzinę obiadową zadowolił się chlebem, miodem i zimnym 
mlekiem.
   Zanim opuścił mury żółtej kamienicy, odwiedził znajdujący 
się w podziemiach warsztat, wręczył stolarzowi klucz do 
magazynu i wytłumaczył mu swoje zamówienie. Dla pewności 
wyrysował wszystko na kartce.
   Ulica jak zwykle ogłuszyła go upałem, turkotem bryczek i 
pokrzykiwaniem sprzedawców. Kupił "Dziennik Stoliczny" i 
zaszedł do krawca Szamera. Czekając w kolejce do przymiarki 
- Szamer był mistrzem w swoim fachu i czekało się zawsze - 
przeglądał na zmianę to brulion Mendelejewa, to gazetę.
   - Jak się panu wiedzie, panie Porfiry Pietrowicz? Dalej 
gwałcą, kradną i mordują na ulicach? - krawiec pochylał się 
nad jego nogawką. Mówił niewyraźnie, gdyż w ustach trzymał 
szpilki.
   Sędzia spojrzał z góry na jego drobną postać.
   - Panu się nic nie stanie, panie Szamer. Żydów nie 
mordują.
   - Bardzo słusznie, panie Porfiry Pietrowicz. Bardzo 
słusznie. To jest dobry znak dla naszej ojczyzny. Pan 
zapewne zauważył, że Żydów mordują zawsze wtedy, kiedy w 
państwie dzieje się niedobrze. My jesteśmy dla batiuszki jak 
te kanarki - Szamer przygryzł nitkę. - Górnicy trzymają w 
kopalniach kanarki. Jak idą trujące gazy, to kanarki 
zdychają pierwsze, a górnicy uciekają na powierzchnię. Taki 
pożyteczny naród, te kanarki. Gotowe. Teraz marynarka.
   - Polityka bywa niebezpieczna - przyznał sędzia śledczy. 
- Ale chyba dobrze się panu teraz żyje. Klientów ma pan 
więcej niż trzeba.
   - Święta racja, panie Porfiry Pietrowicz - przytaknął 
krawiec uwijając się przy klapach. - Więcej niż trzeba. 
Zwłaszcza tych, co szyją na kredyt. Przychodzi do mnie 
wczoraj jeden pisarz. I co? Zapłacę, mówi, jak mnie wydadzą. 
A ja przecież wiem, że jak jego wydadzą, to za nim się 
będzie ciągnął sznur takich jak ja albo i gorszych. Ale 
przecież pisarz to pisarz. Sztukę narodową trzeba wspierać. 
Więc ja mówię, oczywiście, pan zarobi, pan zapłaci. On 
wychodzi, a na mnie żona wrzeszczy, że ja dobrą wełnę na 
zatracenie wyrzucam. Ale pan przecież rozumie, proszę ramię 
wyżej, że dla sztuki trzeba się poświęcać. Garnitur będzie 
za tydzień. Pan wybaczy - terminy.
   Prosto od krawca Porfiry Pietrowicz wrócił do swojego 
gabinetu. Na biurku stało duże tekturowe pudło. Zajrzał do 
środka i pokiwał w zamyśleniu głową. Aż do wieczora nie miał 
już niczego więcej do zrobienia.

   Anette Tomaszowna krzątała się po gabinecie, dolewając 
gościom herbaty. Czekali na profesora. Sędzia przypatrywał 
się postawnemu mężczyźnie w ciemnoszarym garniturze, który 
siedział w fotelu naprzeciwko. Dymitr Mendelejew złożywszy 
ręce w wieżyczkę, rozglądał się wokoło. Nie rozmawiali.
   - Panowie, widzę, już się poznali. Bardzo dobrze! - 
zawołał Luboznatielny wchodząc do gabinetu. - Wybaczcie 
spóźnienie. Doktor zalecił mi spacery, więc codziennie 
obchodzę Park Letni. Dzięki temu będę żył sto lat - 
roześmiał się. - Widzę, że wszystko już przygotowane do 
naszego eksperymentu. Anette, kochanie, musisz nas opuścić. 
Zbytnio rozpraszasz pana sędziego śledczego. To może mieć na 
niego negatywny wpływ. Chociaż niekoniecznie. Kwestie 
psychologiczne zawsze można rozpatrywać dwojako.
   Porfiry Pietrowicz chciał coś powiedzieć, ale 
zrezygnował. Anette Tomaszowna wyszła, uśmiechając się do 
nich wszystkich.
   - Zaczynajmy - powiedział Mendelejew.
   Sędzia podniósł się z fotela i podszedł do biurka.
   - To jest - odkaszlnął dla poprawienia głosu - koło do 
rulety, skonfiksowane w nielegalnym kasynie i - jak panowie 
widzą - nieco przez nas przerobione. Znajdują się na nim nie 
trzydzieści siedem, lecz trzydzieści trzy przegródki, 
oznaczone kolejnymi literami alfabetu. Trzydziesta trzecia 
to pole puste. Proszę się nie obawiać - dodał widząc ich 
powątpiewające miny - sprawdziłem, czy ta maszynka nie ma 
swoich ulubionych liczb.
   Za zgodą profesora pozwoliłem sobie nieco zmienić 
procedurę losowania. Nie mieliśmy czasu ani technicznych 
możliwości na kompletowanie spisu wszystkich mieszkańców 
Petersburga. Nie można również wykluczyć, że morderca 
mieszka poza stolicą czy nawet poza granicami guberni. Poza 
tym trudno byłoby uszyć odpowiednio duży kapelusz... - 
poczekał, ale nikt się nie uśmiechnął. - Będziemy zatem 
losować kolejne litery nazwiska mordercy. Pan się zgadza?
   - Sposób losowania jest bez znaczenia - skinął chemik.
   - Świetnie - sędzia zatarł ręce. - Ja będę kręcił kołem, 
profesor Luboznatielny zapisywał liczby na tablicy, a pan - 
skłonił się w kierunku Mendelejewa - doglądał, czy wszystko 
odbywa się zgodnie z pańską doktryną. Przypominam panom, że 
powinniśmy wykazać się koncentracją i jeśli to możliwe, 
wierzyć w powodzenie eksperymentu.
   Naukowiec uniósł się z miejsca.
   - A pan, Michale Michajłowiczu, twierdził, że to człowiek 
całkowicie przekonany - mruknął z goryczą.
   - Powiedziałem "jeśli to możliwe", gdyż w dalszym ciągu 
wydaje mi się, że równie dobrze moglibyśmy wezwać tutaj 
wróżkę.
   Dymitr Mendelejew uśmiechnął się uspokojony.
   - Rzeczywiście, to wychodzi na jedno. Moja metoda opiera 
się na tych samych założeniach co magia. Zresztą - żachnął 
się - nie zamierzam tu wykładać. Czytał pan moją pracę?...
Jeżeli jednak dalej ma pan wątpliwości - uśmiechnął się 
wyzywająco - to jest pewien sposób na podniesienie pańskiej 
przydatności do próby.
   Wyciągnął z kieszeni srebrną tabakierkę. Jednak zamiast 
tabaki sędzia zobaczył tylko biały, przypominający mąkę 
proszek.
   - To mój najnowszy wynalazek - odpowiedział chemik na 
jego nieme pytanie. - Rodzaj aktywatora mózgu. Jeszcze nie 
nazwany, ale jestem przekonany, że ludzie będą się kiedyś o 
to zabijać. Proszę.
   Porfiry Pietrowicz z wahaniem wziął z jego rąk 
tabakierkę. Zerknął na profesora, ale ten patrzył w ciemność 
za szybą. Na pokrywce wygrawerowane było oko. Wysypał sporą 
szczyptę na wierzch dłoni. Oko patrzyło na niego ciekawie. 
Chciałbym mieć teraz osiem lat mniej, posadę mojego zastępcy 
i ścigać morderców bogatych staruszek.
   Wciągnął.
   Oko. Powoli. Najpierw lewe. Dobrze. Teraz prawe. Światło. 
Okno. Kobieta?
   - Dzień dobry, Porfiry Pietrowiczu. Herbaty?
   Herbaty? Kobieta. Ucho.
   - Tak nie można, panie sędzio śledczy. Moje uszy nie 
służą do gryzienia.
   Śledczy? Śledztwo. Eksperyment!
   Porfiry Pietrowicz zerwał się z fotela, ale od razu się 
zatoczył i byłby upadł, gdyby nie pomoc Anette Tomaszownej. 
W gabinecie było zupełnie jasno. Nic dziwnego. Zegar 
wskazywał dziesiątą. Profesor i Mendelejew zniknęli. Drgnął 
i spojrzał na tablicę. Znaki bez związku. A więc wszystko na 
próżno.
   - Porfiry Pietrowiczu, marynarka!
   Wyszedł przed dom. Czuł, jak przestrzeń za jego plecami 
zwija się i zagęszcza. Machnął na przejeżdżającą dorożkę.
   Kiedy ruszyli, dorożkarz podał mu butelkę.
   - Klin klinem, panie. To jedyna metoda.
   Odepchnął rękę.
   Przechodząc korytarzami urzędu starał się unikać spojrzeń 
współpracowników. Nie zatrzymując się w gabinecie przeszedł 
do mieszkania. Zdjął koszulę, nalał wody do miednicy, a 
resztę zawartości dzbana wylał na głowę.
   - Panie sędzio śledczy, przyprowadzono stójkowego 
Britowa. Zabił jakiegoś studenta.
   - Zaraz.
   Kiedy w czystej koszuli i z mokrymi włosami wszedł do 
pokoju przesłuchań, Szczepan Britow już tam był - siedział 
na taborecie pod ścianą, przykuty do niej łańcuchem. Mundur 
stójkowego został odarty z naszywek - policjanci nie chcieli 
mieć z nim nic wspólnego.
   - Nazwisko? - zapytał siadając za biurkiem.
   Rozejrzał się po pomieszczeniu. Znał je, ale dzisiaj 
wyglądało inaczej. Świeżo pobielone ściany pachniały wapnem. 
Zakratowane okno wychodziło na podwórze.
   - Britow.
   - Myślę, że teraz opowie mi pan swoją smutną historię - 
sędzia śledczy otworzył kałamarz i pochylił się nad kartką.
   - Dlaczego pan uważa, że będzie smutna?
   - Kogo pan zamordował? Wybaczy pan, że pytam, ale nie 
widzę nigdzie raportu.
   Stójkowy uśmiechnął się.
   - Nic dziwnego. Zgłosiłem się dopiero przed kwadransem.
   - W porządku - Porfiry Pietrowicz westchnął i potarł 
skronie. - Kim więc jest ofiara?
   - Rodion Romanycz Raskolnikow.
   Sędzia zamarł. Zamknął oczy. Koło. Tablica. Er. A. Es. 
Ka. O. El. En. I. Ka. O. Wu. Człowiek za oknem. Jego oczy.
   Szczepan Britow uśmiechał się w dalszym ciągu.
   - Rewir mojego obchodu obejmuje Park Letni. Mam przyjemną 
pracę. We dnie jest tam chłodniej niż na ulicach, a w nocy 
można się czuć, to oczywiście kwestia wyobraźni, jak w 
prawdziwym lesie. Jeśli ktoś się urodził w Archangielsku, to 
takie rzeczy mają czasem znaczenie.
   Zauważyłem pana pod dębem. Przypadek. Poszedłbym dalej, 
ale zobaczyłem, że trzyma pan akta sprawy, w której i ja 
miałem przecież swój udział. Przyznam, że przez pewien czas 
nosiłem się z podejrzeniami, iż to pan celowo zaciemnia 
śledztwo. Zresztą pal sześć moje podejrzenia, poszedłem za 
panem i podsłuchałem rozmowę z profesorem. Za oknem jest 
krzew jaśminu, zauważył pan? Stamtąd jest znakomity widok na 
gabinet profesora. Nie muszę dodawać, że siedziałem tam 
również w czasie pana drugiej wizyty. Tym razem już za zgodą 
gospodarza. Tak, nakrył mnie wracając ze spaceru. Szczerze 
mówiąc, mnie również zamurował jego wykład. W niektóre 
rzeczy niełatwo uwierzyć. Niełatwo. Ale nazajutrz 
przyszedłem po raz trzeci. Profesor zaglądnął do mnie 
wcześniej i dał mi swój rewolwer. Powiedział, że to będzie 
dla niego zaszczyt. Pani profesorowa też przyszła. 
Przyniosła kanapki i kubek herbaty. Resztę chyba pan zna - 
Szczepan Britow przyjrzał się uważnie sędziemu. - Widzę, że 
nie. A więc zażył pan ten aktywator. Potem zachowywał się 
pan dziwnie. Nie jak pijany. Raczej jak... opętany. W końcu 
profesor i ten chemik zmusili pana do kręcenia kołem. I do 
diaska - zadziałało! Jak tylko zobaczyłem nazwisko, 
wiedziałem już, że znam tego człowieka. Spotkałem go kiedyś 
na Newskim, przy prostytutce. Chciał jej bronić przed 
klientem. Nawet dał mi dwudziestaka, żebym ją odprowadził do 
domu. Od razu pomyślałem, że to wariat. Tak czy 
inaczej, wyczołgałem się spod jaśminu i wróciłem do domu. 
Rano w biurze meldunkowym znalazłem jego adres. Taka 
czteropiętrowa czynszówka przy Szklarskiej. Niedaleko ode 
mnie. Gospodyni wskazała mieszkanie i narzekała, że pan 
Raskolnikow od pół roku nie płaci. Wszedłem na czwarte 
piętro i zapukałem. Nie odpowiedział. Wszedłem, drzwi były 
otwarte. Pokoik malutki jak trumna. Leżał na swoim barłogu i 
patrzył na mnie. Pan Raskolnikow? - pytam. - Tak, to ja. 
Proszę wejść, czekałem na pana. Nawet nie wstał. Aresztuje 
mnie pan? - pyta. Wyciągnąłem rewolwer i wysłałem drania do 
piekła. Potem przyszedłem tutaj.
   Sędzia śledczy Porfiry Pietrowicz patrzył w okno.

grudzień 1993 - luty 1994
                                    Marcin Osikowicz-Wolff

                   MARCIN OSIKOWICZ-WOLFF
   Urodzony 23 grudnia 1974 r. w Krakowie. Student I roku 
prawa Uniwersytetu Jagiellońskiego. Zadebiutował w "NF" 3/93 
krótkim, przewrotnym horrorem "Ludzie i upiory", dziejącym 
się we współczesnej Polsce. Natomiast akcja "Ruletenburg" - 
postmodernistyczej zabawy konwencją kryminału - ma miejsce w 
XIX-wiecznym, alternatywnym Petersburgu, w czasach 
Dostojewskiego i Mendelejewa. Opowiadanie traktuje o pewnej 
seryjnej zbrodni i pewnym nieszablonowym śledztwie oraz 
karze, co Czytelnicy rozpoznają bez wątpienia jako literacką 
(również filmową!) aluzję. Mam nadzieję - udaną.  
                                                       (mp)
