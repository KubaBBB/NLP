Autor: Ray Aldridge
Tytul: Somanekiny

(Somatoys)

Z "NF" 6/95


   Pustelnik Berner wspinał się do swojej świątyni, jak to 
czynił co rano o wschodzie słońca. Paląca słoneczna tarcza 
wznosiła się żwawo ponad otaczające góry. Kiedy Berner 
dotarł na szczyt wzgórza, dolinę wypełniło rażące światło. 
Świątynią był posąg z brązu - naga kobieta naturalnej 
wielkości. Leżała na wznak na szarym głazie, z rozpostartymi 
nogami i rękami wygodnie założonymi za głowę, uśmiechając 
się do nieba. Jej drobne piersi wieńczyły małe, ostre noże.
   "Ze śmierci w życie, z życia w śmierć: te same drzwi" - 
modlił się tak szybko, że znajome słowa zlewały się w jedną 
całość. Przyłożył czoło do gładkiego brzucha świątyni, wciąż 
zimnego po pustynnej nocy. Wkrótce świątynia będzie zbyt 
gorąca, aby jej dotknąć, co było przyczyną, iż odprawiał 
swoje modły o świcie.
   Pociągnął policzkiem po metalowej powierzchni, próbując 
sobie przypomnieć, jakie to było uczucie dotykać prawdziwej 
kobiety. Nie doznał niczego poza uczuciem abstrakcyjnego 
obrzydzenia, w dziwny sposób zmieszanego z nieuchwytną 
tęsknotą. "Jesteś tu za długo, za długo, za długo" - 
powiedział do siebie, tak jak to robił każdego ranka. 
Stanowiło to część rytuału, tak samo jak modlitwy.
   Po chwili Berner oderwał się od świątyni i zszedł na dół 
na plantację strączkowej posoli. Wziął motykę i pracował 
wśród sztywnych jak druty pnączy, dopóki blask słońca nie 
nabrał niebezpiecznej intensywności. Wtedy wycofał się do 
swojej jaskini.
   Ściany i podłogę pokrywały brunatne maty z włókien 
posoli. Na końcu jaskini pluskał wesoło chłodny strumyk. 
Berner był właścicielem hamaka, małej biblioteczki świętych 
ksiąg i dobrej medjednostki. Rozejrzał się po swoim wygodnym 
schronieniu i poczuł przypływ rozpaczliwej nudy.
   Wziął sobie do stołu miskę posoli. Jeżeli nawet rzadka, 
szara papka posiadała z początku jakiś urok, straciła go po 
trzydziestu latach braku odmiany. Była jednak pożywna, a 
strąki plonowały bez większych starań. Wlepił wzrok w miskę.
   - Czego bym nie dał za pomidora - powiedział. - Albo 
nawet za cuchnącą dynię. A nienawidziłem dyni! - Westchnął i 
zmusił się do jedzenia.
   Właśnie układał się do snu w swoim hamaku, kiedy usłyszał 
huk obniżających lot silników. Jaskinia zadrżała, kurz opadł 
z mat. Pognał do wyjścia. Wyjrzawszy na zewnątrz, ujrzał na 
skraju poletka posoli przysadzisty, czarny statek gwiezdny, 
schodzący w dół w kwiecie pomarańczowego ognia.
   Statek gwiezdny stał cicho w blasku południa. Pnącza 
posoli pod statkiem tliły się przez chwilę.
   Nic więcej się nie stało.
   Berner wkrótce wycofał się do jaskini, gdzie panował 
względny chłód.
   Późnym popołudniem znowu zapuścił się do wylotu jaskini. 
Słońce wciąż zwalało z nóg, żar podnosił się drżącymi falami 
od czerwonej gleby. Berner patrzył przez długie minuty, 
ciężko dysząc w ognistym powietrzu, ale nikt nie nadchodził.
   W godzinę po zapadnięciu ciemności, gdy powietrze było 
chłodniejsze, a bezksiężycowa noc buchała gwiazdami, zdawało 
mu się, że usłyszał jakiś dźwięk dochodzący ze statku. 
Krzyk? Czy w ogóle coś słyszał? Jaki dźwięk mógł przeniknąć 
zbrojony kadłub?
   Niedługo potem luk statku obrócił się i opadł, otwierając 
się.
   Od pojazdu rozwinął się pneumatyczny pomost. Schodzący po 
nim mężczyzna robił imponujące wrażenie. Miał na sobie 
czarną połyskliwą skórę i tunikę ze srebrnych nitek. Był 
wysoki i gibki; z jego ruchów biła nieodparta pewność 
własnej siły. Twarz zakrywała mu maska ze złotych i 
srebrnych mikrołusek - proteza przymocowana bezpośrednio do 
mięśni twarzy, równie ruchliwa jak skóra, którą zastępowała. 
Jej rysy były nieprawdopodobnie szlachetne, nieludzko 
regularne. 
   Berner ostrożnie wyjrzał z jaskini.
   Gość wykonał swobodny gest pozdrowienia i postąpił 
naprzód.
   - Dobry wieczór - powiedział donośnym głosem, równie 
pięknym, jak jego maska.
   - Dobry wieczór, panie... - głos Bernera załamał się.
   Gość uśmiechnął się, maska zamigotała w świetle gwiazd.
   - Piękna noc. To na pewno jedna z rzeczy, które 
wynagradzają ci pobyt tutaj. Gdzie, jeśli wolno spytać, są 
twoi towarzysze?
   Berner nie był przygotowany na tak bezpośrednie pytanie i 
odpowiedział otwarcie:
   - Nie ma tu nikogo poza mną. To pusty świat.
   - Doprawdy? To skandal. Nie czujesz się samotny? - 
Pośrodku maski błyszczały ciemne oczy; głos wyśpiewywał 
dalej. - Ale, gdzie moje maniery? Nazywam się Warven Manolo 
Cleet, obywatel Dilvermoon, obecnie w podróży celem 
odpoczynku i odświeżenia. A ty?
   - Eee... Brat Berner, świecki czciciel Srogiego Misterium. 
- Berner zawahał się przez chwilę. Wymagano od niego czegoś 
więcej, odczuwał to tak silnie, jakby Cleet szarpał go 
niewidzialnymi hakami. - Och! - powiedział w końcu. - Zechce 
pan wejść?

   - Więc jesteś tu sam. Nie miewasz gości?
   Cleet rozsiadł się dumnie przy stole Bernera. Bez wahania 
zajął jedyne krzesło.
   - Statek wahadłowy Misji zatrzymuje się tu co pięć lat.
   Cleet pochylił się w napięciu do przodu.
   - Ach tak? Kiedy statek ostatnio tu zawitał?
   - Rok temu. Słyszał pan o Srogim Misterium?
   - Owszem - odparł Cleet, odprężając się. - Słyszałem o 
waszej sekcie. - Na metalowych wargach drżał szyderczy 
uśmiech. - Wielbicie bożka... nagiego demona, zgadza się? 
Leżącą kobietę o rozchylonych nogach, z nożami zamiast 
sutek. Uważacie seks za śmiertelny grzech. W najbardziej 
dosłownym sensie. Czyż nie tak?
   - Świątynia jest alegorią, nie bożkiem. - Mimo iż tyle 
razy wątpił, Berner poczuł się urażony ugrzecznioną pogardą 
Dilvermoonczyka. - To prawda, uważamy, że uprawianie seksu z 
kobietami samo w sobie stanowi karę.
   - A co z uprawianiem seksu z mężczyznami?
   - Różnica teologiczna jest tu niewielka. Mężczyźni 
używają siebie nawzajem jako kobiet. W naszym przekonaniu 
szczegóły fizjologiczne nie umniejszają grzechu.
   - Rozumiem. - Cleet najwyraźniej czynił wysiłki, aby się 
nie roześmiać. - Dlaczego jesteś pustelnikiem? Inni 
członkowie twojej sekty dobrze prosperują w zamieszkałych 
światach.
   Cleet dotknął teraz czułego miejsca. Berner zacisnął 
szczęki i odwrócił wzrok. Gość w końcu wybuchnął śmiechem, 
brzmiącym jakoś niemiło, pomimo całej srebrzystej 
doskonałości tonu.
   - Rozumiem. Co z oczu, to z serca; tak to sobie 
wymyśliłeś? Czy okazałeś się szczególnie czuły na kobiece 
wdzięki? Szczególnie słaby w swej wierze? - Oczy Cleeta 
błyszczały.
   - To nie powinno pana interesować, obywatelu Cleet - 
wycedził sucho Berner.
   Cleet pochylił się do przodu i nieruchome kontury jego 
maski zafalowały niczym stopiony metal, migocąc niemożliwymi 
do odczytania uczuciami.
   - Mylisz się. - W ręku Cleeta pojawił się nerwopał. 
Wycelował w pierś Bernera. Berner, przerażony, wpatrywał się 
w broń.
   - Nie mam nic, co warto by ukraść...
   Cleet wyszczerzył zęby w uśmiechu.
   - Myślisz, że jestem złodziejem? - zachichotał gardłowo, 
potrząsnął głową. - Nie, nie. Podoba mi się, kiedy inni mi 
służą, a ty jesteś jedynym sługą, na jakiego mogę liczyć w 
tym brzydkim małym światku, a więc... musisz poświęcić się 
nowemu misterium.
   Berner cofnął się.
   - Przykro mi, nie mogę wziąć na siebie żadnych 
dodatkowych zobowiązań. Moje modlitwy... praca w polu...
   - Teraz ja jestem twoim bogiem, pustelniku - powiedział 
Cleet. Pociągnął za spust nerwopału.
   Berner poczuł się nagle jak potępieniec. Koszmar 
zaatakował wszystkie jego zmysły. Dźwięk nie do opisania 
rozszarpywał mu uszy, przeszywał mózg ostrzami ohydy. Cleet 
przybrał postać tak odrażającą, że nigdy potem nie mógł 
przypomnieć sobie jej kształtów. Usta wypełniał mu smak 
robaczywej zgnilizny, dławił się wyjątkowo ohydnym smrodem. 
W jego nerwach krzyczał ogień dygocącymi falami agonii. 
Rzeczywistość zniknęła. Nie istniało nic prócz bólu, 
wypełniał cały wszechświat po brzegi i trwał tak długo, aż 
Berner zapomniał, co było jego źródłem.
   Kiedy to się skończyło, leżał na podłodze w kałuży 
wymiocin i moczu i był innym człowiekiem.
   - Zmieniłeś zdanie? - zapytał Cleet.
   - O tak - powiedział Berner.

   Cleet pozwolił Bernerowi obmyć się i włożyć inną suknię, 
po czym zabrał go na statek.
   Wnętrze pojazdu urządzone było luksusowo, z grubymi 
dywanami i ścianami w delikatnych pastelowych barwach. 
Wolnoobrotowe pole schodowe w centralnej studni statku 
uniosło ich do pomieszczenia na dziobie. Tu ściany były z 
czystego stopu metali, usiane soczewkami holoprojektorów. Z 
jednej strony umieszczono metalowe drzwi z iluminatorem z 
pancernego szkła.
   Środek podłogi zajmowało okrągłe, plastykowe łóżko wodne. 
Leżała na nim naga kobieta z udami poplamionymi krwią. Nie 
poruszała się, ale oddychała.
   - Twoje pierwsze zadanie - powiedział Cleet i wskazał 
leniwym gestem na kobietę. - Obmyj ją wężem i zanieś do 
medjednostki na dole w ładowni. - Zwrócił ostre spojrzenie 
na Bernera. - Trzymaj swój kolec w spodniach, pustelniku. 
Albo raczej pod suknią. Tak, tak, wiem o waszych religijnych 
zakazach, którym, jak sądzę, jesteś nadal wierny; ale 
ostrzegam - z pewnych moich udogodnień nie mam ochoty 
korzystać wspólnie z pomocnikiem.
   - Nie tknąłem kobiety od trzydziestu lat - powiedział 
Berner.
   - Właśnie to wzbudza mój niepokój - stwierdził Cleet. 
Uśmiechnął się krzywo i wyszedł.
   Berner stał przez chwilę w ciszy, zmieszany, 
zastanawiając się, jak bardzo świat się zmienił w tak 
krótkim czasie.
   Spojrzał w dół, na kobietę. Była blada, matowosrebrne 
włosy miała krótko obcięte, harmonijnie umięśnione ciało, 
pełne piersi, dość wąskie biodra. Pod jej skórą wykwitały 
sińce. Pachniała krwią i potem.
   Jedno ramię nienaturalnie wygięte przygniatała sobą. 
Nachylił się i odwrócił, aby uwolnić ramię. Dostrzegł błysk 
metalu na jej karku - owalną powierzchnię implantu 
przyłączającego psychokłębek.
   - Bestialstwo - powiedział do siebie Berner ze wstrętem.
   Rozejrzał się po pokładzie. W ukrytej ściennej szafce 
znalazł nawinięty na szpulę wąż. W wiadrze znajdowała się 
szczotka z miękkim włosem i dozownik mydła.
   Kiedy nacisnął przycisk, wytrysnęła ciepła woda. Tak 
delikatnie jak umiał oczyścił oblepiający ją brud. Kiedy 
skończył, skierował wąż na resztę pomieszczenia. Dotknął 
innego guzika i z węża powiało ciepłe powietrze.
   Wkrótce była sucha. Podniósł ją, a ona legła nieruchomo 
na jego piersi. Jej skóra miała wspaniałą jedwabną miękkość, 
na co starał się nie zwracać uwagi.
   Wszedł na pole schodowe i został przeniesiony na dół do 
ładowni. W rogu pomieszczenia stała duża medjednostka.
   Położył kobietę na płycie medjednostki. Poczuł lekkie 
muśnięcie osobliwego uczucia. Zmarszczył brwi. Czy to 
możliwe, aby chciał przedłużyć chwilę tego ciepłego 
kontaktu?
   - Nie oszukuj się, bracie Bernerze - wymamrotał. Opuścił 
płytę do wnętrza komory diagnostycznej. Stał przy okienku 
medjednostki, przyglądając się, jak pijawki czujników 
pełzną po ciele, szacując uszkodzenia. Tablica odczytów 
rozbłysła na krótko bursztynowymi światłami ostrzegawczymi, 
ale szybko przybrała stałą, chłodną, żółtozieloną barwę. 
Berner uśmiechnął się.
   - Powinieneś być zadowolony - powiedział Cleet.
   Berner podskoczył; odwrócił się i zobaczył Cleeta, 
stojącego tuż przy nim. Cleet nachylił się, zajrzał przez 
iluminator.
   - Tak, powinieneś być zadowolony. Musimy mieć nadzieję, 
ty i ja, że wyzdrowieje. Gdybym potraktował ją odrobinę za 
ostro i gdyby umarła - wtedy być może musiałbym skorzystać z 
twojego żylastego ciała. Chociaż byłaby to przykra zamiana. 
Ta medjednostka jest dostatecznie dobra, aby implantować 
interfejs kłębka... i poczynić wszelkie inne zmiany, jakich 
bym sobie życzył. Cóż, masz przynajmniej dobre kości. - Cleet 
zamrugał groteskowo, jego maska zaiskrzyła się. Wyciągnął 
rękę i dotknął policzka Bernera. Berner cofnął się.
   Cleet przeniósł uwagę na kobietę.
   - Śliczna mała z tej mojej Candypop. Nieprawdaż? - 
zapytał. - Klon pasażowy. Jej matka komórkowa była królową 
piękności w jakimś zabitym deskami agroświecie. Pomyśl tylko 
- milion farmerów odłożyłoby swoje widły od gnoju, żeby 
starać się o nią - a ona jest moim własnym somanekinem... - 
Cleet westchnął. Najwyraźniej posiadanie kobiety nie cieszyło 
go już. Odwrócił się do Bernera.
   - Chodź. Pokażę ci twoje mieszkanie.
   Berner ociągał się.
   - Jeżeli pan pozwoli, wolałbym swoją jaskinię.
   Maska Cleeta przybrała nieludzki i niepojęty wyraz. 
Szarpnął ramieniem i w jego drżącej dłoni pojawił się 
nerwopał. Berner zwiesił głowę.
   - Jak pan sobie życzy - odezwał się słabym głosem. 
Usiłował ukryć gniew, ale nie ukrywał strachu.
   Maska Cleeta zafalowała, odzyskując na powrót człowieczy 
wygląd. Nerwopał zniknął.
   - Mądrze - stwierdził.

   Cleet zaprowadził go do kabiny.
   - Zaczekasz tutaj, aż cię zawołam - nakazał i wyszedł. 
Drzwi zamknęły się za nim ze szczęknięciem zamka.
   Berner nacisnął klamkę; nie był zaskoczony, że nie 
ustępuje. Rozejrzał się po pomieszczeniu. Na jednej ze ścian 
wisiała obita płótnem koja; w kącie był zlew i toaleta. 
Ciemny widekran nad drzwiami dopełniał umeblowania.  Z płyty 
nad jego głową padało światło; po minucie przygasło 
przechodząc w słabą czerwoną poświatę.  
   Berner położył się na koi i czekał, aż przyjdzie sen.
   Długi czas potem poczuł potrzebę odprawienia swych modłów. 
Najwyraźniej nadszedł poranek.
   Płyta świetlna rozjaśniła się. Dziwne, pomyślał. Wczoraj 
o świcie poszedł na górę do świątyni i modlił się jak przez 
ostatnich dziesięć tysięcy poranków. Usunął kurz z pnączy 
posoli, zebrał najdojrzalsze strąki. Ten rytuał powinien był 
się powtarzać do chwili, kiedy ułoży się do snu po raz 
ostatni.
   Wyobrażał sobie, że jego dawne namiętności ostygły 
doszczętnie w pustce tego świata, że jego zauroczenie ciałem 
zagubiło się w trybach mijających powoli niezmiennych dni i 
nocy.
   Pomyślał o kobietach i zapytał siebie, czy nie był 
wielkim głupcem.
   Mijały godziny. W końcu widekran zapalił się i na Bernera 
spojrzała złocistosrebrna twarz Cleeta.
   - Obudziłeś się?
   - Tak - odparł Berner, siadając na koi. - Czy mogę wrócić 
do mojej jaskini? Jestem trochę głodny. Mógłbym tam zjeść 
śniadanie albo przynieść tutaj zapas posoli, jeśli by pan 
tak wolał - nienawidził tonu służalczości w swoim głosie, 
ale wciąż bał się nerwopału.
   Cleet uśmiechnął się, jego twarz była dziwnie pozbawiona 
wyrazu.
   - Nigdy nie wrócisz do swojej jaskini, pustelniku. - 
Wolno potrząsnął głową. - Ale możesz wziąć sobie śniadanie w 
jadalni, ja już zjadłem. Kiedy skończysz, przyjdź na 
górę, na pokład astrogacyjny. Porozmawiamy.
   Ekran zgasł i drzwi otworzyły się z westchnieniem.
   Berner odnalazł jadalnię, podłużną kabinę naśladującą 
krzywiznę kadłuba statku gwiezdnego. Wzdłuż zewnętrznej 
ściany biegł wąski pasek ciemnego szkła pancernego. Berner 
spojrzał przez szkło. Pnącza posoli omdlewały z wdziękiem w 
rosnącym upale, a czarny wylot jaskini zdawał się utraconym 
rajem, nieznośnie słodkim we wspomnieniu. Bernera zdjęła tak 
gwałtowna żałość, że oczy mu zwilgotniały. W końcu odwrócił 
się.
   Na samym końcu sali stał kontuar zawalony brudnymi 
naczyniami. Berner usiadł za kontuarem. Odsunęły się osłony, 
odkrywające terminal autokuchmistrza. Zamówił coś o nazwie 
proolie, co okazało się ugotowanym ziarnem, oprószonym 
gorzką, żółtą przyprawą.
   Kiedy skończył, ustawił naczynia w sanityzerze. Podszedł 
do pola schodowego i poszybował w górę, docierając w końcu 
na pokład astrogacyjny, który był ściśle połączony z 
mrugającym przenośnikiem.
   Cleet stał przed półkulą z przydymionego pancernego 
szkła, spoglądając na pustkowie z zadumą wygładzającą jego 
maskę.
   - Powiedz, pustelniku - powiedział, zwracając się do 
Bernera - czy potrafisz prowadzić cywilizowaną konwersację?
   Berner stał splatając ręce w zakłopotaniu.
   - Nie pamiętam - odezwał się w końcu. - Minęło wiele 
czasu.
   Cleet zaśmiał się.
   - Jesteś przynajmniej uczciwy i skromny, to dwie zalety 
przydatne osobie o twojej pozycji - chociaż takie przymioty 
wydawałyby się groteskowe u osoby z moją pozycją. Nie 
uważasz?
   Bernerowi nie przychodziła do głowy żadna bezpieczna 
odpowiedź.
   - Nic nie szkodzi - odparł Cleet. - Nie będę oczekiwał od 
ciebie zbyt wiele. A więc: powiedz mi, w jaki sposób się tu 
znalazłeś? Bądź zwięzły, bądź dokładny, bądź zajmujący. - 
Maska Cleeta nie wyrażała teraz żadnych uczuć. - Siadaj - 
rozkazał, wskazując na ławę biegnącą wzdłuż kadłuba poniżej 
rzędu otworów składowych.
   Berner usiadł. Nie znajdował w pamięci żadnych słów. 
Cleet obserwował go wyczekująco, z oczami falującymi 
ożywieniem w zimnym metalu maski. W końcu Berner przemówił:
   - Przybyłem tu trzydzieści lat temu...
   Cleet przerwał mu natychmiast.
   - Pomyśl tylko! Trzydzieści lat strawionych na niczym. 
Ale opowiedz mi o swoim życiu, zanim tu przybyłeś. Pamiętaj, 
masz mnie zabawić.
   - Spróbuję...
   Cleet odwrócił się, zdawał się skupiać uwagę na pustkowiu 
na zewnątrz.
   - Mów.
   Berner odchrząknął.
   - Byłem górnikiem na Silverdollar...
   Cleet znowu przerwał.
   - Silverdollar. Czy to nie ten zimny świat? Lód i śnieg? 
Jakie bestie żyją na Silverdollar?
   Berner przypomniał sobie pola lodowe, unoszące się dymy, 
odległe białe słońce.
   - Wiele zwierząt żyje na lodzie - powiedział. - 
Wędrowniki, morskie rysie, białe lwy śnieżne... Zabiłem jednego 
mojej ostatniej zimy na Silverdollar. Przedarł się przez 
zabezpieczenia ponad moim obwałowaniem i podszedł, szukając 
pożywienia i ciepła. Zaskoczył mnie śpiącego w łóżku...
   Cleet zachichotał, rzucając mu spod oka szybkie 
spojrzenie.
   - Z przyjaciółką? Oho. Oto więc mamy przyczynę twego 
religijnego zapału. Jakie to banalne, jakie oczywiste, jak 
przypomina złą zmysłodramę. Ona bez wątpienia nie przeżyła; 
i ta tragedia pchnęła cię w chude ramiona Srogiego 
Misterium. Czy nie tak było?
   - Mniej więcej. - Odezwały się wspomnienia: odgłos 
sapiącego zwierzęcia, nieświeży smród jego oddechu, zęby 
szarpiące ciało. Wstrząsnął nim dreszcz.
   - W porządku, oszczędź mi szczegółów. Twoja kochanka 
umarła, ponieważ wpadła w złe objęcia, a nie dlatego, że 
seks jest zły; nie rozumiesz tego? - Cleet mówił z irytacją, 
powracając wzrokiem na pustkowie. - Opowiedz mi o lwach 
śnieżnych. Jak wyglądają?
   Berner otrząsnął się ze wspomnień.
   - Tak naprawdę niezbyt przypominają lwy; są długie, chude 
i bardzo szybkie. Ważą do tysiąca kilogramów, a starsze 
samce dochodzą do dwóch metrów w kłębie albo i więcej. Pod 
pewnymi względami przypominają wydry, jeżeli można sobie 
wyobrazić wydrę, która poluje na małe wieloryby. To znaczy, 
nie te prawdziwe wieloryby, ale zwierzęta zajmujące ich 
niszę...
   - Mniejsza o wieloryby. Jak rozmnażają się lwy śnieżne?
   - Odbywają tarło w bagnach wokół gejzerów; jeśli się 
dobrze orientuję, rodzą wolno pływające larwy. - Mówiąc to 
Berner rzucił okiem w stronę najbliższego otworu składowego. 
Ku swemu zaskoczeniu zobaczył wystający z otworu w zasięgu 
ręki uchwyt nerwopału Cleeta. Spojrzał na Cleeta, który 
sprawiał wrażenie, jakby o nim zapomniał. Nie, pomyślał. To 
pułapka, to zbyt łatwe. Czy Cleet byłby tak nierozważny? 
Nie. Nerwopał był z pewnością rozładowany albo w inny sposób 
niezdatny do użytku.
   - Mów dalej - warknął Cleet.
   - Przykro mi, nie jestem biologiem. - Zmusił się, aby nie 
spoglądać na nerwopał.
   Cleet zasyczał z irytacji.
   - Jesteś równie głupi jak ja groźny. - Poruszając się z 
zawrotną szybkością wyciągnął nerwopał z otworu. - Zajęło ci 
pięć minut, żeby go zauważyć, a potem się przestraszyłeś. 
Podejrzewałeś pułapkę? Tak? I co z tego? To była szansa, 
twoja jedyna szansa, a ty nic nie zrobiłeś. Co z ciebie za 
trzęsąca się galareta!
   Berner zwiesił głowę. Cleet miał rację, powinien był 
spróbować.
   Głos Cleeta stał się łagodniejszy.
   - Oczywiście pojąłeś, że jest mało prawdopodobne, abyś 
przeżył służbę u mnie. Czy nie stało się dla ciebie jasne, 
jaką mam naturę? Więc czemu nie skorzystać z szansy? 
Dlaczego nie? Każde inne zwierzę skorzystałoby z takiej 
szansy.
   Cleet otworzył kolbę nerwopału, wysunął komórkę 
zasilania. Wskaźnik ładowania zabłysnął jasną, jadowitą 
zielenią. Cleet wsunął ją z powrotem do środka, z trzaskiem 
złożył kolbę. Berner spoglądał tęsknym wzrokiem na nerwopał.
   - No cóż, miałeś rację - powiedział Cleet. - To była 
pułapka, byłem ciekaw, czy naprawdę pojąłeś, gdzie jest 
twoje miejsce. W żadnym razie nie zdołałbyś dosięgnąć 
nerwopału przede mną. Jestem dla ciebie o wiele za szybki. 
Posiadam najlepsze modyfikacje mięśniowe, jakie można dostać 
za pieniądze.
   Wycelował z nerwopału; jego palec drżał na spuście.
   - Mógłbym ukarać cię za twoje tchórzostwo - powiedział. 
Jego maska wyrażała teraz spokój, chłodny i pełen dystansu. 
Berner, na wpół odwrócony, podniósł ręce w bezcelowej 
obronie. Cleet wykonał ręką błyskawiczny ruch i nerwopał 
zniknął.
   - Jednak nie zrobię tego; nigdy nie pozbyłbym się stąd 
tego zapachu. Poza tym teraz, kiedy wiemy, jakim jesteś 
tchórzem, będziemy wszyscy mogli się odprężyć, nieprawdaż?
   Oddech Bernera zabrzmiał jak westchnienie.
   - Jesteś słabym zwierzęciem, pustelniku, ale wszyscy 
jesteśmy zwierzętami, niczym więcej, a czasem mniej. - Cleet 
znowu patrzył na pustkowie. - Często mniej. Zwierzęta żyją, 
kopulują, umierają, bez żadnej refleksji nad czasem, który 
ma przyjść i nad czasem, co mija. Palą się jaśniej niż 
większość myślących stworzeń. Dziwi cię moja pewność? W 
takim razie pokażę ci, co mam na myśli. Idź i przyprowadź 
Candypop. Jest za różowymi drzwiami w ładowni.
   - Dokąd mam ją przyprowadzić? - zapytał Berner, czując 
się kompletnie pokonany.
   - Do łóżka, oczywiście.

   Berner zastukał do ciężkich metalowych drzwi, ale jego 
kostki nie wydały niemal żadnego dźwięku. Drzwi otworzyły 
się jednak natychmiast i stanęła w nich wciąż naga Candypop.
   - Tak? - powiedziała dźwięcznym kontraltem. Zauważył, że 
jej oczy mają barwę czystego, ciemnego bursztynu i że jest o 
wiele piękniejsza niż mu się przedtem wydawało. Biła od niej 
witalność - zaskakująca w tych okolicznościach.
   - Cleet mnie przysłał, żebym cię przyprowadził - 
wymamrotał.
   - W porządku - odparła. Kiedy nie poruszył się od razu, 
ujęła jego ramię w mocnym uścisku i obróciła go w kierunku 
pola schodowego. - Nie pozwólmy mu czekać - powiedziała. - To 
byłaby głupota.
   Ruszyła w stronę pola długimi, pełnymi wdzięku krokami. 
Berner przyspieszył, aby dotrzymać jej kroku.
   - Przepraszam - powiedział, kiedy weszli na pole i  
unosili się w górę.
   - Za co? - wydawała się prawdziwie zaciekawiona.
   - Za wykonywanie jego poleceń... jakiekolwiek one są. - 
Berner starał się wstrzymywać ogień swego gniewu, aby 
zachować go do czasu, kiedy będzie mógł go rozniecić w 
buchający płomień.
   - Nie bądź niemądry - powiedziała, zanim dotarli do 
szczytu pola. - Kto mógłby się oprzeć tak potężnemu 
monstrum?
   Weszła do środka i usadowiła się na plastykowym łóżku, 
jak gdyby robiła to przedtem tysiące razy. Berner podziwiał 
jej odwagę; żałował, że nie może czuć się tak nieustraszony, 
jak zdawała się być ona.
   - Teraz - powiedział Cleet do Bernera - pozwól, że pokażę 
ci moją bibliotekę. - Podszedł do zamkniętych drzwi, 
nacisnął dłonią płytkę otwierającą. Drzwi z sykiem 
przesunęły się na bok.
   Berner wszedł za Cleetem do małego pomieszczenia. Cleet 
odwrócił się, omiótł cały pokój gestem ręki. Trzy ściany 
pokoju wypełniały rzędy małych komór stazyjnych; tysiące 
małych przegródek oszklonych z przodu.
   - Moja kolekcja - oświadczył, a jego maska zalśniła 
radością. - Spójrz tutaj - wskazał dotykając płytki czołowej 
jednej z komór. Zapaliła się, wyświetlając zielone znaki 
pisane w kanciastym alfabecie Dilvermoon: SUCCISA PRATENSIS, 
samiec i samica.
   - Nie rozumiesz?
   - Nie, obywatelu Cleet - odparł Berner.
   Cleet dotknął następnej płytki czołowej, na której 
wyświetlił się napis: TURSIOPS TRUNCATUS, samiec i samica.
   - Psychokłębki, pustelniku! Spuścizna po moim przodku, 
który także miał niekonwencjonalne gusty. - Cleet przysunął 
bliżej twarz i Berner poczuł zapach perfumowanego rozkładu, 
jak gdyby Cleet gnił pod swoją piękną maską. - Krew krąży we 
mnie wolniej niż w żyłach moich przodków. Trzymam tutaj 
dusze dziesięciu tysięcy stworzeń. Większość to ziemskie 
formy życia, choć posiadam też wiele obcych. - Cleet zaśmiał 
się i popchnął płytkę, która złożyła się do środka. Wyjął 
dwa psychokłębki leżące w komorze, dwa podłużne twory z 
metalu i czerwonego plastyku w kształcie skarabeuszy.
   Skierował się do wyjścia.
   - Nie zamknę drzwi na zamek; ale jeżeli mi przeszkodzisz, 
przygotuj się na ból. Możesz się przyglądać, jeżeli 
chciałbyś zrozumieć. - Nieodgadniony wyraz przemknął przez 
złocistą maskę. Wyszedł, zamykając za sobą drzwi.
   Berner z początku powstrzymywał chęć spojrzenia przez 
iluminator z pancernego szkła. Stał przed ścianą i dotykał 
płytek czołowych. Odkrył, że za drugim dotknięciem wyświetla 
się zaopatrzony w podpis obraz stworzenia, którego psychikę 
zamknięto w znajdujących się wewnętrz psychokłębkach. Tam 
tygrysy, ówdzie krokodyle, jeszcze gdzie indziej uzbrojone w 
kły obce drapieżniki o sześciu długich nogach i wspaniałym 
upierzeniu.
   Za trzecim dotknięciem wyświetlił się przyprawiający o 
mdłości opis zachowania seksualnego obcego drapieżnika. 
Berner oglądał tylko przez chwilę, potem zadrżał i odwrócił 
się. Miał nadzieję, że Cleet nie użyje akurat tego zestawu 
psychokłębków: kobieta nie przeżyłaby tego doświadczenia.
   Wspaniała błękitna jasność przyciągnęła go w stronę 
iluminatora. Podszedł, chociaż czuł z góry pretensję do 
Cleeta - i do samego siebie za uleganie tak niezdrowej 
ciekawości.
   Holoprojektory stworzyły podwodny świat. Wysokie zielono-
czarne pasma wodorostów chwiały się w rytm leniwych prądów. 
Maleńkie srebrne rybki migotały wśród długich liści. 
Błękitne światło padało poprzez las wodorostów nieprzerwanym 
potokiem promieni, oświetlając parę unoszącą się w wodzie na 
środku przemienionej kabiny.
   Długie ciało Cleeta było mocno umięśnione, jak gdyby 
spędził dużo czasu w stymulatorze tkanek. Pełne usta kobiety 
wygięły się w szerokim, nieruchomym uśmiechu. Popłynęła w 
objęcia Cleeta, wtórując jego pchnięciom szybkimi, 
wdzięcznymi ruchami. Cleet zadygotał, a z jej śmiejących 
się ust wyleciał strumień srebrzystych banieczek.
   Berner odwrócił się od iluminatora czując pewien niesmak, 
chociaż nie zobaczył nic złego czy brutalnego. Usiadł w 
kącie i zastygł w oczekiwaniu.
   Kiedy Cleet przyszedł po niego, drzemał w najlepsze. 
Cleet szturchnął go butem. Berner potrząsnął głową, skoczył 
na równe nogi.
   - Przepraszam - powiedział.
   Na masce Cleeta pojawił się wyraz niezadowolenia, 
wyglądało jakby Berner czymś go zirytował.
   - Znudziło cię moje przedstawienie?
   Berner nie wiedział, co odpowiedzieć.
   - Nieważne - stwierdził Cleet. Włożył psychokłębki z 
powrotem do ich komory stazyjnej. - Do roboty.
   Zaprowadził Bernera do kabiny, gdzie kobieta leżała 
nieruchomo na łóżku, patrząc w sufit.
   - Wiesz, co robić - powiedział Cleet. - Dziś wieczorem 
nie będzie potrzebowała medjednostki; oczyść ją tylko. Aha, 
i tym razem dopilnuj, żeby uczesała włosy. Uperfumuj ją, 
umaluj jej usta na czerwono. Zabierz ją do jej pokoju w 
ładowni, znajdziesz tam, co trzeba. Doprowadź ją do 
porządku. Potem idź do swojej kabiny. Nie chcę, żebyś mi się 
kręcił pod nogami.

   Po odejściu Cleeta Berner odwinął wąż schowany w ścianie. 
   Kiedy zalała ją woda, kobieta drgnęła i odsunęła się.
   - Przestań na chwilę - powiedziała stłumionym głosem. - 
Czuję się jak nagrodzony na wystawie wieprz, który właśnie 
wyszedł z błota. Czy w innym życiu zajmowałeś się myciem 
wieprzy?
   Berner zamknął dopływ wody.
   - Jeśli dobrze pamiętam, nie - powiedział przepraszającym 
tonem.
   Usiadła i przetarła twarz rękami. Dłonie jej drżały.
   - Pozwól mi przynajmniej wstać.
   - Oczywiście - powiedział Berner.
   Podczas kiedy on trzymał wąż tak, żeby woda delikatnie 
spływała, ona szorowała ciało szczotką, aż jej blada skóra 
poróżowiała.
   Obserwował z niechętną satasfakcją jak jej ciało wolno 
przybiera kolejne wdzięczne pozy, gdy osuszał je ciepłym 
powietrzem.
   - W porządku - stwierdziła w końcu. - Wracajmy.
   Jej kabina była zakurzonym pomieszczeniem z zaśmieconą 
toaletką w kącie, pozbawionym innych mebli prócz łóżka. 
Łóżko miało płytkie wgłębienie w kształcie kobiecego ciała i 
przezroczystą osłonę. Usiadła na jego brzegu, pozornie 
spokojna.
   Na toaletce znalazł słoiczek pomady do ust i wysadzany 
kamieniami grzebień. Niepewnie wyciągnął w jej kierunku rękę 
z grzebieniem. Potrząsnęła spokojnie głową.
   - Byłbyś tak uprzejmy? - odwróciła się, prostując plecy i 
podnosząc głowę.
   Podniósł grzebień i przeciągnął po jej włosach; zęby 
zatrzymały się na splątanych kosmykach.
   - Uważaj - powiedziała. - Czy uwierzysz, że był czas, 
kiedy mogłam usiąść na swoich włosach? Splatałam je w 
warkocz gruby jak moje ramię i rozpuszczałam go tylko dla 
moich kochanków.
   Męczył się ze splątanymi włosami, skupiając całą uwagę na 
tym zadaniu, aby nie zauważać, że dotyka pięknej, nagiej 
kobiety.
   Stopniowo plątanina poddała się jego wysiłkom i włosy 
stały się gładkie i lśniące.
   Przerwał, czując przemożną chęć, aby robić to dalej. 
Odwróciła się do niego i spojrzała mu w oczy ze szczerą 
ciekawością.
   - Byłeś delikatny - stwierdziła. - A Cleet powiedział mi, 
że jesteś wyznawcą kultu, który nienawidzi kobiet.
   - Nie - odparł. - Nie kobiet. Tylko aktu parzenia się z 
nimi. Kobiety nic nie mogą poradzić na to, czym są. - Czuł 
dziwną obojętność i jego własna wypowiedź wydała mu się 
nagle trochę głupawa, trochę naiwna.
   Jej wzrok ochłódł.
   - Czym są, według ciebie?
   - Bramą do życia... lecz także bramą do śmierci. - Jego 
słowa zdawały się blade i nieprzekonywające.
   Nagle uśmiechnęła się dziwnym wykrzywieniem ust, w 
gorzkim rozbawieniu.
   - Cóż, w moim przypadku masz rację przynajmniej w 
połowie. Weź mnie do łóżka, a Cleet cię zabije.
   Nie wiedział, co na to odpowiedzieć. Po chwili przyniósł 
pomadę do ust i leżący koło niej mały, ostro zakończony 
pędzelek. Podał jej obie rzeczy.
   - Spróbuj sam - powiedziała i uniosła twarz, zamykając 
oczy.
   Jego palce uspokoiły się, kiedy pędzelek podkreślał 
spokojną krzywiznę jej ust; i czuł przypływ jakiegoś niemal 
niemożliwego do zniesienia uczucia. To nie jest żądza, 
pomyślał. Zapomniałem, jak się ją odczuwa, czyż nie?
   - I perfumy, tak powiedział - przypomniała Bernerowi, 
kiedy skończył. Nieźle mu poszło z jej ustami; lśniły 
aksamitnym szkarłatem. Osobliwe wspomnienie przemknęło mu 
przez myśl: przypomniał sobie, że w niektórych światach 
modne kobiety malowały sobie sutki.
   Odwrócił się i przebierał wśród buteleczek perfum, które 
zapełniały toaletkę, aż znalazł coś, co mu się spodobało, 
słodki kwiatowy zapach z ziemską nutą. Umoczył palec w 
perfumach, dotknął pulsującego miejsca u podstawy szyi - a 
potem, po chwili, miękkiej, delikatnej skóry pomiędzy 
piersiami. Cofnął gwałtownie rękę, jak gdyby mogła go 
oparzyć.
   - Wybacz - powiedział czując, jak twarz mu płonie.
   - Jestem raczej przyzwyczajona - powiedziała, śmiejąc się 
cicho. Dźwięk ten nie miał w sobie ani śladu wesołości. - 
Musiałbyś pozwolić sobie na dużo więcej - i brutalniej, 
zanim byś zapracował na moją wrogość.
   Nagle zapadła się w sobie; oczy jej wypełniło ogromne 
zmęczenie.
   - No, teraz muszę spać - i pozwolić, żeby łóżko mnie 
odżywiło - jeśli mam mieć nadzieję na odzyskanie sił. 
Bardziej boli, kiedy jestem zmęczona.
   - Jak możesz myśleć o tym tak trzeźwo? - Berner poczuł 
silny, szczery żal.
   Wzruszyła ramionami i nie odpowiedziała. W końcu 
westchnął i wstał.  
   - Jeśli chodzi o mnie, tak boję się Cleeta, że nie czuję 
niczego poza tym.
   - Cleet wie, jak kontrolować swoją własność, na tym 
polega jego geniusz. - Położyła się, kładąc nogi we 
wgłębieniu łóżka.
   - Musisz go nienawidzić - powiedział i natychmiast 
poczuł zmieszanie z powodu tak głupio oczywistej uwagi.
   - Nienawidzić? - mruknęła. - Czy go nienawidzę? Nie 
wiem... To tak jakby nienawidzić tajfun, który zatopił 
twoją łódź, choroby, która kradnie ci zdrowie. Jakby 
nienawidzić śmierci lub bólu. Bezsensowne, nie sądzisz? - 
Zamknęła oczy.
   Zaciągnął osłonę łóżka i przyglądał się drucikom 
wypełzającym z ukrytych wnęk. Grube plastykowe wężyki pełne 
odżywczego płynu przytwierdziły się do jej przegubów. 
Przewody nie grubsze niż srebrne nitki zatonęły w tuzinach 
miejsc jej ciała. Łóżko pracowało nad utrzymaniem jej 
napięcia mięśniowego, wprawiając jej ciało w delikatny, 
falujący ruch. Uśmiechnęła się, jej plecy wygięły się lekko.
   Poruszała się jak gdyby w ramionach niewidzialnego 
kochanka.
   Odwrócił się i uciekł.

   Cleet uwalniał go z kabiny o różnych porach, pozwalał mu 
coś zjeść, po czym rozkazywał, aby przyprowadził kobietę.
   Coraz częściej Berner ulegał pokusie przyglądania się. 
Wmawiał sobie, że to holoprojekcja tak go fascynuje; za 
każdym razem komora stawała się innym światem, wspaniałym, 
straszliwym lub niezrozumiałym.
   Czasami Candypop zdawała się czerpać przyjemność z tego 
aktu. Na jej twarzy wstyd walczył z pożądaniem, uśmiech z 
płaczem. Czasem krzyczała bez przerwy, a jej rysy zastygały 
w lęku i grozie. Najczęściej z wyrazu jej twarzy nic nie 
dało się odczytać.
   Po wyczerpaniu się psychokłębka często na chwilę traciła 
przytomność. Najbardziej obce stwory Cleeta wprawiały ją w 
stan podobny do śpiączki, trwający czasem godzinami.
   Niekiedy wychodziła bez obrażeń, ale zazwyczaj Berner 
musiał zanosić ją do medjednostki, aby wyleczyć stłuczenia, 
zwichnięcia i pomniejsze złamania.
   - Jak możesz to znosić? - zapytał pewnego ranka, 
pomagając jej zejść z płyty. Wzruszyła ramionami.
   - Jakie mam inne wyjście?
   - Nie wiem - odparł Berner z ociąganiem. Wydawało się to 
potwornie niesprawiedliwe. Była tak miłą i niewinną osobą, a 
cierpiała tak szkaradną niewolę. - Czy nigdy nie bywa 
lepiej?
   - Czy Cleet dał ci już swój wykład na temat cyklicznej 
natury bogactwa? Nie? Cóż, okrucieństwo także ma swoje 
cykle. - Posłała mu zmęczony uśmiech. - Czasami ubiera mnie 
w klejnoty, daje mi podarki i zachowuje się jak uwielbiający 
mąż.
   - Tak jest lepiej, prawda?
   - Wcale nie - odpowiedziała.
   W miarę jak mijały tygodnie, Cleet stawał się mniej 
rozmowny, zdawał się znajdować mniejszą przyjemność w 
szokowaniu lub straszeniu Bernera.
   Teraz zdarzało się, że spędzał noc bez kobiety, a w końcu 
mijały całe dnie, kiedy nie zabierał jej forpiku. Za to 
przesiadywał na pokładzie astrogacyjnym, wyraźnie zajęty 
swoimi myślami.
   Cleet nie zamykał już Bernera w kabinie, najwyraźniej 
upewniwszy się, że jest nieszkodliwy. W każdym razie pole 
schodowe nie pozwoliłoby mu się dostać do żadnego z 
chronionych obszarów, tak więc Berner poruszał się tylko po 
ładowni i górnym pokładzie. Zaczynał się niecierpliwić.
   Kiedyś odwiedził kobietę, kiedy spała swoim wymuszonym 
snem. Wydała mu się nieodparcie piękna, leżąc w łóżku jak 
klejnot w szkatułce. Wyszedł, zanim się obudziła i nigdy 
więcej nie naruszał jej prywatności.
   Pożądał tej kobiety; w końcu był w stanie przyznać się do 
tego przed samym sobą. Było mu jej żal, a uczucie to wkrótce 
przerodziło się w pożądanie. Jednak ostatecznie ani żądza
ani litość nie wydawały mu się na miejscu: była, jak i on, 
tylko jeszcze jednym zwierzęciem schwytanym w pułapkę, 
zabawką. Pomimo całej swej piękności, pomimo całej swej 
odwagi.
   Jedyną rozrywkę znajdował na górnym pokładzie, wertując 
bibliotekę dusz Cleeta. Godzina po godzinie oglądał 
wyświetlane obrazy i czasami wydawało mu się, że wszechświat 
jest zapełniony wyłącznie kopulującymi zwierzętami, 
rozpaczliwie uchodzącymi przed śmiercią w ten jedyny sposób, 
jaki był dla nich dostępny.

   Cleet czasami pozwalał mu zjeść obiad w mesie statku, 
przy długim, czarnym, lakierowanym stole. Berner zajmował 
miejsce na końcu tego stołu.
   Zwykle Cleet jadł w czujnym milczeniu, obserwując Bernera 
z bezosobowym natężeniem. Tego wieczoru jednak był rozmowny.
   - A więc, pustelniku, opowiedz mi o swej wierze. Słabi 
bez końca wymyślają podobne religie, usprawiedliwiając 
własną słabość. Ale odrzucenie seksu? To wydaje się 
uniwersalnie nieatrakcyjne. Jak zdobywacie wiernych?
   Berner spojrzał nieufnie na Cleeta.
   - Mądrość sama przychodzi do wybranych.
   - Ach, tak? W takim razie powiedziałbyś, że ja jestem 
niemądry? Albo niewybrany?
   - Nie ośmieliłbym się... - odparł Berner, spoglądając w 
dół na swój talerz.
   - Całkiem słusznie! Ale proszę, wypowiedz się swobodnie. 
Być może, nawrócisz mnie. Dlaczego musimy powstrzymać się od 
seksu?
   Berner, nieszczęśliwy, wciągnął powietrze.
   - Mogę tylko zacytować Bezimiennego: "Pomyśl o amebie. 
Czy ona umiera? Nie zna przelotnej przyjemności parzenia się 
ani wiecznego strachu przed grobem".
   - Żadne zwierzę nie boi się śmierci. - Cleet wypowiedział 
to niemal delikatnym głosem.
   - Być może nie, dopóki śmierć nie nadejdzie. Wtedy...
   - Ale czy ten Bezimienny nie został zamęczony?
   - Tak, na Aragonie, przez tłum rozwścieczonych ladacznic. 
Nasza wiara nie obiecuje nieśmiertelności w tym ciele, 
chociaż czciciele zanotowali znaczne przedłużenie życia. 
Zdarzają się wypadki, nadal panuje przemoc. Mamy nadzieję 
zachować życie duszy. Jesteśmy realistami.
   Cleet zaśmiał się swoim pięknym, niezdrowym śmiechem.
   - Realiści! Powiedz mi, ile masz lat?
   Berner przygarbił ramiona.
   - Sto siedem standardowych. Ale późno przybyłem do 
Misterium.
   Cleet zaśmiał się znowu.
   - Smarkacz. Posiwiały smarkacz. Mógłbyś tu przeżyć 
jeszcze ze sto - i to nie na pewno. Widziałem twoją 
medjednostkę; bardzo prymitywna, doprawdy bardzo. Ja 
urodziłem się 863 lata temu na Green. I miałem przynajmniej 
dziesięć tysięcy kochanek; dzięki temu czuję się jeszcze 
bardziej młodzieńczo. I jak teraz wygląda twój realizm?
   Berner nie odpowiedział.
   - Wiem, co myślisz - powiedział Cleet. - Myślisz 
"Bogactwo". I, oczywiście, masz rację. Bogaci nie muszą 
umierać, dlaczego więc mielibyśmy się zastanawiać nad stanem 
naszych dusz? Czy masz odpowiedź?
   - Nie - wymamrotał Berner.
   - Nie, oczywiście, że nie masz. - Cleet zamyślił się, 
spokój rozlał się po jego lśniącej masce. - Ale myślisz 
sobie: "Jeżeli Cleet jest tak bogaty, co robi w tym pustym 
świecie, z nudnym bigotem jako służącym?" - Ramiona Cleeta 
drgnęły, zamrugał gwałtownie. - Nie doświadczyłeś osobiście 
bogactwa, więc wybaczam ci twoją ignorancję. Widzisz, 
bogactwo ma naturę cykliczną. Prawdziwy bogacz przechodzi 
przez następujące cykle: gromadzenie, a potem wydawanie. 
Jakiż użytek z bogactwa, jeśli nie można za nie kupić 
rozrywek? A im bogatszy się stajesz, w tym droższych 
gustujesz rozrywkach.
   Bernera przerażał wyraz twarzy Cleeta, zarazem 
zrozpaczony i gniewny. Wbijał wzrok w resztki jedzenia i 
miał nadzieję, że Cleet nie zechce złagodzić swego bólu, 
zadając go jemu.
   Cleet był jednak myślami gdzie indziej, zatopiony w 
jakichś gorzkich wspomnieniach. Mówił dalej z zadumą:
   - Tak więc znalazłem się na dole cyklu. Nie posiadam nic 
oprócz tego przeklętego statku, kawałka ładnego ciała, kilku 
zabawek - i ciebie, oczywiście. Gdybym mógł, zabrałbym 
statek do Dilvermoon i sprzedał, ale jest dostrojony do 
mojej osoby i beze mnie umrze. Poza tym tropią mnie złośliwi 
wrogowie i akurat teraz w Dilvermoon nie jest bezpiecznie.
   To równie dobre miejsce jak każde inne, aby czekać, aż 
nie poczynię nowych planów. Po co bez celu przemierzać 
pustkę? - Po chwili uśmiechnął się, jakby jego wspomnienia 
przybrały przyjemniejszy obrót. - Mój szanowny przodek dał mi 
ten statek podczas mego Roku Męskości, dawno temu. Bardzo 
dawno temu. Miesiąc później otrułem go i wziąłem swoje 
dziedzictwo. Naprawdę stałem się mężczyzną.
   Nastała cisza. Po jakimś czasie Cleet podniósł się i 
poszedł na górę do swego prywatnego apartamentu.
   Berner ukrył twarz w dłoniach i trwał tak, póki nie 
przestał dygotać.

   Tego wieczoru Cleet przybrał postać wielkiego węża 
zamieszkującego świat piasku i cierni. Obszedł się z kobietą 
wyjątkowo okrutnie, więc kiedy skończył, była zakrwawiona.
   Berner ukrył gniew, kiedy Cleet wywołał go z biblioteki.
   - Do medjednostki? - zapytał.
   - Czemu nie - odpowiedział Cleet z odcieniem znudzenia i 
odszedł.
   - Nie zawsze byłem tchórzem, Candypop - wyszeptał Berner, 
pomagając jej się umyć.
   Podniosła na niego wzrok, uśmiechając się lekko.
   - Dlaczego nazywasz się tchórzem? Co mógłbyś zdziałać
przeciwko Cleetowi? On już nie jest człowiekiem, stał się 
zbyt silny, zbyt szybki, zbyt okrutny. Żadna nieprzetworzona 
istota ludzka nie mogłaby go pokonać.
   Kiedy pomagał jej podnieść się na nogi, oparła się o 
niego i czuł przy swoim boku nacisk jej piersi. Ku swemu 
zawstydzeniu poczuł ukłucie żądzy.
   Medjednostka uporała się z nią szybko - najwyraźniej rany 
były powierzchowne - tak, że kilka minut później Berner mógł 
odprowadzić ją do kabiny.
   Cleet wszedł za nimi poruszając się bezszelestnie i 
zaskakując Bernera.
   - Wiesz, prawda? - powiedział miękkim, rozmarzonym 
głosem.
   Berner zrozumiał, że dzieje się coś ważnego, zachodzi 
jakaś rytualna wymiana. Wymiana jakiejś strasznej wiadomości 
między Cleetem a Candypop.
   Cleet utkwił w Bernerze nieruchome spojrzenie.
   - Wszystko się zmienia, pustelniku. Zauważyłeś to nawet 
podczas swego krótkiego życia. Nie zostaniemy tu już długo.
   - Co pan ma na myśli? - Berner nie mógł złapać tchu.
   - Zbyt długo przebywałem z dala od mojego życia. A poza 
tym jestem zmęczony moją Candypop. - Cleet potrząsnął głową, 
wydawało się, jakby dziwnie zmalał. - Stare zabawki... - 
powiedział tak cicho, że Berner ledwo dosłyszał słowa.
   Odszedł cicho, a Berner drżącą ręką podniósł szczotkę do 
włosów.
   Candypop spojrzała na Bernera. Twarz miała zaskakująco 
spokojną.
   - Nie zwracaj na niego uwagi, Bernerze. On lubi straszyć 
ludzi, wiesz, to jego hobby. Zanim odleci, wypuści cię stąd 
i pozwoli ci wrócić do dawnego życia. Nie rób tylko nic, co 
by go mogło rozgniewać. Nigdy nie postępuj wbrew jego 
oczekiwaniom, a nic ci się nie stanie. On nie morduje bez 
powodu. Przeżyjesz, bracie Bernerze.
   Chciał jej wierzyć.
   - Groził, że przemodeluje mnie w kobietę, jeżeli... - 
Wstydził się swego strachu; doprowadzał go do mdłości.
   - Jeżeli ja umrę? - potrząsnęła głową. - Nie obawiaj się. 
To się nigdy nie stanie, wierz mi. Nie mam zamiaru cię 
urazić - prawdopodobnie byłaby z ciebie ładna kobieta - ale 
Cleet ma bardzo... szczególne gusta. Dość osobliwe.
   - Ale to brzmiało... to naprawdę brzmiało tak, jakby 
chciał powiedzieć, że cię zabije.
   Pokiwała głową, wciąż nieludzko spokojna.
   - Oczywiście, że zamierza mnie zabić. To nie będzie 
pierwszy raz. Posiada mnie od bardzo dawna. Ale później 
wsadzi mnie do medjednostki, a ona złoży mnie z powrotem do 
kupy i będę jak nowa. Mówię ci, on naprawdę nie jest 
mordercą; to nie jest morderstwo, jeśli nie pozostaje się 
martwym, czyż nie? Nigdy się mnie nie pozbędzie; jestem 
idealną kobietą. Dla Cleeta. Ale tobie nic się nie stanie. 
Uwierz mi.
   Berner nagle poczuł pewność, że ona mówi prawdę.
   - To dla ciebie okropne - powiedział.
   - Nie jest tak źle - powiedziała, wzruszając swymi 
cudownymi ramionami. - Nigdy nic nie pamiętam z okresu, 
kiedy jestem martwa.
   Lecz po chwili jej opanowanie zachwiało się nieco, a oczy 
pociemniały.
   - Boli tylko umieranie.

   Berner poszedł do łóżka pełen współczującego podziwu. Sen 
długi czas go omijał, a kiedy w końcu zasnął, dopadł go 
straszliwy koszmar.
   Sen nie przestrzegał logiki; przez scenę jego umysłu 
przepływały oderwane obrazy. Sam Berner nie brał żadnego 
udziału we śnie. Był widzem, całkowicie pozbawionym własnej 
woli.
   Z pewnej odległości widniała twarz Candypop. Wbijała w 
niego wzrok. Dostrzegał ją tylko kątem oka, ale to ona 
stanowiła centrum snu. Po chwili zauważył, że piękna skóra, 
która pokrywała jej czaszkę, staje się półprzezroczysta tak, 
że prześwieca przez nie biała kość. Przez tę przezroczystość 
przepływały mroczne obrazy - rzeka ukrytych emocji nad 
bladym kamieniem. We wspaniałych oczach czarne jaskinie. W 
pełnych ustach długie posępne kły śmierci.
   Na pierwszym planie snu Cleet przybierał serię 
niezgrabnych póz w powolnym rytuale. Jego oczy z początku 
były puste. Otwarte usta zwisały bezwładnie. Wyglądał, jakby 
został opanowany przez jakąś wewnętrzną formę życia, jakby w 
jego ciele zamieszkała inna istota, nieco odmienna od 
ludzkiej i niepewna, jak ludzkie ciało powinno się poruszać. 
Teraz Cleet stanął na jednej nodze, drugą podniósł wysoko, 
kołysząc ramieniem za plecami. Ramię podniosło się, 
przemieściło i stało się kolcem wysuwającym się z tyłu szyi 
Cleeta.
   Sen migotał; Cleet był teraz trującą rybą, pokrytym 
brodawkami straszydłem o postrzępionych płetwach i oczach 
martwych jak kamyki. W tym samym czasie był wciąż Cleetem; 
Berner rozpoznawał go z mrożącym krew przerażeniem.
   Candypop patrzyła spokojnie ze swego oddalenia, jej 
czaszka płonęła wewnętrznym ogniem.
   Cleet zawirował i stał się znowu człowiekiem. Opadł do 
przysiadu, rozkraczył nogi i Berner ujrzał pająka. Potem 
węża. Rekina, hienę, obcą istotę o rogach jak brzytwy, 
potwora z głębin wywijającego mackami. Za każdą 
transformacją Berner czuł przypływ przerażenia. Miał ochotę 
krzyczeć, gardło bolało go, jakby miało zaraz pęknąć.
   Jednak nie mógł krzyczeć, nie mógł uciekać; i jego 
bezradność przyciągnęła uwagę Cleeta. Potwór obserwował 
teraz Bernera błyszczącymi oczyma. Transformacje nabierały 
wstrząsającego tempa, kształty zmieniały się szybciej i 
szybciej. Berner nie mógł już ich rozpoznać; widział 
jedynie oczy, które zaczęły się zbliżać.
   Był pewien, że zaraz umrze. Usiłował przenieść uwagę na 
Candypop... i wtedy zobaczył coś, co go ocaliło.
   Ponad czaszkę i jej zanikającą otoczkę pięknego ciała 
podniosła się inna twarz. Młoda kobieta, uśmiechnięta, pełna 
radości życia. Jej oczy były ciepłe i niewinne. Ufne.
   Rozpoznał ją z wysiłkiem. Jakimś cudem ujrzał Candypop 
taką, jaka była, zanim posiadł ją Cleet.
   Jego przerażenie przygasło, zastąpione bolesnym smutkiem.
   Obudził się ze łzami na policzkach i nieodpartą potrzebą 
ujrzenia jej.
   Do czasu kiedy stanął nad jej łóżkiem, łzy zniknęły, ale 
ból pozostał. Leżała nieruchoma i w sztucznym spokoju 
narkotycznego uśpienia ujrzał młodą kobietę ze swego snu. 
Zerknął na czasomierz łóżka. Za kilka sekund rurki i 
przewody wycofają się z jej ciała.
   Łóżko trzasnęło i zabuczało. Oprzyrządowanie odpadło. 
Powieki kobiety zatrzepotały i Bernerem owładnął 
niebezpieczny impuls. Czuł, że coś popycha go do dokonania 
jakiegoś aktu czułości, choćby drobnego, więc pochylił się 
nad łóżkiem i dotknął wargami jej ust... czując niedorzeczną 
rozkosz, czując przyprawiające o zawrót głowy przerażenie.
   Obudziła się, a on pocałował ją, ale jedyną jej reakcją 
było nieskończenie lekkie potrząśnięcie głową.
   Przytaknął, ale pochylił się nad nią znowu, przycisnął 
policzek do jej policzka i wyszeptał:
   - Gdybym mógł cokolwiek zrobić, zrobiłbym to. Zrobiłbym.
   - Tak - powiedziała miękko. - Wierzę ci. Tak - podniosła 
rękę i dotknęła jego twarzy chłodnym, szybkim muśnięciem.
   - Tak? - ryknął Cleet, zza pleców Bernera. - Tak? Tak - 
co?
   Berner odskoczył od łóżka, ale Cleet zamachnął się 
ciężkim ramieniem i jednym uderzeniem rozciągnął go w kącie 
pokoju.
   W ręku Cleeta drżał nerwopał, a Berner szykował się na 
zejście do piekła.
   Głos Cleeta przybrał głuchy ton, jakiego Berner nigdy 
przedtem nie słyszał.
   - Co ci mówiłem, pustelniku? Pamiętasz?
   Berner nie był w stanie wydobyć głosu.
   - Co mu mówiłeś? - spytała Candypop cichym, rozbawionym 
tonem.
   Berner zerknął na nią. Siedziała na brzegu łóżka, z 
ciałem wygiętym w łuk w dziwnie prowokującej pozie. Jej 
twarz promieniała szelmowskim triumfem. Cleet odwrócił się 
do niej.
   - Mogłoby mi przyjść do głowy coś niemiłego. Mógłbym 
pomyśleć, że ze mnie szydzisz. Mógłbym uwierzyć, że uwodzisz 
tego prostaka tylko po to, aby mnie rozdrażnić.
   - Doprawdy? - zaśmiała się, był to brzydki, drwiący 
dźwięk. - Chyba nie myślałeś naprawdę, że ten mały tchórz 
mógłby ci się kiedykolwiek sprzeciwić. Bez wydatnej... 
pomocy. Chyba tak nie myślałeś?
   Cleet wystrzelił z nerwopału.
   Berner patrzył, jak dziewczyna upada z łomotem, z twarzą 
wykrzywioną nieludzkim krzykiem. Całe jej piękno zniknęło. 
Chciał się odwrócić, lecz nie był w stanie.
   Kiedy wreszcie było po wszystkim, Cleet wyszedł bez 
słowa.
   Berner pomógł jej przejść do medjednostki i podsadził ją 
na płytę. Zanim wsunął ją do środka, wziął ją za rękę.
   - Dlaczego? Dlaczego wzięłaś winę na siebie?
   Wykonała gest przypominający wzruszenie ramion. Jej głos 
zmienił się w ochrypły szept.
   - Mógł cię zabić, a cóż by to była za głupia strata - 
jest niemal zdecydowany puścić cię wolno. Poza tym 
przywykłam do tego.
   - Dziękuję ci - powiedział niepewnie.
   Znowu leciutkie wzruszenie ramion.
   - Wobec tysiąca lat, jakie to ma znaczenie?

   W bibliotece Cleet ociągał się z decyzją.
   - Które powinienem wybrać, pustelniku? - otworzył 
przegródkę oznaczoną napisem HYAENA EXTRO-BRUNNEA, wyjął 
kłębki, ważył je w dłoni obserwując Bernera 
nieprzeniknionymi oczyma.
   - Mam użyć tych?
   Cisza przedłużała się i Berner czuł nacisk woli Cleeta 
zmuszający go do odpowiedzi.
   - Byłoby zarozumiałością z mojej strony ferować opinię - 
powiedział w końcu. Cleet uśmiechnął się.
   - W porządku. Dobrze powiedziane; wiedziałem, że można 
cię czegoś nauczyć. Myślę, że poczekamy na nie jeszcze jedną 
noc. - Odłożył kłębki na miejsce, wziął następną parę. - 
Dziś wieczór weźmiemy coś słodkiego, jak sądzę. Coś 
subtelnego. Dla odmiany.
   Kiedy Cleet poszedł do niej, Berner stuknął w płytkę, za 
którą odłożył kłębki hyaeny. Patrzył na wyświetlacz, czując 
falę mdłości.
   Przez pokrytą zaroślami równinę sunęła na sześciu 
pniakowatych nogach barczysta bestia, pokryta pancerzem z 
włóknistych płytek w kolorze błotnistobrązowym. Porastały ją 
z rzadka rozrzucone kępki włosów. Głowa była nieowłosiona, 
po obu stronach świńskiego ryja sterczały zakrzywione do 
góry kły, oczy błyszczały silnym podnieceniem.
   Potwór zatrzymał się, podrzucił głowę, rozdymając szeroko 
nozdrza. Chwilę później ruszył kołyszącym truchtem, a jego 
pysk pokrył się pianą.
   Dopadł samicę na podmokłej łące. Samica, z brzuchem 
zwisającym ciężko, była drobniejsza i mniej zwinna. Kręciła 
się w kółko, aby stanąć twarzą do samca. On jednak runął na 
nią, rozciągając ją na ziemi i odsłaniając jej brzuch. Ciął 
kłami i w chwilę później zielonkawa masa wypełniająca 
wnętrze poruszyła się i zaczęła wylewać. Samiec stanął nad 
ciałem, rozstawił nogi i z jego piersi wysunęło się tuzin 
cienkich organów. Strumienie żółtego płynu bryzgnęły w dół, 
na masę.
   Kiedy samica była już martwa, masa rozdzieliła się na rój 
małych larwopodobnych stworzeń, które zaczęły się żywić 
ciałem swojej matki.
   Berner odwrócił się od wyświetlacza. Proces wydawał się 
odrażający, choć bez wątpienia bestie patrzyły na to 
inaczej. Pomyślał o Candypop, leżącej pod Cleetem, pustej i 
martwej. Jak Cleet mógł zrobić coś takiego?

   Cleet wziął kłębki z przegródki oznaczonej HYAENA EXTRO-
BRUNNEA. Spojrzał na Bernera, jego maska była 
nieprzenikniona. Zamknął na chwilę oczy, potem je otworzył; 
pod błyskiem oczekiwania kryła się w nich niepewność - lub 
przynajmniej tak wydawało się Bernerowi.
   - Nieważne. Nieważne - powiedział Cleet, gwałtownie 
potrząsając głową. - Jak tylko skończymy, pozwolę ci odejść. 
Z powrotem do twojej jaskini, twojej kobiety z brązu i 
twoich zabobonów. Jakkolwiek było, starałeś się, jak mogłeś.
   Nagle Berner zrozumiał, że Cleet mówi prawdę. Serce 
zabiło mu w piersi mocnym, urywanym rytmem, ale nie odezwał 
się.
   - Kiedy odlecę... pamiętaj o mnie, pustelniku. - Cleet 
uśmiechnął się niemal serdecznie i pozwolił, by drzwi same 
się zamknęły. Berner powiedział do drzwi:
   - Tak, będę pamiętał.
   Obserwował od początku, zniewolony, z bijącym sercem.
   Cleet podszedł do niej. Rozdzielił włosy na karku, 
umocował psychokłębek do jej łącznika. Nagle podniosła się 
na czworaki, poruszając się z obcą sobie prędkością. Cleet 
wcisnął swój własny kłębek i opadł do tej samej pozycji w 
niezdarnym przykucnięciu.
   Holoprojektory wybrały strumień danych z aktualnie 
działających kłębków i pokład przemienił się w wąską, 
mroczną jaskinię. Kawałki gnijącego drewna i kruszącego się 
gipsu sięgały aż po zalegające wysoko w górze ciemności, a w 
powietrzu czuć było niemal namacalną wilgoć. Perspektywa 
Bernera zmieniła się lekko i zdawało mu się, że spogląda w 
słabo oświetloną przestrzeń pomiędzy ścianami zbudowanymi 
przez gigantów.
   Candypop okrążała teraz Cleeta, a on kołysał się 
rytmicznie, czekając na nią. Złota maska wyrażała gotowość, 
czystą i nieskomplikowaną.
   Dopiero, kiedy skoczyła na niego i wepchnęła swoje ciało 
pod jego, Cleet zaczął wydawać się stropiony. Rzucał oczami 
na boki, maska zamigotała łagodnym zdziwieniem. Lecz 
psychokłębek działał na niego równie mocno jak na nią więc wbił 
się w nią, prężąc ciało. Drżał, przywarł do niej, trzymając 
kurczowo i pompując.
   Cleet zdawał się jakby kurczyć, jak gdyby przelewał w nią 
jakąś istotną część samego siebie, a ona z kolei wydawała 
się większa, stając się, mimo iż wiła się pod nim, 
dominującą postacią.
   Ześlizgnął się z niej i leżał dysząc; jego zmieszanie 
rosło, zachmurzając złocistą maskę. Wyraźnie zdał sobie 
sprawę, że coś jest nie w porządku.
   Candypop odwróciła się i spojrzała na Cleeta; jej oczy 
ożywiał nowy głód.
   Cleet zaczął się podnosić, sięgając do kłębka z tyłu 
szyi.
   Skoczyła; zatopiła swoje mocne zęby w jego gardle. 
Trysnęła krew; upadł na plecy. Młócił w nią bezskutecznie 
pięściami, oczy rozszerzyły mu się nieprawdopodobnie, maską 
wstrząsały konwulsje. Krew pokryła obydwa ciała.
   Cleet zebrał resztki sił, zrzucił ją z siebie i wyciągnął 
z szyi psychokłębek. Poczołgał się w stronę okienka, 
wpatrując się w Bernera płonącymi oczami, gniew wykrzywiał 
jego maskę w przerażający kształt.
   Berner znieruchomiał, z rękami przyciśniętymi do szkła. 
Teraz Cleet zabije go w jakiś straszliwy sposób, a kobieta 
nadal będzie cierpiała. Jaki był głupi myśląc, że może 
oszukać tak potężną i żywiołową istotę jak Cleet.
   Ale kiedy Cleet dotarł do drzwi i spróbował wstać, jego 
żywotność zawiodła go. Straszliwe oczy zaszły mgłą i w 
jednej chwili zniknęło z nich wszystko prócz niejasnego 
zdumienia. Osunął się na podłogę, a Candypop skoczyła na 
jego ciało.
   Berner odwrócił się, kiedy zaczęła się posilać. Stuknął 
palcem w płytkę czołową komory, do której przełożył kłębki 
Hyaena Extro-Brunnea. Płytka zapłonęła, wyświetlając nazwę 
gatunku, jaki kobieta tak gorliwie teraz reprezentowała: 
LATRODECTUS MACTANS. Stuknął jeszcze raz i patrzył na 
kopulujące pająki, na niepozornego samca ujeżdżającego 
wielki, czarny odwłok samicy. Patrzył, jak samica zabija i 
pożera samca.
   Pomyślał z wdzięcznością o dźwiękoszczelnych drzwiach.
   Kilka minut później jej psychokłębek wyczerpał się i 
opadła na poszarpane ciało Cleeta. Berner wszedł, usunął jej 
kłębek i zmiażdżył go obcasem, rozgniatając na małe kawałki 
plastyku i metalu.
   Kiedy wynosił ją na zewnątrz, statek umierał. Pole 
schodowe mrugało i jęczało, stanowiąc wyraźne 
niebezpieczeństwo. Użył zamiast niego zapasowej drabiny, 
poruszając się wolno i ostrożnie, z dziewczyną ciążącą mu na 
ramionach. Na każdym poziomie, jaki mijał, ekrany gubiły 
dane i czerniały; słyszał grzechot solenoidów towarzyszący 
wyłączaniu się systemów. Kiedy dotarł do luku, który 
otworzył się automatycznie jak usta w omdlałym ciele, statek 
był martwy i cichy.

   Szczęśliwym zbiegiem okoliczności zapadał zmierzch, ale 
Bernera zaskoczyło ciepło wciąż zatrzymywane przez ziemię. 
Pot spływał z niego i mieszał się z krwią pokrywającą 
Candypop. Zanim dotarł do jaskini, zadyszał się, a jej ciało 
omal nie ześlizgnęło mu się z ramion, które chwytał kurcz.
   Wniósł ją jednak do jaskini i położył na matach, które 
poczas jego nieobecności okrył kurz.
   Przyniósł miednicę z wodą ze źródła na końcu jaskini i 
zanim się obudziła, zmył większą część krwi.
   Z trudem dźwignęła się na nogi, patrząc na niego dzikimi, 
szeroko otwartymi oczami. Następnie zwymiotowała swój 
ostatni posiłek.
   Otarł jej twarz i pomógł przejść na hamak, potem 
posprzątał wszystko. Nie powiedziała ani słowa; zastanawiał 
się, czy jeszcze kiedyś się odezwie. Wyniósł na zewnątrz 
zakrwawioną matę.
   Kiedy wrócił, siedziała w hamaku, jej długie nogi dyndały 
w powietrzu. Oczy jej pojaśniały; posłała mu lekki, 
przestraszony uśmiech.
   - On nie żyje? - spytała, jakby nie pamiętając tego.
   - Ostatecznie - odpowiedział. Ułożył stos zapasowych mat 
w kącie obok strumienia i położył się, zdjąwszy sandały.
   Po chwili leżała już na hamaku. Usnęła na długo przed 
Bernerem.
   Z przyjemnością powrócił do swych zwykłych zajęć, chociaż 
nie odprawiał już więcej codziennych modłów; dawna wiara 
teraz wydawała mu się dziecinna. Candypop przez pierwszych 
kilka dni pozostawała w jaskini, milcząca i nieruchoma.
   Pewnego ranka przyszła do niego na pole, ubrana w bluzę, 
którą jej podarował. Wyglądała jednocześnie jakby poważniej 
i młodziej. Stała i obserwowała, jak spulchnia glebę w 
rozsadniku sadzonek posoli.
   - Nie mam na imię Candypop - powiedziała w końcu.
   - Oo?
   - Jestem Kariel - powiedziała. - Kariel Antrine. Prawie 
zapomniałam.
   - Ładne imię - stwierdził, skupiając uwagę na swojej 
pracy. Znowu zapadła cisza. Wschodziło słońce i Berner pocił 
się nad sadzonkami.
   - Jestem ci wdzięczna - powiedziała dziwnie urażonym 
tonem.
   - Nie ma za co - odparł. - Ratowałem też samego siebie.
   - On by cię nie zabił.
   - Nie to miałem na myśli - powiedział Berner.
   - Och - jednak w jej głosie wciąż słychać było urazę, i 
to zaskoczyło Bernera. Zdawała się szukać właściwych słów.
   - Słuchaj - powiedziała. - Cleet powiedział mi... że od 
trzydziestu lat żyjesz w celibacie.
   - Prawda.
   - Obawiam się, że będziesz musiał czekać kolejne 
trzydzieści lat - powiedziała, czerwieniąc się cała. - Co 
najmniej - wydawała się jednocześnie zła i zmieszana.
   Uśmiechnął się do niej i pochylił nad motyką.
   - Rozumiem. Ale nie sądzę, aby to trwało aż tak długo. 
Statek wahadłowy ma przybyć według rozkładu mniej więcej za 
cztery lata, a wtedy oboje możemy się stąd wydostać.
   Kariel najwyraźniej do tej pory wstrzymywała oddech; 
wypuściła go i ofiarowała mu swój pierwszy prawdziwy 
uśmiech.
   Przez długą chwilę pławił się w jego blasku, po czym 
powrócił do swojej motyki.
                             Przełożyła Joanna Skórska

                        RAY ALDRIDGE
   Bardzo ciekawy autor amerykański, pisze jednak niewiele i 
tylko opowiadania. Po raz pierwszy przedstawialiśmy go w 
lipcu '90 niezwykłymi "Stalowymi psami" ("NF" 1/90), potem 
był "Druciarz Ciał i najsamotniejszy człowiek na świecie" 
("NF" 6/90), "Frajerski szmal" ("NF" 2/91) i "Błękitna 
skóra" ("NF" 7/91).
   Jego twórczość zawsze traktuje o relacjach 
międzyludzkich, choć sztafaż jest wysoce technologiczny. 
Relacje te są wielowarstwowe i oczywiście najważniejsza jest 
ta najgłębiej ukryta.
                                                     D.M.
