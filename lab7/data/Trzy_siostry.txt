





                                                             Aby rozpocząć lekturę,
                                                       kliknij na taki przycisk            ,
                                               który da ci pełny dostęp do spisu treści książki.
                                             Jeśli chcesz połączyć się z Portem Wydawniczym
                                                            LITERATURA.NET.PL
                                                           kliknij na logo poniżej.






                                                        Antoni Czechow
                                                        Trzy siostry
                                                     dramat w czterech aktach






                 Osoby:
                 Andrzej Prozorow
                 Natasza  jego narzeczona,, później żona
                 Olga
                 Masza - jego siostry
                 Irina
                 Fiodor Kułygin  nauczyciel gimnazjalny,, mąż Maszy
                 Aleksander Wierszynin  podpułkownik,, dowódca baterii
                 Mikołaj Tuzenbach  baron,, porucznik
                 Wasilij Solony  sztabskapitan
                 Iwan Czebutykin  lekarz wojskowy
                 Aleksy Fiedotik  podporucznik
                 Włodzimierz Rode  podporucznik
                 Fierapont  stary stróż z zarządu ziemstwa
                 Anfisa  niańka,, osiemdziesięcioletnia staruszka
                 Rzecz dzieje się w mieście gubernialnym






                 Akt pierwszy
                 W domu Prozorowów; salon z kolumnami, za którymi widać dużą salę jadalną; południe; na
                 dworze słonecznie, wesoło; w sali nakrywają stół do śniadania; Olga w granatowym
                 uniformie nauczycielki żeńskiego gimnazjum cały czas poprawia zeszyty uczennic  chodząc
                 po pokoju i na stojąco; Masza w czarnej sukni, z kapeluszem na kolanach siedzi i czyta
                 książkę; Irina w białej sukni stoi zamyślona.
                 Olga
                 Ojciec zmarł dokładnie rok temu, właśnie piątego maja, w dniu twoich imienin, Irino. Było
                 bardzo zimno, śnieg padał wtedy. Zdawało mi się, że nie przeżyję tego, tyś leżała bez
                 przytomności, jak umarła. Ale minął rok i wspominamy o tym spokojnie, ty już jesteś w białej
                 sukni, twarz ci promienieje. (zegar bije dwunastą) I wtedy też bił zegar. (pauza) Pamiętam,
                 kiedy ojca nieśli, grała orkiestra, potem te salwy na cmentarzu. Ojciec był generałem,
                 dowódcą brygady, a jednak ludzi przyszło niewiele. Co prawda, deszcz wtedy padał. Deszcz i
                 śnieg.
                 Irina
                 Po co wspominać!
                 (w sali za kolumnami, koło stołu, ukazują się: baron Tuzenbach, Czebutykin i Solony)
                 Olga
                 Ciepło dziś, można siedzieć przy otwartych oknach, a brzozy jeszcze się nie zazieleniły.
                 Ojciec został dowódcą brygady i wyjechaliśmy wszyscy z Moskwy jedenaście lat temu, ale
                 doskonale pamiętam, że o tej porze, na początku maja, w Moskwie już ciepło, wszystko
                 kwitnie, tonie w słońcu. Jedenaście lat minęło, a pamiętam wszystko, jakbym wyjechała
                 dopiero wczoraj. Mój Boże! Dziś obudziłam się rano, zobaczyłam tyle światła, zobaczyłam
                 wiosnę i serce aż drgnęło z radości i nie wiem, co bym dała, żeby wrócić do rodzinnego
                 miasta.
                 Czebutykin
                 Figa z makiem!
                 Tuzenbach
                 Co za brednie!
                 (Masza zamyślona nad książką cicho gwiżdże piosenkę)
                 Olga
                 Maszo, nie gwiżdż. Jak można! (pauza) Przez to, że co dzień jestem w szkole, a potem aż do
                 wieczora daję lekcje, mam ciągłe bóle głowy i nachodzą mnie takie myśli, jakbym już była






                 stara. Bo rzeczywiście, od czterech lat, od chwili, gdy zostałam nauczycielką, po prostu czuję,
                 jak młodość i siły gasną we mnie stopniowo, dzień po dniu. A rośnie i krzepnie tylko
                 marzenie...
                 Irina
                 Żeby już wrócić do Moskwy! Sprzedać dom, wszystko zlikwidować i do Moskwy...
                 Olga
                 Tak! Czym prędzej do Moskwy.
                 (Czebutykin i Tuzenbach śmieją się)
                 Irina
                 Brat pewnie zostanie profesorem uniwersytetu, więc i tak nie będzie tu mieszkał. Najgorzej z
                 tą biedną Maszą.
                 Olga
                 Masza co rok będzie przyjeżdżała do Moskwy na całe lato.
                 (Masza cicho gwiżdże piosenkę)
                 Irina
                 Bóg da, że wszystko się ułoży. (patrząc przez okno) Śliczna
                 dziś pogoda. Nie wiem, dlaczego tak mi lekko na sercu! Rano pomyślałam, że to moje
                 imieniny i nagle poczułam się szczęśliwa, przypomniało mi się dzieciństwo, kiedy jeszcze
                 żyła mama. I jakie cudne myśli mnie kołysały, jakie myśli!
                 Olga
                 Dzisiaj jesteś taka promienna, wyglądasz cudownie. I Masza też jest piękna. Andrzej byłby
                 przystojny, ale bardzo się roztył, nie do twarzy mu z tym. A ja zestarzałam się, schudłam,
                 chyba dlatego, że gniewam się w szkole na uczennice. Dziś na przykład jestem wolna  siedzę
                 w domu  i już mnie głowa nie boli i czuję się młodsza niż wczoraj. Mam dwadzieścia osiem
                 lat dopiero... Wszystko pięknie, wola boska, ale mnie się wydaje, że gdybym wyszła za mąż i
                 mogła cały dzień siedzieć w domu, byłoby mi lepiej. (pauza) Kochałabym męża,
                 Tuzenbach
                 (do Solonego)
                 Mówi pan takie brednie, że przykro słuchać. (wchodząc do salonu) Aha, byłbym zapomniał.
                 Dziś złoży państwu wizytę nasz nowy dowódca baterii, Wierszynin (siada przy pianinie)
                 Olga
                 A! Bardzo się cieszę.
                 Irina
                 Czy stary?
                 Tuzenbach
                 Raczej nie. Czterdzieści, czterdzieści pięć najwyżej, (cicho gra) Wygląda na porządnego
                 chłopa. Niegłupi  to pewne.. Tylko za dużo mówi.






                 Irina
                 To ciekawy człowiek?
                 Tuzenbach
                 Tak, dosyć, ale ma żonę, teściową i dwie córeczki. W dodatku drugi raz żonaty. Składa
                 wizyty i wszędzie opowiada, że ma żonę i dwie córeczki. Paniom też opowie. Żona jakby
                 niespełna rozumu, z długim dziewczęcym warkoczem, mówi bardzo górnolotnie, jakaś
                 filozofka, często próbuje popełnić samobójstwo, chyba po to, żeby dogryźć mężowi. Ja bym
                 dawno uciekł od takiej, a on to znosi, chociaż narzeka.
                 Solony
                 (wchodząc z Czebutykinem)
                 Jedną ręką udźwignę tylko półtora puda, a dwiema pięć, nawet sześć. Z tego wynika, że dwaj
                 ludzie są silniejsi od jednego nie dwukrotnie, ale trzykrotnie, a może i więcej...
                 Czebutykin
                 (idąc czyta gazetę)
                 Przy wypadaniu włosów... dwa gramy naftaliny na pół butelki spirytusu... rozpuścić i używać
                 co dzień... (zapisuje w notesie) Zanotujmy. (do Solonego) Więc mówię panu, buteleczkę
                 zatykamy koreczkiem, a przez koreczek przechodzi szklana rurka... Potem bierze pan
                 szczyptę zwykłego, najzwyklejszego ałunu...
                 Irina
                 Panie doktorze, kochany panie doktorze!
                 Czebutykin
                 Co, moja malutka, moja pociecho?
                 Irina
                 Niech pan powie, dlaczego jestem dziś taka szczęśliwa? Jakbym płynęła pod żaglami, nade
                 mną ogromne błękitne niebo, fruwają wielkie białe ptaki. Dlaczego to tak? Dlaczego?
                 Czebutykin
                 (całując obie jej ręce, z czułością) Ptaku mój biały...
                 Irina
                 Kiedy się dziś obudziłam, wstałam i umyłam się, zaczęło mi się zdawać, że rozumiem
                 wszystko, co się dzieje na świecie, i że wiem, jak trzeba żyć. Kochany panie doktorze, ja
                 wiem wszystko. Człowiek, kimkolwiek by był, powinien pracować, pracować w pocie czoła,
                 bo w tym, tylko w tym zawiera się cały sens i cel jego życia, wszystkie jego radości. Jak to
                 dobrze być robotnikiem, który wstaje o świcie i tłucze kamienie na szosie, albo pastuchem,
                 albo nauczycielem, który uczy dzieci, albo maszynistą na kolei... Boże, być nawet me
                 człowiekiem, ale choćby wołem roboczym, zwyczajnym koniem, czymkolwiek, aby tylko
                 pracować  wszystko to lepsze niż życie młodej kobiety, która budzi się o dwunastej w
                 południe, potem pije kawę w łóżku, potem ubiera się przez dwie godziny... Ach, jakie to
                 okropne! Czasami w upalny dzień tak się chce pić, jak mnie teraz chce się pracować. I jeżeli
                 nie będę wstawała wcześnie i nie wezmę się do pracy, to niech pan przestanie się ze mną
                 przyjaźnić, panie doktorze.
                 Czebutykin






                 (tkliwie) Przestanę, przestanę...
                 Olga
                 Ojciec przyzwyczaił nas do wstawania o siódmej rano. Więc Irina budzi się o siódmej i
                 przynajmniej do dziewiątej leży i rozmyśla. A twarz ma taką poważną! (śmieje się)
                 Irina
                 Ciągle mnie uważasz za małą dziewczynkę, więc dziwi cię, że mam twarz poważną.
                 Skończyłam dwadzieścia lat.
                 Tuzenbach
                 Tęsknota za pracą, o Boże, doskonale to rozumiem! Jeszcze nigdy w życiu nie pracowałem.
                 Urodziłem się w Petersburgu, zimnym i próżnującym, w rodzinie, która nie miała pojęcia o
                 pracy, o żadnych troskach. Pamiętam, kiedy przyjeżdżałem do domu ze szkoły kadetów, lokaj
                 ściągał mi buty, ja kaprysiłem, a moja matka patrzyła na mnie z uwielbieniem i dziwiła się,
                 jeżeli ktokolwiek patrzył inaczej. Chroniono mnie przed pracą. Ale wątpię, żeby udało się
                 uchronić, bardzo wątpię. Zbliża się czas, nadciąga coś wielkiego, zanosi się na ogromną,
                 wspaniałą burzę, która już idzie, jest blisko i wkrótce wymiecie z naszego społeczeństwa
                 lenistwo, obojętność, niechęć do pracy, zgniłą nudę. Zacznę więc pracować, a za jakieś
                 dwadzieścia pięć lat będzie pracował każdy człowiek. Każdy!
                 Czebutykin
                 A ja nie będę.
                 Tuzenbach
                 Pan się nie liczy.
                 Solony
                 Za dwadzieścia pięć lat pana, dzięki Bogu, już nie będzie na świecie. Za parę lat szlag pana
                 trafi albo może ja tak się wścieknę, że wpakuję panu kulę w łeb, mój aniele, (wyciąga z
                 kieszeni flakon perfum i opryskuje sobie pierś i ręce)
                 Czebutykin
                 (śmieje się)
                 A ja rzeczywiście całe życie nic nie robiłem. Jakem skończył uniwersytet, to już nie
                 kiwnąłem palcem w bucie, nawet nie przeczytałem żadnej książki, czytam tylko gazety...
                 (wyciąga z kieszeni drugą gazetę) Proszę... Z gazet wiem, że był, dajmy na to, jakiś tam
                 Dobrolubow, a co pisał  nie mam pojęcia... diabli go wiedzą... (słychać stukanie w podłogę)
                 A właśnie... Wołają mnie, ktoś do mnie przyszedł. Zaraz wrócę... poczekajcie... (szybko
                 wychodzi, rozczesując brodę)
                 Irina
                 On chyba coś knuje.
                 Tuzenbach
                 Tak. Wyszedł z uroczystą miną, pewnie zaraz przyniesie pani
                 jakiś prezent.
                 Irina
                 Jak mi przykro!






                 Olga
                 Tak, to okropne. On zawsze robi głupstwa.
                 Masza
                 Jest nad zatoką dąb zielony, na dębie złoty łańcuch lśni...
                 Na dębie złoty łańcuch lśni... (wstaje i cicho nuci!)
                 Olga
                 Coś ty taka niewesoła dzisiaj, Maszo? (Masza nucąc wkłada kapelusz)
                 Olga
                 Dokąd?
                 Masza
                 Do domu.
                 Irina
                 To dziwne...
                 Tuzenbach
                 Przecież to imieniny!
                 Masza
                 Co za różnica?... Przyjdę wieczorem. Do widzenia, moja najmilsza... (całuje Irinę) Życzę ci
                 jeszcze raz, żebyś była zdrowa, szczęśliwa. Dawniej, kiedy żył ojciec, do nas na imieniny
                 zawsze przychodziło ze czterdziestu oficerów, gwarno było w domu, a dziś tylko półtorej
                 osoby i cicho jak na pustyni... Już pójdę... Chandra mnie gryzie od rana, tak mi smutno, ale
                 nie zwracaj na to uwagi... (smiejąc się przez łzy) Później pogadamy, a tymczasem do
                 widzenia, moja droga, pójdę sobie.
                 Irina
                 (niezadowolona) Jakaś ty, doprawdy...
                 Olga
                 (ze łzami) Ja cię rozumiem, Maszo.
                 Solony
                 Jeżeli filozofuje mężczyzna, to z tego, owszem, wychodzi filozofistyka czy tam sofistyka, ale
                 jeżeli kobieta albo dwie kobiety, to wyjdzie tylko wiercenie dziury w brzuchu.
                 Masza
                 Co pan chce przez to powiedzieć, okropnie groźny człowieku?
                 Solony
                 Nic! Zipnąć nie zdążył nawet, a już z misiem na karku miał sprawę, (pauza)
                 Masza
                 (do Olgi ze ziością) Nie becz!






                 (wchodzą: Anfisa i Fierapont z tortem)
                 Anfisa
                 Tutaj, tutaj, ojcze. Wejdź, nogi masz czyste, (do Iriny) Z ziemstwa od Protopopowa... kołacz.
                 Irina
                 Dziękuję. I jemu też podziękuj. (bierze tort)
                 Fierapont
                 Czego?
                 Irina
                 (głośniej)
                 Podziękuj!
                 Olga
                 Nianiu, daj mu pieroga. Idź, Fieraponcie, zaraz ci dadzą imieninowego pieroga.
                 Fierapont
                 Czego?
                 Anfisa
                 Chodźmy, Fieraponcie Spiridonowiczu. Chodźmy, (wychodzi z Fierapontem)
                 Masza
                 Nie lubię tego Protopopowa. Nie należy go zapraszać.
                 Irina
                 Wcale go nie zapraszałam.
                 Masza
                 I dobrze.
                 (wchodzi Czebutykin, za           nim   żołnierz    ze   srebrnym     samowarem;       szmer    zdziwienia     i
                 niezadowolenia)
                 Olga
                 (zasłaniając twarz rękami) Samowar! To straszne! (idzie do stołu w sali jadalnej)
                 Irina
                 Kochany panie doktorze, co pan wyrabia!
                 Tuzenbach
                 (śmieje się) Mówiłem pani.
                 Masza
                 Doktorze, jak panu nie wstyd?
                 Czebutykin






                 Moje najmilsze, moje kochane, wyście moje jedyne pociechy, wyście dla mnie najdroższe
                 istoty w całym świecie. Niedługo już mi sześćdziesiątka stuknie, jestem staruch, samotny,
                 marny staruch. Nie ma we mnie nic dobrego prócz tej miłości do was i gdyby nie wy, dawno
                 bym już nie żył... (do Iriny) Moja kochana, moja dziecinko, znam cię od urodzenia... nosiłem
                 na ręku... kochałem nieboszczkę mamę...
                 Irina
                 Ale po co takie kosztowne prezenty?
                 Czebutykin
                 (przez łzy, ze złością)
                 Kosztowne prezenty... A niech cię! (do ordynansa) Zabierz samowar tam... (przedrzeźnia)
                 Kosztowne prezenty... (ordynans wynosi samowar do sali jadalnej)
                 Anfisa
                 (przechodząc przez salon)
                 Kochani, jakiś pułkownik! Już zdjął płaszcz, dziateczki, idzie tutaj, Irinko, tylko bądź
                 uprzejma, grzeczniutka... (wychodząc) Dawno już czas na śniadanie... Boże, Boże...
                 Tuzenbach
                 To chyba Wierszynin.
                 (wchodzi Wierszynin)
                 Tuzenbach
                 Pułkownik Wierszynin.
                 Wierszynin
                 (do Maszy i Iriny)
                 Mam zaszczyt się przedstawić: Wierszynin. Ogromnie się cieszę, że nareszcie jestem u pań.
                 Jak się panie zmieniły! Ho-ho!
                 Irina
                 Proszę, niech pan siada. Bardzo nam miło.
                 Wierszynin
                 (wesoło) Jak się cieszę, jak się cieszę! Ale przecież byty trzy siostry.
                 Pamiętam  trzy dziewczynki. Twarzy już sobie nie przypominam, ale że ojciec pań,
                 pułkownik Prozorow, miał trzy małe córeczki  doskonale pamiętam, widziałem na własne
                 oczy. Jak ten czas leci! Ach, jak ten czas leci!
                 Tuzenbach
                 Pułkownik jest też z Moskwy.
                 Irina
                 Z Moskwy? Pan jest z Moskwy?
                 Wierszynin
                 Tak. Ojciec pań był tam dowódcą baterii, a ja oficerem w tej
                 samej brygadzie. (do Maszy) Zdaje mi się, że panią trochę pamiętam.






                 Masza
                 A ja pana nie.
                 Irina
                 Olu! Olu! (wola w kierunku sali jadalnej) Olu, chodź!
                 (Oloa wchodzi z sali do salonu)
                 Irina Pułkownik Wierszynin, jak się okazało, też z Moskwy.
                 Wierszynin
                 Więc pani jest Olga, najstarsza z sióstr... A pani  Maria....
                 A pani  Irina... najmłodsza.
                 Olga
                 Pan z Moskwy?
                 Wierszynin
                 Tak. Uczyłem się w Moskwie i służbę wojskową też zacząłem w Moskwie, długo tam byłem
                 w pułku, wreszcie otrzymałem tutaj dowództwo baterii  przeniesiono mnie, jak pani widzi.
                 Właściwie nie pamiętam żadnej z pań, wiem tylko, że były trzy siostry. Ojca pań bardzo żywo
                 zachowałem w pamięci, niech tylko zamknę oczy, a widzę go jak na jawie. W Moskwie
                 nieraz bywałem u państwa.
                 Olga
                 Zdawało mi się, że pamiętam wszystkich, ale pana...
                 Irina
                 A więc pan jest z Moskwy, panie pułkowniku... Cóż za niespodzianka!
                 Olga
                 Przecież my się tam przeprowadzamy.
                 Irina
                 Chyba już przed jesienią będziemy w Moskwie. To nasze rodzinne miasto, urodziłyśmy się
                 tam... Na Starej Basmannej... (obie śmieją się z radości)
                 Masza
                 Tak niespodziewanie spotkałyśmy ziomka, (z ożywieniem)                        Teraz sobie przypominam!
                 Pamiętasz, Olu, jak mówiono u nas: zakochany major? Pan się wtedy w kimś kochał i był
                 pan porucznikiem, ale wszyscy, nie wiadomo czemu, nazywali pana majorem...
                 Wierszynin
                 (śmieje się)
                 O to to... Zakochany major, właśnie...
                 Masza
                 Wtedy pan miał tylko wąsy... O, jak się pan postarzał! (przez łzy) Jak się pan postarzał!
                 Wierszynin






                 Tak, kiedy mnie przezywano zakochanym majorem, byłem młody, byłem zakochany. Gdzie
                 te czasy?
                 Olga
                 Ale pan nie ma ani jednego siwego włosa. Owszem, postarzał się pan, ale nie jest pan stary.
                 Wierszynin
                 A jednak mam już czterdziesty trzeci rok. Czy dawno panie wyjechały z Moskwy?
                 Irina
                 Jedenaście lat temu. Maszo, głuptasie, czemu płaczesz?... (przez łzy) Bo i ja się rozpłaczę...
                 Masza
                 Ja? Skąd? A na jakiej ulicy pan mieszkał?
                 Wierszynin
                 Na Starej Bosmannej.
                 Olga
                 I my też.
                 Wierszynin
                 Jakiś czas mieszkałem na Niemieckiej. Z Niemieckiej chodziłem spacerem do Czerwonych
                 Koszar. Tam się idzie przez taki ponury most, pod mostem szumi woda. Samotnemu
                 człowiekowi jakoś smutno robi się na sercu. (pauza) A tu jaka szeroka, jak malownicza rzeka!
                 Cudowna rzeka!
                 Olga
                 Owszem, ale wciąż jest zimno. Zimno i komary...
                 Wierszynin
                 Skądże znowu? Tu klimat jest pyszny, zdrowy, prawdziwie słowiański. Las, rzeka... i brzozy.
                 Śliczne, skromne brzozy, lubię je najwięcej ze wszystkich drzew. Dobrze się tu mieszka.
                 Dziwne tylko, że dworzec kolejowy leży o dwadzieścia wiorst od miasta... I nikt nie wie,
                 dlaczego.
                 Solony
                 A ja wiem. (wszyscy na niego patrzą) Bo gdyby dworzec był blisko, toby nie był daleko, a
                 skoro jest daleko, to znaczy, że nieblisko.
                 (wszyscy milczą zażenowani)
                 Tuzenbach
                 Dowcipny z pana człowiek, panie kapitanie.
                 Olga
                 Teraz przypominam sobie pana. Tak, pamiętam.
                 Wierszynin
                 I matkę pań też znałem.






                 Czebutykin
                 To była zacności kobieta, wieczne jej odpoczywanie.
                 Irina
                 Mama jest pochowana w Moskwie.
                 Olga
                 Na cmentarzu Nowo-Dziewiczym...
                 Masza
                 Czy pan da wiarę, że jej twarz już mi uciekła z pamięci. Tak samo ludzie nie będą pamiętali i
                 o nas. Zapomną.
                 Wierszynin
                 Tak. Zapomną. Taki nasz los, nic tu nie poradzimy. To, co my uważamy za doniosłe,
                 potrzebne, najważniejsze, z czasem zostanie zapomniane albo wyda się czymś zupełnie
                 błahym. (pauza) Ciekawa rzecz: my teraz zupełnie nie możemy przewidzieć, co w przyszłości
                 będzie uważane za wielkie i doniosłe, a co za śmieszny drobiazg. Czyż odkrycie Kopernika
                 albo, powiedzmy, Kolumba             nie wydawało się w           pierwszej chwili czymś nieważnym,
                 niepotrzebnym i równocześnie czyż głupie brednie napisane przez jakiegoś dziwaka nie
                 uchodziły za niezbitą prawdę? I może się tak stać, że nasze teraźniejsze życie, na które się
                 jakoś godzimy, z czasem będzie się wydawało dziwne, niedorzeczne, niemądre, nie dość
                 czyste, może nawet grzeszne...
                 Tuzenbach
                 Kto wie? A może na odwrót, może nasze życie będzie uchodzić za wzniosłe i górne i ludzie
                 będą je wspominali z szacunkiem. Teraz nie ma tortur, straceń, najazdów, a równocześnie 
                 ileż cierpienia!
                 Solony
                 (cienkim głosikiem)
                 Cip, cip, cip... Baronowi choćby obiadu nie daj, tylko mu pozwól filozofować.
                 Tuzenbach
                 Kapitanie, proszę mi dać spokój... (przesiada się gdzie indziej) To już doprawdy nudne.
                 Solony
                 (cienkim głosikiem) Cip, cip, cip...
                 Tuzenbach
                 (do Wierszynina)
                 Cierpienia, które wciąż obserwujemy  a tak ich dużo!  mimo wszystko świadczą o pewnym
                 moralnym przełomie, jaki zaczyna przeżywać społeczeństwo.
                 Wierszynin
                 Tak, tak, oczywiście.
                 Czebutykin
                 Baronie, powiedział pan przed chwilą, że nasze życie będą






                 uważali za wzniosłe i górne; cóż, kiedy ludzie są mali... (wstaje) Niech pan spojrzy, jaki
                 jestem mały. Więc na pociechę oczywiście trzeba mi wmawiać, że moje życie jest górne.
                 (za sceną odzywają się skrzypce)
                 Masza
                 To gra nasz brat, Andrzej.
                 Irina
                 Nasz uczony... Pewnie zostanie profesorem uniwersytetu. Papa
                 był oficerem, a jego syn wybrał sobie karierę naukową.
                 Masza
                 Na życzenie papy.
                 Olga
                 Myśmy się od rana uwzięły na niego. Zdaje się, że jest trochę
                 zakochany.
                 Irina
                 W młodej panience z tego miasta. Ona dziś chyba będzie u nas.
                 Masza
                 Ach, jak ona się ubiera! Nie dość że brzydko i niemodnie, ale
                 po prostu żal patrzeć. Jakaś cudaczna jaskrawożółta spódnica z taką, wie pan, wulgarną
                 frędzlą i czerwony żakiecik. A policzki takie wyszorowane, takie wyszorowane! Andrzej się
                 nie zakochał, w to nie wierzę, ma przecież gust, po prostu droczy się z nami, żartuje. Wczoraj
                 słyszałam, że ona wychodzi za Protopopowa, prezesa zarządu ziemstwa. I bardzo dobrze...
                 (w kierunku bocznych drzwi) Andrzeju, chodź tutaj! Na chwileczkę, kochanie!
                 (wchodzi Andrzej)
                 Olga
                 To mój brat, Andrzej.
                 Wierszynin
                 Wierszynin.
                 Andrzej
                 Prozorow. (wyciera spoconą twarz) Pan objął u nas dowództwo baterii?
                 Olga
                 Czy wiesz, że pułkownik jest też z Moskwy?
                 Andrzej
                 Tak? No to gratuluję: teraz moje siostrzyczki nie dadzą panu spokoju.
                 Wierszynin
                 Nie, to chyba ja zdążyłem się naprzykrzyć pańskim siostrom.
                 Irina






                 Niech pan spojrzy, jaką ramkę do portretu podarował mi dziś Andrzej! (pokazuje ramkę) Sam
                 ją zrobił.
                 Wierszynin
                 (patrząc na ramkę i nie wiedząc, co powiedzieć) Tak... rzeczywiście...
                 Irina
                 I tamtą ramkę, co wisi nad pianinem, też zrobił sam. (Andrzej macha ręką i odchodzi)
                 Olga
                 Andrzej jest uczony i na skrzypcach gra, i w drzewie wycina rozmaite rzeczy, słowem, zdolny
                 chłopak. Andrzeju, nie uciekaj! To jego zwyczaj  zaraz ucieka.. Chodź tutaj!
                 (Masza i Irina chwytają go pod ręce i śmiejąc się ciągną z powrotem)
                 Masza
                 Chodź, chodź!
                 Andrzej
                 Dajcie mi spokój.
                 Masza
                 Co za dziwak! Pułkownika kiedyś przezywano zakochanym
                 majorem, a przecież nigdy się nie gniewał.
                 Wierszynin
                 Nigdy!
                 Masza
                 A ciebie chciałabym nazwać: zakochany skrzypek!
                 Irina
                 Albo zakochany profesor.
                 Olga
                 Zakochany! Andrzej jest zakochany!
                 Irina
                 (klaszcząc w dłonie)
                 Brawo, brawo! Bis! Andrzej jest zakochany!
                 Czebutykin
                 (podchodzi z tylu do Andrzeja i obejmuje go wpół)
                 Tylko miłość rządzi światem, tylko miłość kusi nas! (wybucha śmiechem; cały czas trzyma
                 gazetę)
                 Andrzej
                 No już dobrze, dobrze... (wyciera twarz) Nie spałem całą noc
                 i teraz jestem trochę, jak to mówią, nie w formie. Czytałem do czwartej rano, potem
                 położyłem się, ale i tak nie mogłem spać. Myślałem o tym i owym, a świta teraz wcześnie,






                 słońce włazi do sypialni. Chciałbym w ciągu lata, póki tu jestem, przetłumaczyć jedną
                 angielską książkę.
                 Wierszynin
                 Czy pan zna angielski?
                 Andrzej
                 Tak. Ojciec, niech mu ziemia lekką będzie, gnębił nas edukacją. To głupie i śmieszne, ale
                 muszę się do tego przyznać: po jego śmierci zacząłem tyć i przez ten rok tak się roztyłem,
                 jakby moje ciało uwolniło się z ucisku. Dzięki ojcu ja i siostry znamy francuski, niemiecki,
                 angielski, a Irina jeszcze i włoski. Ale co to kosztowało!
                 Masza
                 W tym mieście znajomość trzech obcych języków jest niepotrzebnym luksusem. Nawet nie
                 luksusem,     raczej    zbędnym      dodatkiem,      coś   jak   szósty    palec   u   ręki.   Umiemy       tyle
                 niepotrzebnych rzeczy.
                 Wierszynin
                 A to dopiero! (śmieje się) Tyle niepotrzebnych, rzeczy! Mnie się wydaje, że nie ma i być nie
                 może tak nudnego i ponurego miasta, w którym nie przydałby się mądry, wykształcony
                 człowiek. Przypuśćmy nawet, że wśród stu tysięcy miejscowej ludności, oczywiście zacofanej
                 i prostackiej, są tylko trzy osoby takie jak panie. Wiadomo, że panie nie przezwyciężycie
                 otaczającej was ciemnoty. Z biegiem lat będziecie musiały stopniowo ulegać i rozpłyniecie
                 się w stutysięcznym tłumie, życie was przygłuszy, a jednak nie znikniecie bez śladu, bez
                 wpływu. Po paniach może pojawi się już sześć osób o podobnych zaletach, potem dwanaście i
                 tak dalej, aż w końcu tacy ludzie jak panie staną się większością. Za dwieście, może za trzysta
                 lat życie na ziemi będzie zdumiewająco piękne, cudowne. Takie życie jest potrzebne ludziom,
                 więc nawet jeżeli go jeszcze nie ma, powinniśmy je przeczuwać, czekać na nie, marzyć,
                 przygotowywać się, czyli musimy wiedzieć i umieć więcej niż nasi ojcowie i dziadowie.
                 (śmieje się) A pani narzeka, że umie tyle niepotrzebnych rzeczy!
                 Masza (zdejmuje kapelusz) Zostanę na śniadaniu.
                 Irina
                 (z westchnieniem) Doprawdy, należałoby to wszystko zapisać...
                 (Andrzeja nie ma, niepostrzeżenie wyszedł)
                 Tuzenbach
                 Mówi pan, że po wielu latach życie na ziemi będzie cudowne,
                 zdumiewające. To prawda. Ale po to, żeby wziąć w nim udział teraz, choćby z daleka, trzeba
                 się już przygotowywać, trzeba pracować.
                 Wierszynin
                 (wstaje)
                 Tak. Boże, ile tu kwiatów! (rozgląda się) Śliczne mieszkanie? Tego paniom zazdroszczę. Bo
                 ja całe życie obijałem się po mieszkankach z dwoma krzesłami i jedną kanapą, z piecami,
                 które stale dymiły. W moim życiu brakowało właśnie -takich kwiatów... (zaciera ręce)
                 Zresztą, co tam!






                 Tuzenbach
                 Tak, trzeba pracować. Pan myśli pewno: rozmarzył się ten Niemiec. Ale daję słowo, że jestem
                 Rosjanin, nawet nie mówię po niemiecku. Mój ojciec jest prawosławny... (pauza)
                 Wierszynin
                 (chodzi po scenie)
                 Nieraz myślę: a gdyby tak zacząć życie na nowo? I to z całą świadomością? Gdyby jedno
                 życie można było przeżyć, jak to mówią, na brudno, a drugie na czysto? Sądzę, że wtedy
                 każdy z nas starałby się nie powtarzać, przynajmniej stworzyłby sobie inne warunki,
                 urządziłby taki dom z kwiatami, z mnóstwem światła... Mam żonę i dwie córeczki, żona jest
                 osobą chorowitą i tak dalej, i tak dalej, ale gdybym mógł zacząć życie od początku, nigdy
                 bym się nie ożenił... Nigdy, nigdy!
                 (wchodzi Kułygin w mundurowym fraku)
                 Kułygin
                 (zbliża się do Iriny)
                 Droga siostro, pozwól, że w dniu twoich imienin złożę ci najszczersze, najserdeczniejsze
                 życzenia zdrowia i w ogóle wszystkiego, czego można życzyć pannie w twoim wieku. I że
                 zaofiaruję ci w prezencie tę książkę. (podaje książkę) Historia naszego gimnazjum w ciągu lat
                 pięćdziesięciu, napisana przeze mnie. Książka właściwie błaha, napisana w braku innego
                 zajęcia, ale mimo to przeczytaj. Dzień dobry państwu! (do Wierszynina) Kułygin, nauczyciel
                 miejscowego gimnazjum. Radca dworu. (do Iriny) W książce tej znajdziesz spis wszystkich
                 absolwentów, którzy skończyli nasze gimnazjum w ciągu tych pięćdziesięciu lat. Feci, quod
                 potui, faciant meliora potentes1. (całuje Maszę)
                 Irina
                 Ale przecież już mi podarowałeś tę książkę na Wielkanoc.
                 Kułygin
                 (śmieje się)
                 Niemożliwe! W takim razie zwróć mi ją albo, jeszcze lepiej, daj pułkownikowi. Niech pan
                 weźmie, panie pułkowniku. Może kiedyś z nudów przeczyta ją pan.
                 Wierszynin
                 Dziękuję, (chce się pożegnać) Bardzo mi było miło odnowić
                 znajomość...
                 Olga
                 Pan już idzie? Nie, nie!
                 Irina
                 Zostanie pan na śniadaniu. Dobrze?
                 Olga
                 Bardzo pana proszę.
                 Wierszynin
                 (kłania się)
                 1 Feci, quod... (łac.)  Zrobiłem,, co mogłem, kto potrafi, niech zrobi lepiej.






                 Zdaje się, że trafiłem na imieniny. Przepraszam, nie wiedziałem i nie złożyłem pani życzeń...
                 (przechodzi razem z Olgą do sali jadalnej)
                 Kułygin
                 Dziś niedziela, proszę państwa, dzień odpoczynku, a więc odpoczywajmy i bawmy się, każdy
                 stosownie do       swojego wieku        i urzędu. Dywany trzeba sprzątnąć na                lato  i do    zimy
                 przechować... Proszkiem perskim albo naftaliną... Rzymianie byli zdrowi, ponieważ umieli
                 pracować i umieli odpoczywać, w ogóle mens sana in corpore sano. Życie ich miało ustalone
                 formy. Nasz dyrektor twierdzi: najważniejsza rzecz w życiu to formy... Wszystko, co traci
                 właściwe formy, musi się skończyć  i w naszym powszednim życiu tak samo. (śmiejąc się
                 obejmuje Maszę wpół) Masza mnie kocha. Moja żona mnie kocha. I firanki z okien też razem
                 z dywanami... Dzisiaj jestem wesół, w cudownym humorze. Maszo, o czwartej musimy być u
                 dyrektora. Grono nauczycielskie z rodzinami projektuje wspólny spacer.
                 Masza
                 Nie pójdę.
                 Kułygin
                 (zmartwiony) Kochana Maszo, dlaczego?
                 Masza
                 Pomówimy o tym później... (ze złością) Dobrze, pójdę, ale teraz daj mi spokój... (odchodzi)
                 Kułygin
                 A wieczór spędzimy u dyrektora. Ten człowiek mimo złego stanu zdrowia zawsze stara się
                 być towarzyski. Piękna, świetlana postać. Wspaniały człowiek. Wczoraj po zebraniu rady
                 pedagogicznej powiada do mnie: Zmęczony jestem, mój panie! Zmęczony! (patrzy na zegar
                 ścienny, potem na swój zegarek) Wasz zegar śpieszy się siedem minut. Zmęczony, powiada.
                 (za sceną odzywają się skrzypce)
                 Olga
                 Proszę państwa, czym chata bogata, prosimy na śniadanie! Pieróg imieninowy!
                 Kułygin
                 Ach, moja kochana Olgo, moja kochana! Wczoraj harowałem - do jedenastej wieczór, taki
                 byłem zmęczony, a dziś czuję się szczęśliwy. (idzie do stołu w sali jadalnej) Moja kochana...
                 Czebutykin
                 (wkłada gazetę do kieszeni, rozczesuje brodę) Pieróg? Świetnie!
                 Masza
                 (do Czebutykina, surowo)
                 Ale proszę pamiętać: dziś pan nie będzie nic pił. Słyszy pan? Panu szkodzi.
                 Czebutykin
                 Też! Mnie już przeszło. Od dwóch lat nie upijam się. (niecierpliwie) E, dobrodziejko, czy to
                 nie wszystko jedno?
                 Masza






                 A jednak nie wolno panu pić. Nie wolno. (ze złością, ale tak, żeby mąż nie słyszał) Znowu, do
                 wszystkich diabłów, mam się nudzić cały wieczór u dyrektora!
                 Tuzenbach
                 Ja bym na pani miejscu wcale nie poszedł. Nic prostszego.
                 Czebutykin
                 Nie iść, nie iść, moja duszko.
                 Masza
                 Tak, nie iść... Wstrętne, nieznośne życie... (idzie do sali)
                 Czebutykin
                 (idzie za nią) No-no!
                 Solony
                 (przechodząc do sali) Cip, cip, cip...
                 Tuzenbach
                 Dość tego, kapitanie. Wystarczy!
                 Solony
                 Cip, cip, cip...
                 Kułygin
                 (wesoło)
                 Pańskie zdrowie, panie pułkowniku! Jestem pedagog, a w tym domu swój człowiek, mąż
                 Maszy... Ona jest dobra, bardzo dobra...
                 Wierszynin
                 Napiję się tej ciemnej wódki... (pije) Pańskie zdrowie! (do Olgi) Jak mi u państwa dobrze!
                 (w salonie zostają tylko Irina i Tuzenbach)
                 Irina
                 Masza dziś nie w humorze. Wyszła za mąż mając osiemnaście lat, kiedy on jej się wydawał
                 kimś najmądrzejszym na świecie. Teraz już nie. To dobry człowiek, ale nie najmądrzejszy.
                 Olga
                 (niecierpliwie) Andrzeju, chodźże nareszcie!
                 Andrzej
                 (za sceną) Zaraz. (wchodzi i idzie do stołu)
                 Tuzenbach
                 O czym pani myśli?
                 Irina
                 Tak jakoś... Nie lubię i boję się tego Solonego. Mówi same
                 głupstwa.






                 Tuzenbach
                 To dziwny człowiek. I żal mi go, i złość mnie bierze, ale częściej żal... On chyba jest bardzo
                 nieśmiały. Kiedy zostajemy sami, potrafi być miły, rozsądny, ale w towarzystwie to gbur i
                 rwie się do pojedynków. Nie chodźmy jeszcze, niech tam siądą do stołu. Zostańmy chwilę
                 razem. O czym pani myśli? (pauza) Pani ma dwadzieścia lat, ja jeszcze nie mam trzydziestu.
                 Ile jeszcze lat nas czeka, jaki. długi szereg dni, pełnych mojej miłości do pani...
                 Irina
                 Nie, nie trzeba mówić o miłości.
                 Tuzenbach
                 (nie słucha)
                 Mam w sobie namiętne pragnienie życia, walki, pracy i to pragnienie ściśle łączy mi się w
                 duszy z miłością do pani. Irino, pani jest bardzo piękna i życie też wydaje mi się bardzo
                 piękne. O czym pani myśli?
                 Irina
                 Pan mówi: życie jest bardzo piękne. A może tak się nam tylko wydaje? My, trzy siostry,
                 jeszcześmy się nie zetknęły z pięknem, życie nas zawsze zagłuszało jak bujne zielsko... Łzy
                 mi płyną. Po co to? (szybko wyciera oczy, uśmiecha się) Trzeba pracować, tylko pracować.
                 Nam jest dlatego źle i dlatego widzimy wszystko w czarnych kolorach, że nie znamy pracy.
                 Przecież nas wydali na świat ludzie, którzy pracą gardzili...
                 (wchodzi Natasza w różowej sukni z zielonym paskiem)
                 Natasza
                 Już siadają do śniadania... Spóźniłam się... (ogląda się w lustrze, poprawia włosy) Fryzura,
                 zdaje się, niezła... (zobaczywszy Irinę) Ach, moja najmilsza, wszystkiego najlepszego! (całuje
                 Irinę mocno i długo) U państwa tyle gości, ja się doprawdy wstydzę... Dzień dobry, panie
                 baronie!
                 Olga
                 (wchodząc do salonu) O, Natasza... Dzień dobry, droga pani! (całują się)
                 Natasza
                 Ach, dzień dobry. U państwa tak liczne towarzystwo, jestem okropnie zażenowana...
                 Olga
                 Dlaczego? Przecież to swoi. (półgłosem, w przerażeniu) Pani ma zielony pasek! Kochanie, to
                 niedobrze!
                 Natasza
                 Czy to może zły omen?
                 Olga
                 Nie, po prostu nieładnie... i jakoś dziwacznie...
                 Natasza
                 (płaczliwym głosem)






                 Tak? Ale on właściwie nie jest zielony, raczej matowy. (idzie za Olgą do sali jadalnej)
                 (w sali siadają do śniadania; w salonie pusto)
                 Kułygin
                 Życzę ci, Irino, dobrego konkurenta. Już czas, żebyś wyszła za mąż.
                 Czebutykin
                 Panno Natalio, i pani też życzę dobrego mężusia.
                 Kułygin
                 Panna Natalia już ma kandydata na mężusia.
                 Masza
                 (stuka widelcem w talerz)
                 Wypiję kieliszek winka! Hej, hej, życie brylantowe, hulaj dusza, piekła nie ma!
                 Kułygin
                 Trójka z minusem ze sprawowania.
                 Wierszynin
                 Pyszna nalewka! A na czym?
                 Solony
                 A na karaluchach.
                 Irina
                 (płaczliwym głosem) Fe, fe! Co za obrzydliwość!...
                 Olga
                 Na kolację będzie pieczony indyk i szarlotka. Dzisiaj, dzięki Bogu, cały dzień jestem w
                 domu, cały wieczór też w domu... Proszę państwa, przyjdźcie wieczorem wszyscy...
                 Wierszynin
                 Panie pozwolą, że ja też przyjdę.
                 Irina
                 Bardzo prosimy.
                 Natasza
                 U nich bez ceremonii.
                 Czebutykin
                 Tylko miłość rządzi światem, tylko miłość kusi nas. (śmieje się)
                 Andrzej
                 (gniewnie)
                 Przestańcie, moi państwo! Czy nie dość tego dobrego? (Fiedotik i Rade wchodzą z wielkim
                 koszem kwiatów)






                 Fiedotik
                 O, już siedzą przy śniadaniu.
                 Rode
                 (głośno, grasejując) Przy śniadaniu? Proszę, proszę!
                 Fiedotik
                 Poczekaj chwilkę! (robi zdjęcie) Raz! Poczekaj jeszcze trochę... (robi drugie zdjęcie) Dwa!
                 Gotowe!
                 (biorą kosz i idą do sali jadalnej; hałaśliwe powitanie)
                 Rode
                 (głośno)
                 Najserdeczniejsze życzenia! Wszystkiego najlepszego! Pogoda dziś po prostu nadzwyczajna,
                 sama rozkosz. Całe rano byłem z uczniami na spacerze. Prowadzę w szkole gimnastykę...
                 Fiedotik
                 Może się pani ruszać, panno Irino, proszę bardzo, (robi zdjęcie) Pani dziś uroczo wygląda.
                 (wyciąga z kieszeni bąka) Proszę, to bąk... Jak gra!
                 Irina
                 Co za cudo!
                 Masza
                 Jest nad zatoką dąb zielony, na dębie złoty łańcuch lśni... Na dębie złoty łańcuch lśni...
                 (płaczliwie) I po co ja to mówię? Chodzi za mną ten wiersz od samego rana.
                 Kułygin
                 Trzynaście osób przy stole!
                 Rode
                 (głośno)
                 Proszę państwa, czyżbyście wierzyli w podobne przesądy? (śmiech)
                 Kułygin
                 Jeżeli przy stole jest trzynaście osób, to znaczy, że są tu zakochani! Czy przypadkiem nie pan
                 doktor?
                 (śmiech)
                 Czebutykin
                 Ja jestem stary grzesznik, wiadomo, ale dlaczego panna Natalia się zaczerwieniła, tego
                 zupełnie nie rozumiem.
                 (głośny wybuch śmiechu; Natasza wybiega z sali do salonu, za nią Andrzej)
                 Andrzej
                 Zaraz, zaraz, nie trzeba na to zważać! Niech pani zaczeka,
                 proszę, niech pani zaczeka!






                 Natasza
                 Tak mi wstyd... Sama nie wiem, co się ze mną dzieje, a oni sobie żartują. To nieładnie, że
                 wstałam od stołu, ale nie mogę... nie mogę... (zasłania twarz rękami)
                 Andrzej
                 Droga pani, proszę, błagam, niech się pani uspokoi. Zapewniam panią, że oni żartują z
                 dobrego serca. Moja droga, moja śliczna, to są zacni, poczciwi ludzie, którzy kochają i panią,
                 i mnie. Chodźmy do okna, tam nas nie będzie widać. (rozgląda się)
                 Natasza
                 Nie jestem przyzwyczajona do bywania w towarzystwie...
                 Andrzej
                 O młodości, cudna, urocza młodości! Moja najmilsza, moja śliczna, proszę się uspokoić!
                 Niech pani mi wierzy... Tak mi dobrze, tyle miłości, zachwytu w sercu... Nie, nikt nas nie
                 widzi! Nikt nie widzi! Za co, za co tak pokochałem, kiedy pokochałem  o, nie rozumiem nic!
                 Droga moja, śliczna, czysta, bądź moją żoną! Kocham, tak kocham, jak nigdy nikogo...
                 (pocałunek; wchodzi dwóch oficerów; na widok całującej się pary stają zdumieni)
                 kurtyna
                 Akt drugi
                 Dekoracje jak w akcie pierwszym.
                 Godzina ósma wieczór; za sceną, na ulicy, bardzo cicho grają na harmonii; nie ma światła;
                 wchodzi Natasza w szlafroku, ze świecą w ręku idzie przez scenę i zatrzymuje się przed
                 drzwiami, które prowadzą do pokoju Andrzeja.
                 Natasza
                 Co ty tam robisz, Andrzejku? Czytasz? Nic, nic, ja tylko tak... (idzie, otwiera inne drzwi i
                 zajrzawszy zamyka) Czy się gdzie nie pali?...
                 Andrzej
                 (wchodzi z książką w ręku) Czego chcesz, Nataszo?
                 Natasza
                 Sprawdzam, czy się gdzie nie pali... Teraz zapusty, służba zupełnie nieprzytomna, ciągle
                 trzeba uważać, żeby się coś nie stało. Wczoraj o dwunastej w nocy idę przez jadalnię, a tam
                 pali się świeca. A kto zapalił  nikt się nie przyznaje.. (stawia świece) Która godzina?
                 Andrzej
                 (spogląda na zegarek) Kwadrans po ósmej.
                 Natasza






                 A Olgi i Iriny nie ma do tej pory. Jeszcze nie wróciły. Tak się mordują, biedaczki. Olga na
                 radzie pedagogicznej, Irina w telegrafie... (wzdycha) Dziś rano mówię do twojej siostry:
                 Irinko, moja najdroższa, mówię, powinnaś się trochę oszczędzać. Nawet nie słucha.
                 Powiadasz, że kwadrans po ósmej? Boję się, czy nasz Bobuś nie jest chory. Dlaczego on taki
                 zimny? Wczoraj miał gorączkę, a dziś cały zimny... Tak się boję!
                 Andrzej
                 Coś ty, Nataszo! Chłopak jest zdrów.
                 Natasza
                 A jednak lepiej, żeby był na diecie. Ja się boję. I podobno dziś koło dziewiątej mają przyjść
                 maszkarnicy. Wolałabym, Andrzejku, żeby nie przychodzili.
                 Andrzej
                 Nie wiem, doprawdy. Przecież proszono ich.
                 Natasza
                 Dzisiaj chłopaczek obudził się rano, patrzy na mnie i nagle w śmiech. Znaczy, że poznał.
                 Bobusiu, mówię, dzień dobry Dzień dobry, najmilszy! A on się śmieje. Dzieci rozumieją,
                 doskonale     rozumieją      wszystko.     Więc,    Andrzejku,      powiem,     żeby     maszkarników       nie
                 wpuszczali.
                 Andrzej
                 (niezdecydowanie) To już niech siostry... One tu są gospodynie.
                 Natasza
                 Tak, one też, ja im powiem. One takie poczciwe... (idzie przez scenę) Na kolację kazałam
                 podać zsiadłe mleko. Doktor mówi, żeś powinien jeść tylko zsiadłe mleko, bo inaczej nie
                 schudniesz. (zatrzymuje się) Bobuś jest zimny... Boję się, czy mu nie za zimno w jego
                 pokoju. Właściwie należałoby go choć do wiosny umieścić gdzie indziej. Na przykład, pokój
                 Iriny akurat nadaje się dla dziecka: i sucho, i słońce cały dzień. Trzeba jej powiedzieć, na
                 razie mogłaby w jednym pokoju z Olgą... w dzień i tak jej nigdy nie ma, tylko w nocy...
                 (pauza) Andrusinku, dlaczego nic nie mówisz?
                 Andrzej
                 Zamyśliłem się jakoś... Zresztą, co mam mówić...
                 Natasza
                 Tak... coś ci chciałam powiedzieć... Aha. Z zarządu przyszedł Fierapont, pytał o ciebie.
                 Andrzej
                 (ziewa) Zawołaj go.
                 (Natasza wychodzi; Andrzej, pochyliwszy się nad zostawioną przez Nataszę świecą, czyta
                 książkę; wchodzi Fierapont w starym, zniszczonym palcie, uszy ma obwiązane chustką)
                 Andrzej
                 Dobry wieczór, kochasiu. Co mi powiesz?
                 Fierapont






                 Prezes przysyła książkę i jakieś papiery. Proszę (podaje książkę i paczkę)
                 Andrzej
                 Dziękuję. W porządku. Dlaczegoś przyszedł tak późno? Przecież już po ósmej.
                 Fierapont
                 Czego?
                 Andrzej
                 (głośniej) Mówię, żeś tak późno przyszedł, już po ósmej.
                 Fierapont
                 Tak jest. Przyszedłem dawno, jeszcze za dnia, ale nie chcieli mnie wpuścić. Pan zajęty,
                 powiadają. No cóż! Skoro zajęty, to zajęty, śpieszyć się nie mam dokąd. (myśląc, że Andrzej
                 pyta go o cos) Czego?
                 Andrzej
                 Niczego. (zagląda do książki) Jutro piątek, nie ma urzędowania, ale ja i tak przyjdę... zajmę
                 się czym bądź. W domu nudno... (pauza) Dziadku kochany, jak dziwnie się zmienia, jak
                 zawodzi życie! Dzisiaj w braku lepszych zajęć, z nudów otworzyłem tę książkę  stare
                 skrypta uniwersyteckie  i śmiech mnie ogarnął... Boże, jestem sekretarzem w zarządzie
                 ziemstwa, w tym zarządzie, gdzie przewodniczy Protopopow, jestem sekretarzem i najwyżej
                 mogę mieć nadzieję, że zostanę aż członkiem zarządu ziemstwa! Ja mam być członkiem
                 miejscowego zarządu ziemstwa, ja, któremu śni się po nocach, że                          jestem profesorem
                 Uniwersytetu Moskiewskiego, sławą naukową, dumą całego kraju!
                 Fierapont
                 Ja tam nie wiem... Przecież źle słyszę...
                 Andrzej
                 Gdybyś słyszał dobrze, nie rozmawiałbym chyba z tobą. Jednak muszę z kimś rozmawiać, a
                 żona mnie nie rozumie, sióstr się jakoś boję, boję się, że wyśmieją, wykpią... Nie piję, nie
                 lubię knajp, ale jak chętnie posiedziałbym teraz w Moskwie u Tiestowa czy w Wielkiej
                 Moskiewskiej, kochasiu.
                 Fierapont
                 W ziemstwie opowiadał onegdaj dostawca, że w Moskwie kupcy jacyś jedli bliny i jeden, co
                 zjadł blinów czterdzieści, jakoby umarł. Czterdzieści albo pięćdziesiąt. Nie pamiętam.
                 Andrzej
                 W Moskwie siedzisz sobie, człowieku, w ogromnej sali restauracyjnej, nie znasz nikogo,
                 ciebie nikt nie zna i mimo to nie czujesz się obco. A tutaj wszystkich znasz i ciebie też znają
                 wszyscy, aleś obcy, obcy... Obcy i samotny.
                 Fierapont
                 Czego? (pauza) l jeszcze ten dostawca opowiadał  a może łże  jakoby w poprzek całej
                 Moskwy przeciągnęli linę.
                 Andrzej
                 Po co?






                 Fierapont
                 Tego już nie wiem. Mówił dostawca.
                 Andrzej
                 Brednie. (czyta książkę) Czyś był kiedy w Moskwie?
                 Fierapont
                 (po pauzie)
                 Nie byłem. Bóg nie dał. Czy mam iść?
                 Andrzej
                 Możesz iść. Bądź zdrów. (Fierapont wychodzi) Bądź zdrów. (czyta) Rano przyjdziesz po te
                 papiery... Idź... (pauza) Już poszedł. (dzwonek) Takie to sprawy... (przeciąga się i odchodzi
                 bez pośpiechu do swojego pokoju)
                 (za ścianą śpiewa niańka, kołysząc dziecko; wchodzą Masza i Wierszynin; potem, w czasie
                 ich rozmowy, pokojówka zapala lampę i świece)
                 Masza
                 Nie wiem. (pauza) Nie wiem. Oczywiście, dużo znaczy przyzwyczajenie. Na przykład po
                 śmierci ojca długo nie mogliśmy się przyzwyczaić, że już nie mamy ordynansów. Może nie
                 jestem bezstronna, a jednak mam chyba rację. Nie wiem, może gdzie indziej jest inaczej, ale
                 w naszym mieście najprzyzwoitsi, najszlachetniejsi i najlepiej wychowani ludzie to wojskowi.
                 Wierszynin
                 Pić mi się chce. Napiłbym się herbaty.
                 Masza
                 (spogląda na zegarek)
                 Zaraz będzie. Wydali mnie za mąż, kiedy miałam osiemnaście lat. Bałam się męża: był
                 nauczycielem, a ja dopiero skończyłam szkołę. Wtedy miałam go za strasznie wykształconego
                 i mądrego. Teraz, niestety, jest inaczej.
                 Wierszynin
                 Hm... tak...
                 Masza
                 Nie mówię o mężu, do niego się już przyzwyczaiłam, ale na ogół wśród cywilów jest tylu
                 ludzi ordynarnych, nieuprzejmych, źle wychowanych. Mnie wszelkie prostactwo razi i
                 oburza, cierpię męki, jeżeli widzę, że człowiek jest nie dość subtelny, nie dość uprzejmy i
                 łagodny. Kiedy muszę obcować z kolegami męża, po prostu cierpię.
                 Wierszynin
                 Ta-ak... A mnie się wydaje, że cywil czy wojskowy  to bez różnicy, przynajmniej w tym
                 mieście. Bez różnicy. Wystarczy porozmawiać z miejscowym inteligentem, cywilem czy
                 wojskowym, a zaraz okaże się, że on i z żoną się męczy, i z domem się męczy, i z majątkiem
                 się męczy, i nawet z końmi się męczy... Rosjanin na ogół skłonny jest do myśli nader
                 wzniosłych, ale niech mi pani powie, dlaczego w życiu sięga tak niewysoko? Dlaczego?






                 Masza
                 Dlaczego?
                 Wierszynin
                 Dlaczego z dziećmi się męczy, z żoną się męczy? A dlaczego żona i dzieci z nim się męczą?
                 Masza
                 Pan dziś trochę nie w humorze.
                 Wierszynin
                 Możliwe. Jestem bez obiadu, w ogóle nic nie jadłem od rana. Córka mi niedomaga
                 troszeczkę, a kiedy chorują moje dzieci, ogarnia mnie strach, sumienie mnie dręczy, że mają
                 taką matkę. O, gdyby pani widziała ją dzisiaj! Cóż to za ptasi móżdżek. Zaczęliśmy się kłócić
                 o siódmej rano, a o dziewiątej trzasnąłem drzwiami i wyszedłem. (pauza) Nigdy nie mówię o
                 tym, dziwna rzecz, że uskarżam się właśnie przed panią (całuje ją w rękę) Proszę się nie
                 gniewać. Oprócz pani nikogo nie mam, nikogo... (pauza)
                 Masza
                 Jak huczy w piecu. U nas przed śmiercią ojca ciągle huczało w kominie. Tak samo, jak teraz.
                 Wierszynin
                 Czy pani jest przesądna?
                 Masza
                 Tak.
                 Wierszynin
                 To dziwne. (całuje ją w rękę) Pani jest wspaniała, cudowna kobieta. Wspaniała, cudowna!
                 Tutaj ciemno, ale mimo to widzę blask pani oczu.
                 Masza
                 (siada na innym krześle)
                 Tu jest widniej...
                 Wierszynin
                 Kocham, kocham, kochamKocham pani oczy, pani ruchy,
                 które mi się śnią... Wspaniała, cudowna kobieta!
                 Masza
                 (cicho śmiejąc się)
                 Kiedy pan mówi do mnie w ten sposób, nie wiem dlaczego, ale muszę się śmiać, chociaż
                 ogarnia mnie lęk. Niech pan przestanie, bardzo proszę... (półgłosem) A zresztą, niech pan
                 mówi, wszystko mi jedno... (zastania twarz rękami) Wszystko mi jedno. Ktoś idzie, proszę
                 mówić o czymś innym...
                 (Irina i Tuzenbach wchodzą przez salę jadalną)
                 Tuzenbach
                 Mam potrójne nazwisko. Nazywam się: baron Tuzenbach-Krone-Altschauer, a mimo to






                 jestem Rosjanin, prawosławny, tak jak pani. Niewiele zostało we mnie z Niemca, chyba tylko
                 cierpliwość, chyba upór, z jakim narzucam się pani. Odprowadzam panią co wieczór.
                 Irina Jaka jestem zmęczona!
                 Tuzenbach
                 I będę co dzień przychodził do telegrafu i odprowadzał panią do domu, będę to robił dziesięć,
                 nawet dwadzieścia lat, aż pani mnie przepędzi... (zobaczywszy Maszę i Wierszynina, z
                 radością) Państwo tutaj? Dobry wieczór.
                 Irina
                 Nareszcie jestem w domu. (do Maszy) Przed chwilą przychodzi jakaś pani, depeszuje do brata
                 w Saratowie, że jej syn umarł dzisiaj, i ani rusz nie może sobie przypomnieć adresu. W końcu
                 wysyła bez adresu, po prostu do Saratowa. I płacze. A ja ni z tego, ni z owego ofuknęłam ją
                 ordynarnie. Proszę mi nie zabierać czasu, powiadam. Sama nie wiem, dlaczego. Dziś mają
                 być u nas maszkarnicy?
                 Masza Tak.
                 Irina
                 (siada na fotelu) Ach, odpocząć! Jestem zmęczona.
                 Tuzenbach
                 (z uśmiechem)
                 Kiedy pani przychodzi z pracy, wygląda pani na taką młodziutką, taką skrzywdzoną. (pauza)
                 Irina
                 Jestem zmęczona. Nie. Nie lubię tego telegrafu, nie lubię.
                 Masza
                 Schudłaś... (gwiżdże) I odmłodniałaś, a z twarzy przypominasz chłopaka.
                 Tuzenbach
                 To dzięki uczesaniu.
                 Irina
                 Trzeba szukać innej posady, bo ta nie dla mnie. Nie ma w niej nic z tego, czego tak
                 pragnęłam, o czym marzyłam. Praca bez poezji, bez myśli... (stukanie w podłogę) To doktor,
                 (do Tuzenbacha) Mój drogi, niech pan zastuka. Ja nie mogę... jestem zmęczona...
                 (Tuzenbach stuka w podłogę)
                 Irina
                 Zaraz przyjdzie. Słuchajcie, trzeba coś zrobić. Wczoraj doktor i nasz Andrzej byli w klubie i
                 znów się zgrali. Podobna Andrzej przegrał dwieście rubli.
                 Masza
                 (obojętnie) Nic na to nie poradzisz.
                 Irina






                 Przed dwoma tygodniami przegrał, w grudniu też przegrał. Niech prędzej przegra wszystko,
                 może nareszcie wydostaniemy się z tego miasta. Boże, Boże, co noc mi się śni Moskwa,
                 chodzę jak błędna. (śmieje się) Jedziemy w czerwcu, a do czerwca jeszcze... luty, marzec,
                 kwiecień, maj... prawie pół roku!
                 Masza
                 Żeby się tylko Natasza nie dowiedziała, że przegrał.
                 Irina
                 Dużo ją to obchodzi.
                 (Czebutykin, który dopiero co wstał z łóżka  odpoczywał po obiedzie  wchodzi do sali
                 jadalnej, rozczesuje brodę, siada przy stole i wyciąga z kieszeni gazetę)
                 Masza
                 Przyszedł... Czy zapłacił komorne?
                 Irina
                 (śmieje się) Nie. Od ośmiu miesięcy ani grosza. Zapomniał chyba.
                 Masza
                 (śmieje się) Patrz, jaki godny!
                 (wszyscy śmieją się; pauza)
                 Irina
                 Cóż pan taki milczący, pułkowniku?
                 Wierszynin
                 Bo ja wiem? Napiłbym się herbaty. Pół życia za szklankę herbaty! Od rana nic nie jadłem...
                 Czebutykin
                 Irinko!
                 Irina
                 Co, panie doktorze?
                 Czebutykin
                 Proszę tutaj. Venez ici. (Irina idzie do sali i siada przy stole)
                 Nie mogę bez ciebie...
                 (Irina stawia pasjansa)
                 Wierszynin
                 Więc co? Skoro nie dają herbaty, pofilozofujmy sobie trochę.
                 Tuzenbach Właśnie. Ale na jaki temat?
                 Wierszynin
                 Na jaki temat? Może pomarzymy... na przykład o życiu, jakie nadejdzie kiedyś, za dwieście






                 albo za trzysta lat.
                 Tuzenbach
                 Cóż! Wtedy ludzie będą latali balonami, zmieni się krój marynarek, może odnajdą szósty
                 zmysł i nawet go rozwiną, ale życie będzie wciąż takie samo: trudne, pełne tajemnic,
                 szczęśliwe. I za tysiąc lat człowiek też będzie wzdychał: Ach, jak ciężko żyć!  a jednak tak
                 samo jak dziś będzie się bał, będzie nienawidził śmierci.
                 Wierszynin
                 (po chwili namysłu)
                 Jak by to wyrazić? Wydaje mi się, że wszystko na świecie musi stopniowo się zmienić, już się
                 zmienia na naszych oczach. Za dwieście, trzysta, tysiąc lat  przecież nie chodzi o termin 
                 nadejdzie inne życie, nowe, piękne. My siłą rzeczy nie będziemiy w nim brali udziału, a
                 jednak to dla niego dziś żyjemy, pracujemy, no i męczymy się, my już je tworzymy i to
                 jedyny cel naszego istnienia, a nawet, proszę pana, nasze jedyne szczęście.
                 Masza (cicho śmieje się)
                 Tuzenbach
                 Co się stało?
                 Masza
                 Nic. Dzisiaj od rana ciągle się śmieję.
                 Wierszynin
                 Skończyłem te same szkoły, co pan, nie byłem w akademii. Czytam dużo, ale nie umiem
                 wybierać sobie lektury, może nawet czytam całkiem nie to, co trzeba, a tymczasem im dłużej
                 żyję, tym więcej chciałbym wiedzieć. Włosy mi siwieją, jestem już niemal stary, mimo to
                 jakże niewiele wiem, ach, jak niewiele! Ale wydaje mi się, że to, co najważniejsze,
                 najprawdziwsze, jednak wiem, wiem dobrze. I tak bym chciał przekonać pana, że szczęścia
                 dla nas nie ma, nie będzie i nie powinno być... Bo my musimy pracować, tylko pracować, a
                 szczęście przypadnie w udziale dopiero naszym dalekim potomkom. (pauza) Jeśli nie ja, to
                 choć potomkowie potomków moich.
                 (Fiedotik i Rode ukazują się w sali jadalnej; siadają i cicho nucą brzdąkając na gitarze)
                 Tuzenbach
                 Pan twierdzi, że nie wolno nawet marzyć o szczęściu. A jeżeli jestem szczęśliwy?
                 Wierszynin
                 Nie.
                 Tuzenbach
                 (klasnąwszy w dłonie śmieje się) Nie rozumiemy się widocznie. Jak mam pana przekonać?
                 (Masza cicho śmieje się)
                 Tuzenbach
                 (pokazuje jej palec)
                 Proszę, może pani się śmiać. (do Wierszynina) Nie tylko za dwieście czy trzysta, ale nawet za






                 milion lat życie będzie takie jak było. Życie jest wciąż takie samo, pozostaje niezmienne, a
                 rządzi się własnymi prawami, które nas niewiele obchodzą, bo chyba nigdy nie poznamy ich
                 do głębi. Wędrowne ptaki, na przykład żurawie, lecą sobie i lecą i gdyby nawet były zdolne
                 do jakichkolwiek myśli, obojętnie, wielkich czy małych, to i tak muszą lecić, nie wiedząc,
                 dokąd i po co. Ptaki lecą i będą lecieć, choćby nawet wśród nich roiło się od Bóg wie jakich
                 filozofów. Niech filozofują, ile chcą, byle tylko leciały...
                 Masza
                 A sens?
                 Tuzenbach
                 Sens... Proszę, śnieg pada. Jaki w tym sens? (pauza)
                 Masza
                 Mnie się zdaje, że człowiek powinien być wierzący, przynajmniej powinien szukać wiary, bo
                 inaczej pustka, pustka... Żyć i nie wiedzieć, po co lecą żurawie, po co rodzą się dzieci, po co
                 są gwiazdy na niebie... Albo trzeba wiedzieć, po co się żyje, albo wszystko to fraszka, funta
                 kłaków niewarte. (pauza)
                 Wierszynin
                 A jednak szkoda, że młodość minęła...
                 Masza
                 Gogol mówi: jak nudno żyć na tym świecie, proszę państwa!
                 Tuzenbach
                 A ja powiem: jak trudno z wami dyskutować, proszę państwa! Niech was nie znam...
                 Czebutykin
                 (czytając gazetę) Balzac brał ślub w Berdyczowie.
                 (Irina nuci)
                 Czebutykin
                 Muszę to nawet zapisać sobie w notesie. (zapisuje) Balzac brał ślub w Berdyczowie. (czyta
                 gazetę)
                 Irina
                 (zamyślona nad pasjansem) Balzac brał ślub w Berdyczowie.
                 Tuzenbach
                 Kości rzucone: Pani Maszo, podałem się do dymisji.
                 Masza
                 Wiem. I nie widzę w tym nic dobrego. Nie lubię cywilów.
                 Tuzenbach
                 Wszystko jedno... (wstaje) Jestem brzydki, czyż nadaję się do wojska? Wszystko jedno
                 zresztą... Będę pracował. Ach, choć jeden dzień w życiu przepracować, ale tak, żeby
                 wieczorem przyjść do domu, zwalić się na łóżko i natychmiast zasnąć! (idąc do sali jadalnej)






                 Robotnicy chyba śpią mocno.
                 Fiedotik
                 (do Iriny)
                 Dzisiaj na Moskiewskiej i Pyżykowa kupiłem dla pani kolorowe kredki. I ten scyzoryczek...
                 Irina
                 Ciągle traktuje mnie pan jak dziecko, a ja przecież już wyrosłam... (bierze kredki i scyzoryk; z
                 zachwytem) Jakie śliczne!
                 Fiedotik
                 Sobie też kupiłem scyzoryk... proszę zobaczyć... ostrze, tu drugie ostrze, tu trzecie, żeby
                 dłubać w uchu, to nożyczki, to do czyszczenia paznokci...
                 Rode
                 (głośno) Doktorku, ile pan ma lat?
                 Czebutykin
                 Ja? Trzydzieści dwa. (śmiech)
                 Fiedotik
                 Zaraz nauczę panią innego pasjansa... (rozkłada karty)
                 (przynoszą samowar; przy samowarze krząta się Anfisa; po chwili wchodzi Natasza i też
                 krząta się koło stołu; wchodzi Solony, wita się i siada przy stole)
                 Wierszynin
                 Jaki wiatr!
                 Masza
                 Tak. Obrzydła mi ta zima. Prawie zapomniałam, jak wygląda lato.
                 Irina
                 Pasjans wyjdzie, już widać. Jedziemy do Moskwy.
                 Fiedotik
                 Właśnie, że nie wyjdzie. Niech pani zobaczy, ósemka padła na dwójkę pik (śmieje się) To
                 znaczy, że nie pojedzie pani do Moskwy.
                 Czebutykin
                 (czyta gazetę)
                 Cycykar... Tam szaleje ospa.
                 Anfisa
                 (podchodzi do Maszy)
                 Maszo, córuchno, herbata podana. (do Wierszynina) Panie pułkowniku, dobrodzieju, prosimy,
                 jeśli łaska.
                 Masza
                 Przynieś tu herbatę, nianiu. Ja tam nie pójdę.






                 Irina
                 Nianiu!
                 Anfisa
                 I-idę!
                 Natasza
                 (do Solonego)
                 Niemowlęta       rozumieją     wszystko.     Dzień     dobry,    Bobusiu,     powiadam.       Dzień    dobry,
                 najmilszy! A on spojrzał na mnie tak mądrze. Pan myśli, że przeze mnie przemawia tylko
                 matka, ale tak nie jest, zapewniam pana. To niezwykłe dziecko.
                 Solony
                 Gdyby to było moje dziecko, usmażyłbym je na patelni i zjadł. (idzie ze szklanką herbaty do
                 salonu i siada w kącie)
                 Natasza
                 (zasłaniając twarz rękami) Ordynarny, źle wychowany człowiek!
                 Masza
                 Szczęśliwi są ci, którym wszystko jedno: lato czy zima. Mnie się zdaje, że gdybym mieszkała
                 w Moskwie, nie obchodziłaby mnie pogoda...
                 Wierszynin
                 Niedawno czytałem dziennik pewnego francuskiego ministra, prowadzony w więzieniu.
                 Minister był skazany za Panamę. Z jakim upojeniem, z jakim zachwytem pisze o ptakach,
                 które ogląda przez okno celi, a których nie dostrzegał, będąc ministrem. Teraz, kiedy już jest
                 na wolności, oczywiście znów nie dostrzega ptaków. Pani też nie będzie dostrzegała Moskwy,
                 gdy pani już tam zamieszka. Szczęścia dla nas nie ma i nie może być, my tylko ciągle
                 czekamy na szczęście.
                 Tuzenbach
                 (bierze ze stołu bombonierkę)
                 A gdzie cukierki?
                 Irina
                 Solony zjadł.
                 Tuzenbach
                 Wszystkie?
                 Anfisa
                 (podając herbatę)
                 Do pana list, dobrodzieju.
                 Wierszynin
                 Do mnie? (bierze list) Od córki. (czyta) No, oczywiście... Pani Maszo, niech mi pani daruje,
                 ale muszę iść. Nie będę pił herbaty. (wstaje wzburzony) Ciągle te historie...






                 Masza
                 Co się stało? A może to sekret?
                 Wierszynin
                 (cicho)
                 Żona znowu się otruła. Muszę iść. Wyjdę tak, żeby nikt nie widział. To wszystko jest
                 okropne. (całuje Maszę w rękę) Moja najmilsza, dobra, zacna... Wyjdę po cichu tamtędy
                 (wychodzi)
                 Anfisa
                 Gdzie on poszedł? A herbata? Widział to kto...
                 Masza
                 (rozgniewana)
                 Odczep się. Ciągle tylko nudzisz, głowę zawracasz... (idzie z filiżanką do stołu) Mam cię już
                 dość, starucho!
                 Anfisa
                 Czemu się gniewasz? Córuchno!
                 Głos Andrzeja
                 Anfiso!
                 Anfisa
                 (przedrzeźnia) Anfiso! Siedzi jak ten mruk... (wychodzi)
                 Masza
                 (przy stole w sali, ze złością)
                 Może mi pozwolicie usiąść? (miesza karty na stole) Porozkładali się tu z kartami. Teraz
                 herbata!
                 Irina
                 Jakaś ty zła, Maszko!
                 Masza
                 Jak jestem zła, to nie mówcie do mnie. Zostawcie mnie!
                 Czebutykin
                 (śmieje się)
                 Zostawcie ją, zostawcie...
                 Masza
                 Pan ma sześćdziesiątkę na karku, a plecie pan jak sztubak diabli wiedzą co.
                 Natasza
                 (wzdycha)
                 Kochana Maszo, po co używać w rozmowie tak gminnych wyrażeń? Powiem ci szczerze, że z
                 twoją urodą mogłabyś czarować wszystkich w najlepszym towarzystwie, gdyby nie
                 te wyrazy. Je vous prie, pardonnez moi, Marie, mais vous avez des manieres un peu






                 grossieres2.
                 Tuzenbach
                 (tłumiąc śmiech) Poproszę... poproszę... Tam, zdaje się, koniak...
                 Natasza
                 Il parait, que mon Bobuś deja ne dort pas3, obudził się. On dzisiaj trochę niezdrów. Muszę do
                 niego zajrzeć, przepraszam państwa... (wychodzi)
                 Irina
                 A dokąd poszedł pułkownik?
                 Masza
                 Do domu. Znów ma jakieś historie z żoną.
                 Tuzenbach
                 (podchodzi do Solonego z karafką koniaku)
                 Pan ciągle siedzi sam i o czymś myśli, nie wiadomo nawet o czym. No, pogódźmy się już.
                 Napijmy się koniaku. (piją) Dziś chyba będę musiał całą noc wygrywać na pianinie różne
                 bzdury... Niech już będzie!
                 Solony
                 Niby dlaczego mamy się pogodzić? Ja się z panem nie kłóciłem.
                 Tuzenbach
                 Przy panu ciągle mi się zda je, że między nami coś zaszło. Dziwak z pana, to pewne.
                 Solony
                 (deklamuje)
                 Ja  dziwak?? Proszę... ale któż nim nie jest!4 Nie gniewaj się, Aleko!
                 Tuzenbach
                 Skąd tu się wziął Aleko!... (pauza)
                 Solony
                 Kiedy rozmawiam z kimś sam na sam, to w porządku, jestem taki jak wszyscy, ale w
                 większym towarzystwie robię się ponury, nieśmiały i... wygaduję brednie. A jednak jestem
                 uczciwszy i szlachetniejszy od wielu, wielu innych. Mogę tego dowieść.
                 Tuzenbach
                 Ja się często na pana gniewam, pan znowu, kiedy jesteśmy w towarzystwie, wciąż się mnie
                 czepia, ale mimo to czuję do pana jakąś sympatię. Zresztą co tam, muszę się dziś upić.
                 Wypijmy!
                 Solony
                 Wypijmy. (piją) Właściwie, baronie, nie mam do pana żadnej pretensji. Ale z charakteru
                 przypominam Lermontowa. (po cichu) Nawet jestem do Lermontowa trochę podobny...
                 2 Je vous prie... (fr.)  Daruj, proszę, Mario, ale masz nieco gminne maniery.
                 3 Il parait... (fr.)  w niepoprawnej francuszczyźnie:: zdaje mi się, że mój Bobuś już nie śpi.
                 4 Gribojedow, Mądremu biada, przekład J. Tuwima.






                 przynajmniej tak mówią. (wyjmuje z kieszeni flakon i zlewa ręce perfumami)
                 Tuzenbach
                 Podaję się do dymisji. Basta! Namyślałem się pięć lat, aż zdobyłem się wreszcie na decyzję.
                 Będę pracował.
                 Solony
                 (deklamuje)
                 Nie gniewaj się, Aleko... Porzuć, porzuć te marzenia...
                 (w czasie ich rozmowy wchodzi po cichu Andrzej z książką i siada przy świecy)
                 Tuzenbach
                 Będę pracował.
                 Czebutykin
                 (wchodząc z Iriną do salonu)
                 I poczęstunek też był czysto kaukaski: cebulowa zupa, a na pieczyste czechartma.
                 Solony
                 Czeremsza to wcale nie mięso, tylko roślina podobna do naszej cebuli.
                 Czebutykin
                 O nie, mój aniele. Czechartma to nie cebula, tylko pieczeń z baraniny.
                 Solony
                 A ja panu mówię, że czeremsza to cebula.
                 Czebutykin
                 A ja panu mówię, że czechartma to baranina.
                 Solony
                 A ja panu mówię, że czeremsza to cebula.
                 Czebutykin
                 Co się będę z panem spierał! Pan nigdy nie był na Kaukazie i nie jadł czechartmy.
                 Solony
                 Nie jadłem, bo nie cierpię. Po czeremszy zalatuje jak po czosnku.
                 Andrzej
                 (błagalnym tonem)
                 Panowie, dosyć! Błagam!
                 Tuzenbach
                 Kiedy przyjdą maszkarnicy?
                 Irina
                 Mieli być koło dziewiątej, czyli że zaraz.






                 Tuzenbach
                 (ściska Andrzeja) Oj, chato moja, chato moja nowa...
                 Andrzej
                 (tańczy i śpiewa)
                 Chato nowa, klonowa...
                 Czebutykin
                 (tańczy)
                 Bielusieńka-a! (Śmiech)
                 Tuzenbach
                 (całuje Andrzeja)
                 Do diabła ciężkiego, wypijmy, Andrzejku, wypijmy bruderszaft. Pojadę z tobą do Moskwy,
                 Andrzejku, na uniwersytet.
                 Solony
                 Na jaki? W Moskwie są dwa uniwersytety.
                 Andrzej
                 W Moskwie jest jeden uniwersytet.
                 Solony
                 A ja panu mówię, że dwa.
                 Andrzej
                 Niech sobie będą nawet i trzy. Tym lepiej.
                 Solony
                 W Moskwie są dwa uniwersytety! (szmer i sykanie). W Moskwie są dwa uniwersytety: stary i
                 nowy. A jeżeli państwo nie życzycie sobie mnie słuchać, jeżeli drażnią was moje słowa, to
                 mogę w ogóle nie mówić. Mogę nawet wyjść do innego pokoju... (wychodzi przez jedne z
                 drzwi)
                 Tuzenbach
                 Brawa, brawo! (śmieje się) Proszę państwa, tańczcie, zaczynam grać! Śmieszny ten Solony...
                 (siada do pianina, gra walca)
                 Masza
                 (tańczy walca sama) Baron pijany, baron pijany, baron pijany!
                 (wchodzi Natasza)
                 Natasza
                 (do Czebutykina)
                 Panie doktorze, na chwileczkę.
                 (mówi     coś   do   Czebutykina,     potem     po   cichu   wychodzi;      Czebutykin     dotyka     ramienia
                 Tuzenbacha i coś mu szepcze)
                 Irina
                 Co tam znowu?






                 Czebutykin
                 Już czas na nas. Do widzenia państwu.
                 Tuzenbach
                 Dobranoc. Czas do domu.
                 Irina
                 Jak to? A maszkarnicy?
                 Andrzej
                 (zmieszany)
                 Maszkarników nie będzie. Wiesz, moja kochana, Natasza mówi, że Bobuś niezdrów i
                 dlatego... Zresztą nie wiem, mnie jest zupełnie wszystko jedno.
                 Irina
                 (wzrusza ramionami)
                 Bobuś niezdrów!
                 Masza
                 Hulaj dusza... Wyrzucają nas, więc wynośmy się. (do Iriny) To nie Bobuś jest chory, tylko
                 ona sama. O tu! (stuka się palcem w czoło) Mieszczanka!
                 (Andrzej wychodzi przez drzwi do swojego pokoju, Czebutykin idzie za nim, w sali jadalnej
                 żegnają się)
                 Fiedotik
                 Szkoda! Myślałem, że spędzimy razem miły wieczór, ale jeżeli dzieciaczek chory, to
                 oczywiście... Przyniosę mu jutro zabawki...
                 Rode
                 (głośno)
                 Co prawda, wyspałem się po obiedzie, bo myślałem, że do rana będę tańczył. Przecież
                 dopiero dziewiąta!
                 Masza
                 Wyjdźmy na dwór, tam pogadamy. Namyślimy się, jak i co.
                 (słychać:    Do    widzenia!     Dobranoc!       Słychać     wesoły    śmiech     Tuzenbacha;       wszyscy
                 wychodzą, Anfisa i pokojówka sprzątają ze stołu, gaszą światła; słychać, jak śpiewa niańka.
                 Andrzej w płaszczu i kapeluszu oraz Czebutykin wchodzą po cichu)
                 Czebutykin
                 W ogóle nie zdążyłem się ożenić dlatego, że życie mignęło jak ta błyskawica, i dlatego, że
                 kochałem się do szaleństwa w twojej mamie, która była zamężna...
                 Andrzej
                 Nie trzeba się żenić. Nie trzeba, nuda...
                 Czebutykin






                 Niby to i racja  ale samotność! Jakkolwiek byś filozofował, samotność to straszna rzecz,
                 kochasiu... Chociaż właściwie... czy nie wszystko jedno?
                 Andrzej
                 Chodźmy prędzej.
                 Czebutykin
                 Po co się śpieszyć? Zdążymy.
                 Andrzej
                 Boję się, żeby mnie żona nie zatrzymała.
                 Czebutykin
                 A!
                 Andrzej
                 Dziś nie będę grał, tak tylko posiedzę trochę. Jakoś niedobrze się czuję... Doktorze, co mam
                 robić na zadyszkę?
                 Czebutykin
                 Po co pytasz? Nie pamiętam, kochany. Nie wiem.
                 Andrzej
                 Wyjdziemy przez kuchnię. (wychodzą; dzwonek, potem znów dzwonek; słychać głosy i
                 śmiech).
                 Irina
                 (wchodzi) Kto to?
                 Anfisa
                 (szeptem) Maszkarnicy!
                 (dzwonek)
                 Irina
                 Powiedz, nianiu, że nikogo nie ma w domu. I przeproś.
                 (Anfisa wychodzi; Irina snuje się po pokoju zamyślona i zdenerwowana; wchodzi Solony)
                 Solony
                 (ze zdziwieniem)
                 Nie ma nikogo... Gdzie są wszyscy?
                 Irina
                 Poszli do domu.
                 Solony
                 To dziwne. Pani jest sama?
                 Irina
                 Sama. (pauza) Dobranoc.






                 Solony
                 Zachowywałem się dziś niezbyt pięknie, nietaktownie. Ale pani jest inna niż wszyscy, pani
                 jest czysta i wzniosła, pani wie, gdzie prawda... Tylko pani jedna może mnie zrozumieć.
                 Kocham, kocham okrutnie, do szaleństwa...
                 Irina
                 Żegnam pana. Proszę już iść.
                 Solony
                 Nie mogę żyć bez pani. (idzie za nią) O, zachwycie! (przez łzy) O, szczęście! O cudne,
                 przepyszne, czarodziejskie oczy, jakich nie widziałem u żadnej kobiety!
                 Irina
                 (zimno) Proszę przestać.
                 Solony
                 Pierwszy raz mówię o mojej miłości do pani, jestem jakby nie na ziemi, ale na innej planecie.
                 (pociera czoło} Zresztą, to obojętne. Miłości nikomu gwałtem się nie narzuci, jasna rzecz...
                 Ale nie będę miał szczęśliwych rywali... Nie będę miał... Przysięgam na wszystkie świętości,
                 że rywala zabiję... O cudna!
                 (przechodzi Natasza ze świecą)
                 Natasza
                 (otwiera jedne drzwi, potem drugie, przechodzi koło pokoju Andrzeja)
                 Andrzej tutaj... Niech sobie czyta. Przepraszam, panie kapitanie, nie wiedziałam, że pan tu
                 jest, ja tak po domowemu...
                 Solony
                 Dla mnie to bez różnicy. Żegnam!
                 (wychodzi)
                 Natasza
                 Kochanie, jakaś ty zmęczona! Moja biedna dziecinko! (całuje Irinę) Powinnaś się zaraz
                 położyć.
                 Irina
                 Czy Bobuś śpi?
                 Natasza
                 Owszem, śpi, ale niespokojnie. Ach, Irinko, dawno miałam ci to powiedzieć, tylko ciągle albo
                 ciebie nie ma, albo ja jestem zajęta... Boję się, że Bobusiowi w dziecinnym pokoju za zimno,
                 tam wilgoć. A twój pokój akurat nadaje się dla dziecka. Kochana, jedyna, przenieś się na razie
                 do Oli!
                 Irina
                 (nie zrozumiawszy) Dokąd?
                 (słychać, jak przed dom zajeżdża trójka koni z janczarami)






                 Natasza
                 Na razie pomieszkasz w jednym pokoju z Olą, a twój pokój damy Bobusiowi. To takie
                 rozkoszne dziecko, mówię dziś do niego: Bobusiu, tyś mój! Mój! A on na mnie patrzy tymi
                 oczętami. (dzwonek) To pewnie Olga. Jak późno!
                 (pokojówka podchodzi do Nataszy i coś mówi szeptem)
                 Natasza
                 Protopopow? Ach, dziwak. To Protopopow, chce, żebym się z nim przejechała saniami.
                 (śmieje się) Dziwni ci mężczyźni... (dzwonek) Ktoś przyszedł. Chyba mogę się wyrwać na
                 piętnaście minut, przejadę się trochę... (do pokojówki) Powiedz, że zaraz. (dzwonek) Ktoś
                 dzwoni... to chyba Olga (wychodzi)
                 (pokojówka wybiega; Irina siedzi zamyślona; wchodzą: Kułygin, Olga, za nimi Wierszynin)
                 Kułygin
                 Masz ci los! A mówiliście, że będą tańce.
                 Wierszynin
                 Dziwne doprawdy, wyszedłem niedawno, najwyżej pół godziny temu, spodziewano się
                 maszkarników...
                 Irina
                 Wszyscy poszli.
                 Kułygin
                 I Masza poszła? Dokąd poszła? A dlaczego Protopopow czeka na dole w saniach? Na kogo
                 czeka?
                 Irina
                 Nie zadawajcie mi pytań... Jestem zmęczona.
                 Kułygin
                 Jakie to rozkapryszone...
                 Olga
                 Rada pedagogiczna dopiero teraz się skończyła. Nie mam już sił. Przełożona jest chora,
                 muszę ją zastępować. Jak mnie głowa boli, jak boli... (siada) Andrzej przegrał wczoraj
                 dwieście rubli... Całe miasto już o tym mówi...
                 Kułygin
                 Ja też porządnie się zmęczyłem na sesji. (siada)
                 Wierszynin
                 Moja żona chciała mnie nastraszyć i omal się nie otruła. Wszystko skończyło się dobrze, teraz
                 odpoczywam, co za rozkosz... Ale trzeba iść, co? No trudno, życzę państwu dobrej nocy. (do
                 Kułygina) Proszę pana, jedźmy gdzieś razem! Nie mogę wrócić do domu, absolutnie nie
                 mogę... Jedźmy!






                 Kułygin
                 Jestem zmęczony. Nie pojadę. (wstaje) Jestem zmęczony. Czy Masza poszła do domu?
                 Irina
                 Chyba tak.
                 Kułygin
                 (całuje Irinę w rękę)
                 Dobranoc. Jutro i pojutrze cały dzień odpoczywamy. Wszystkiego najlepszego! (idzie) Marzę
                 o herbacie. Byłem pewny, że spędzę wieczór w miłym towarzystwie i  o, fallacem hominum
                 spem!...5 Przy okrzyku  accusativus....
                 Wierszynin
                 Więc pojadę sam. (pogwizdując wychodzi z Kułyginem)
                 Olga
                 Głowa, moja głowa... Andrzej przegrał... całe miasto mówi... Pójdę się położyć. (wychodząc)
                 Jutro jestem wolna... O Boże, co za rozkosz! Jutro jestem wolna, pojutrze też... Głowa,
                 głowa... (wychodzi)
                 Irina
                 (sama) Wszyscy poszli. Nie ma nikogo.
                 (z ulicy słychać harmonię, niańka śpiewa piosenkę)
                 Natasza
                 (w futrze i czapce idzie przez salę, za nią pokojówka)
                 Wrócę za pół godziny. Tylko przejadę się trochę. (Wychodzi)
                 Irina
                 (sama, tęsknie) Do Moskwy! Do Moskwy! Do Moskwy!
                 kurtyna
                 Akt trzeci
                 Pokój Olgi i Iriny; na prawo i na lewo dwa łóżka zasłonięte parawanami; dochodzi trzecia w
                 nocy; za sceną bije dzwon alarmowy  na pożar, który zaczął się już dawno; widać, że w
                 domu jeszcze nikt się nie kładł; na kanapie leży Masza ubrana jak zwykle w czarną suknię;
                 wchodzi Olga z Anfisą.
                 Anfisa
                 Teraz siedzą na dole pod schodami... Mówię do nich  proszę na górę, tak przecież nie
                 5 O, fallacem hominum spem!... (łac.)  O,, zwodna ludzka nadziejo.






                 można, nic, tylko płaczą. Nie wiemy, powiadają, gdzie tatuś. Może się, nie daj Bóg, spalił.
                 Takie głupstwa! I na podwórzu pełno... też ledwo odziani.
                 Olga
                 (wyjmując suknie z szafy)
                 Weź tę popielatą... I jeszcze tę... Bluzeczkę też... I tę spódnicę weź, nianiu... Co się dzieje,
                 Boże, Boże... Zaułek Kirsanowski spalił się chyba do szczętu... Weź to... i to... (rzuca jej
                 suknie) Jak się nastraszyli biedni Wierszyninowie! Ich dom o mały włos nie spłonął. Niech
                 przenocują u nas... nie możemy ich puścić do domu... Biednemu Fiedotikowi spaliło się
                 wszystko, nic nie zostało...
                 Anfisa
                 Zawołaj na Fieraponta, Oleńko, bo sama nie udźwignę.
                 Olga
                 (dzwoni)
                 Nie sposób się nikogo dowołać... (otwierając drzwi) Niechże tu ktoś przyjdzie! (przez otwarte
                 drzwi, widać okno czerwone od łuny; słychać, jak koło domu przejeżdża straż ogniowa) Jakie
                 to straszne. I jak obrzydło!
                 (wchodzi Fierapont)
                 Olga
                 Weź to, zanieś na dół... Tam pod schodami stoją panny Kołotilin... daj im to. I to.
                 Fierapont
                 Tak jest... W dwunastym roku Moskwa też się paliła. Boże ty mój, Boże! Francuzi tylko się
                 dziwili.
                 Olga
                 Idź już...
                 Fierapont
                 Tak jest. (wychodzi)
                 Olga
                 Nianiu kochana, wszystko oddaj. Nam nic nie trzeba, oddaj wszystko, nianiu... Taka jestem
                 zmęczona, że ledwo trzymam się na nogach... Wierszyninów nie możemy puścić do domu...
                 Dziewczynki położą się w salonie, a pułkownik na dole u barona... Fiedotik też u barona albo
                 u nas w sali jadalnej... Doktor jak na złość pijany, okropnie pijany... u niego nie można. A
                 żonę Wierszynina też w salonie...
                 Anfisa
                 (zniżonym głosem) Oleńko, moja najdroższa, nie wypędzaj mnie! Nie wypędzaj!
                 Olga
                 Głupstwa gadasz, nianiu. Nikt cię nie wypędza.
                 Anfisa
                 (tuli głowę do piersi Olgi)






                 Kochana moja, złota moja, ja przecież pracuję, jak mogę.. A niech tylko stracę siły, zaraz
                 powiedzą: wynoś się. Ale dokąd pójdę? Dokąd? Osiemdziesiąt lat. Osiemdziesiąty drugi rok...
                 Olga
                 Usiądź, nianiu... Zmęczyłaś się, biedaczko... (pomaga Anfisie usiąść) Odpocznij, moja
                 staruszko. Jak zbladłaś!
                 (wchodzi Natasza)
                 Natasza Tam właśnie mówili, że trzeba jak najprędzej założyć towarzystwo pomocy dla
                 pogorzelców. No cóż! Piękna myśl. W ogóle trzeba natychmiast pomagać biednym ludziom,
                 to obowiązek bogatych. A Bobuś i Sofijka śpią sobie, śpią jakby nigdy nic. U nas tyle ludzi
                 wszędzie, gdziekolwiek zajrzeć, pełen dom. W mieście panuje influenca, boję się, żeby się
                 dzieci nie zaraziły.
                 Olga
                 (nie słucha jej)
                 Z tego pokoju nie widać ognia, tu najzaciszniej...
                 Natasza
                 Tak... Jestem pewnie potargana. (przed lustrem). Mówią, że przytyłam... nieprawda! Nic
                 podobnego! A Masza śpi, zmęczyła się biedaczka... (do Anfisy, zimno) Jak śmiesz przy mnie
                 siedzieć? Wstań! Wynoś się! (Anfisa wychodzi; pauza) Doprawdy nie rozumiem, po co
                 trzymasz w domu tę staruchę!
                 Olga
                 (osłupiała) Wybacz, ale ja cię też nie rozumiem...
                 Natasza
                 Na nic tu niepotrzebna. To chłopka, niech mieszka na wsi ... W głowach im się przewraca. Ja
                 lubię porządek w domu! Żadnych darmozjadów w domu nie powinno być. (głaszcze ją po
                 policzku) Zmęczyłaś się, biedaczko! Zmęczyła się nasza pani przełożona! Wiesz, kiedy moja
                 Sofija wyrośnie i zacznie chodzić do gimnazjum, będę się ciebie bała.
                 Olga
                 Nie chcę być przełożoną.
                 Natasza
                 Ale wybiorą cię, Oleńko. To już postanowione.
                 Olga
                 Zrzeknę się. Nie mogę... To nie na moje siły... (pije wodę) Przed chwilą tak brutalnie
                 potraktowałaś nianię... Daruj, nie mogę tego znieść... ciemno mi w oczach...
                 Natasza
                 (z przejęciem) Wybacz, Olu, wybacz... Nie chciałam cię dotknąć.
                 (Masza wstaje, bierze poduszkę i wychodzi zła)
                 Olga






                 Zrozum, moja droga... może jesteśmy inaczej wychowane, ale ja tego nie znoszę. Taki
                 stosunek do ludzi po prostu mnie przytłacza, czuję się zupełnie chora... żyć mi się nie chce!
                 Natasza
                 Wybacz, wybacz... (całuje ją)
                 Olga
                 Boli mnie każda szorstkość, choćby najmniejsza, każde niedelikatne słowo.
                 Natasza
                 Często mówię niepotrzebne rzeczy, to prawda, ale chyba zgodzisz się ze mną, moja droga, że
                 ta starucha powinna mieszkać na wsi.
                 Olga
                 Jest u nas od trzydziestu lat.
                 Natasza
                 Ale przecież teraz nie może już pracować. Albo ja nic nią rozumiem, albo ty mnie nie chcesz
                 zrozumieć. Nie jest zdolna do pracy, wciąż tylko śpi albo siedzi.
                 Olga
                 I niech siedzi.
                 Natasza
                 (ze zdziwieniem)
                 Jak to niech siedzi? Przecież to służąca, (przez łzy) Nie rozumiem cię, Olu. W domu jest
                 niańka, mamka, pokojówka, kucharka... na co nam jeszcze ta stara? Na co?
                 (za sceną bije dzwon alarmowy)
                 Olga
                 Tej nocy przybyło mi dziesięć lat.
                 Natasza
                 Musimy się dogadać, Olu. Ty rządzisz w gimnazjum, ja  w domu, ty masz swoje lekcje, ja 
                 gospodarstwo. I jeżeli mówię coś na temat służby, to wiem, co mówię; wiem, co-mó-wię... A
                 więc żeby mi od jutra nie było tej starej złodziejki, niedołęgi... (tupie nogami) tej wiedźmy!...
                 Jak śmiesz mnie irytować! Jak śmiesz! (opamiętawszy się) Doprawdy, Olu, jeżeli nie
                 przeniesiesz się na dół, będziemy się wciąż kłóciły. To okropne.
                 (wchodzi Kułygin)
                 Kułygin
                 Gdzie Masza? Czas do domu. Mówią, że pożar ustaje. (przeciąga się) Spaliła się tylko jedna
                 dzielnica, a przecież był wiatr, zdawało się z początku, że całe miasto w płomieniach. (siada)
                 Jestem zmęczony, Oleńko, moja kochana... Nieraz myślę, że gdyby nie Masza, ożeniłbym się
                 z tobą, Oleńko. Tyś taka dobra... Zmęczony jestem (nasłuchuje)
                 Olga
                 Co?






                 Kułygin
                 Doktor jak na złość znów pije, strasznie teraz pijany. Jak na złość! (wstaje) O, zdaje się, że
                 idzie tutaj... Słyszycie? Tak, idzie tu... (śmieje się) Jaki on, doprawdy... Schowam się,
                 (podchodzi do szafy i chowa się w kącie) A to szałaput.
                 Olga
                 Dwa lata nie pił  i proszę,, znowu... (cofa się razem z Nataszą w głąb pokoju)
                 (wchodzi Czebutykin; idzie przez pokój nie chwiejąc się, jakby był trzeźwy, przystaje, patrzy,
                 zbliża się do umywalni i zaczyna myć ręce)
                 Czebutykin
                 (ponuro)
                 Niech ich wszystkich diabli wezmą... diabli... Im się zdaje, że jestem lekarzem i umiem leczyć
                 rozmaite choroby, a ja absolutnie nic nie umiem, wszystko, co umiałem, wyleciało mi z
                 głowy, teraz nic nie pamiętam, absolutnie nic. (Olga i Natasza, nie zauważone przez nikogo,
                 wychodzą) Niech to diabli! Zeszłej środy próbowałem leczyć na Zasypiu chorą kobietę 
                 umarła, i to moja wina, że umarła. Tak... Wiedziałem coś niecoś ze dwadzieścia pięć lat temu,
                 a teraz nic nie pamiętam. Nic. Może nawet nie jestem człowiekiem, tylko udaję, że mam ręce,
                 nogi i głowę. Może w ogóle nie istnieję, tylko wydaje mi się, że chodzę, jem, śpię. (płacze)
                 Och, gdyby wcale nie istnieć (przestaje płakać, ponuro) Diabli wiedzą co... Przedwczoraj była
                 rozmowa w klubie. Mówią, że Szekspir, że Wolter... Nie czytałem tego, nigdy nie czytałem,
                 ale zrobiłem taką minę, jakbym czytał... I wszyscy też jak ja. Trywialność! Podłość! I zaraz
                 przypomniała mi się ta kobieta, którą umorzyłem w środę... i w ogóle wszystko się
                 przypomniało i na sercu zrobiło się tak ciężko, tak ohydnie... ech, tylko pić...
                 (wchodzą: Irina, Wierszynin i Tuzenbach po cywilnemu, w nowym, modnym ubraniu)
                 Irina
                 Posiedźmy tu trochę. Tu nikt nie przyjdzie.
                 Wierszynin
                 Gdyby nie żołnierze, spaliłoby się całe miasto. Zuchy! (zaciera ręce z zadowolenia) Świetne
                 chłopaki! Ach, cóż to za zuchy!
                 Kułygin
                 (podchodząc do nich) Która godzina, proszę państwa?
                 Tuzenbach
                 Już po trzeciej. Świta.
                 Irina
                 Wszyscy siedzą w sali jadalnej, nikt nie wychodzi. I ten pański Solony też... (do Czebutykina)
                 Panie doktorze, niech pan pójdzie się położyć.
                 Czebutykin
                 A po co? Dziękuję uprzejmie. (przyczesuje brodę)
                 Kułygin






                 (śmieje się)
                 Ale golnął sobie doktorek! (klepie go po ramieniu) Zuch! In vino veritas6, mawiali starożytni.
                 Tuzenbach
                 Wszyscy mnie proszą, żebym urządził koncert na pogorzelców.
                 Irina
                 Ale któż by?...
                 Tuzenbach
                 To można zrobić, jeżeli się chce. Uważam, że pani Masza cudownie gra na fortepianie.
                 Kułygin
                 Cudownie gra!
                 Irina
                 Już zapomniała. Trzy lata, jak nie gra... nawet cztery...
                 Tuzenbach
                 W tym mieście nikt nie rozumie muzyki, absolutnie nikt, ale ja rozumiem i daję państwu
                 słowo, że pani Masza gra świetnie, to prawie talent.
                 Kułygin
                 Racja, baronie. Bardzo ją kocham, moją Maszę. Przemiła kobieta.
                 Tuzenbach
                 Grać tak wspaniale i równocześnie wiedzieć, że tego nikt, nikt nie rozumie!
                 Kułygin
                 (wzdycha)
                 Rzeczywiście... Ale czy wypada, żeby Masza brała udział w koncercie? (pauza) Ja, proszę
                 państwa, nie wiem. Może to właśnie będzie dobrze. Muszę nadmienić, że nasz dyrektor, choć
                 to dobry człowiek, nawet bardzo dobry, bardzo rozumny, ma jednak takie jakieś poglądy...
                 Naturalnie, że to nie jego rzecz, ale mimo wszystko pomówię z nim, jeżeli chcecie.
                 (Czebutykin bierze do rąk porcelanowy zegar i ogląda go)
                 Wierszynin
                 Cały się ubrudziłem przy tym pożarze, wyglądam jak strach na wróble, (pauza) Wczoraj obiło
                 mi się o uszy, że podobno naszą brygadę mają przenieść gdzieś daleko. Jedni mówią, że do
                 Królestwa Polskiego, inni, że do Czyty.
                 Tuzenbach
                 Ja także o tym słyszałem. No cóż! Pusto się zrobi w mieście.
                 Irina
                 I my też wyjedziemy.
                 Czebutykin
                 (upuszcza zegar, który się tłucze) W drobny mak!
                 6 In vino veritas (łac.)  W winie prawda.






                 (pauza, wszyscy są zmartwieni i zażenowani)
                 Kułygin
                 (zbierając szczątki)
                 Rozbić taką kosztowną rzecz  ach,, doktorze, doktorze! Pałka z minusem ze sprawowania!
                 Irina
                 To zegar po mamie.
                 Czebutykin
                 Możliwe... Po mamie, to po mamie. A może wcale nie rozbiłem, tylko tak się zdaje, że
                 rozbiłem. Może nam w ogóle się zdaje, że żyjemy, a w rzeczywistości nie ma nas. Nic nie
                 wiem, nikt nic nie wie. (przy drzwiach) Co tak patrzycie? Natasza ucina sobie romansik z
                 Protopopowem, a wy nic nie wiecie... Siedzicie tu sobie i nic nie wiecie, a Natasza ucina
                 romansik z Protopopowem... (śpiewa) To ci orzech, to ci orzech, twardy orzech do
                 zgryzienia... (wychodzi)
                 Wierszynin
                 Ta-ak... (śmieje się) Jakie to wszystko dziwne, w gruncie rzeczy! (pauza) Kiedy zaczął się
                 pożar, pobiegłem czym prędzej do domu. Idę, patrzę  nasz dom cały i nietknięty, nawet nie
                 zagrożony, ale obie moje dziewczynki stoją na progu w nocnych koszulach, matki nie ma,
                 ludzie kręcą się w kółko, biegają konie i psy, na twarzach dzieci maluje się lęk, groza, jakieś
                 błaganie albo już nie wiem co. Serce mi zamarło, kiedy zobaczyłem ich twarze. Boże, myślę,
                 ile jeszcze będą musiały znieść moje dzieci przez długie lata życia! Chwytam je, biegnę i
                 wciąż myślę o tym samym: ile one będą musiały jeszcze znieść na tym świecie! (dzwon
                 alarmowy; pauza) Przychodzę do państwa, a matka już tu jest, złości się, krzyczy.
                 (wchodzi Masza z poduszką, siada na kanapie)
                 Wierszynin
                 I kiedy moje dzieci stały na progu w nocnych koszulach, a ulica była czerwona od płomieni i
                 był straszny hałas, pomyślałem, że coś podobnego działo się już przed laty, gdy znienacka
                 napadał wróg, gdy rabował, palił... A jednak, w gruncie rzeczy, cóż za olbrzymia różnica
                 między tym, co było i co jest teraz. Niech upłynie jeszcze trochę czasu, może dwieście, może
                 trzysta lat, a     potomni też      będą patrzeć      na nasze dzisiejsze       życie z     przerażeniem, z
                 szyderstwem, cała ta epoka wyda im się ciężka, kanciasta, nieznośna, dziwaczna. O, jakie to
                 będzie życie wtedy, jakie życie! (śmieje się) Przepraszam, znowu wdałem się w filozofię. Ale
                 pozwólcie państwo, że będę mówił dalej. Strasznie mi się chce filozofować, w takim już
                 jestem nastroju. (pauza) Wszyscy śpią, zdaje się. Powtarzam więc: jakie to będzie życie!
                 Możemy to sobie tylko wyobrazić... Teraz wy, panie, stanowicie jedyny wyjątek w mieście,
                 ale w następnych pokoleniach będzie ich więcej, coraz więcej, aż przyjdzie czas, że wszystko
                 się zmieni i wszyscy zaczną żyć jak wy... A kiedyś i wy też staniecie się przeżytkiem, bo
                 urodzą się ludzie, którzy będą lepsi od was... (śmieje się) Jestem dzisiaj w jakimś niezwykłym
                 nastroju. Diabelnie chcę żyć... (śpiewa) Miłość nad każdym wiekiem włada... (śmieje się)
                 Masza
                 Tram-tam-tam...
                 Wierszynin






                 Tam-tam...
                 Masza
                 Tra-ra-ra...
                 Wierszynin
                 Tra-ta-ta... (śmieje się)
                 (wchodzi Fiedotik)
                 Fiedotik
                 (tańczy)
                 Pogorzelec, pogorzelec! Spaliłem się do szczętu!
                 (śmiech)
                 Irina Czy to takie śmieszne? Wszystko się panu spaliło?
                 Fiedotik
                 (śmieje się)
                 Wszystko do szczętu. Nie zostało nic. I gitara się spaliła, i aparat fotograficzny się spalił, i
                 wszystkie moje listy... Chciałem pani podarować notesik  też się spalił..
                 (wchodzi Solony)
                 Irina
                 Przepraszam, panie kapitanie. Tu nie wolno.
                 Solony
                 A dlaczego baronowi wolno, a mnie nie?
                 Wierszynin
                 Rzeczywiście, czas się rozejść. Jak tam pożar?
                 Solony
                 Podobno ustaje. Ale mnie to naprawdę dziwi, dlaczego baronowi wolno, a mnie nie wolno?
                 (wyciąga flakon i perfumuje się)
                 Wierszynin
                 Tram-tam-tam.
                 Masza
                 Tram-tam.
                 Wierszynin
                 (śmieje się; do Solonego) Chodźmy do sali jadalnej.
                 Solony
                 A więc dobrze, zapamiętamy to sobie. Myśl ową można wyrazić prościej, lecz może lepiej
                 gęsi nie złościć... (patrząc na Tuzenbacha) Cip, cip, cip... (wychodzi z Wierszyninem i
                 Fiedotikiem)






                 Irina
                 Jak tu nadymił ten Solony... (ze zdziwieniem) Baron śpi! Baronie! Baronie!
                 Tuzenbach
                 (ocknąwszy się)
                 Zmęczyłem się, jednak... Cegielnia.. Nie, nie majaczę, naprawdę wyjadę wkrótce do cegielni,
                 będę pracował... Tu już ustalone. (do Iriny, czule) Pani jest taka blada, śliczna, urzekająca...
                 Wydaje mi się, że pani bladość jak światło rozprasza mrok... Pani jest smutna, niezadowolona
                 z życia... O, niechże pani jedzie ze mną, będziemy pracowali razem!
                 Masza
                 Baronie, niech pan już odejdzie.
                 Tuzenbach
                 (śmieje się)
                 Pani tu! Nie widzę. (całuje Irinę w rękę) Do widzenia, idę, już... Patrzę teraz na panią i
                 przypomina mi się, jak pani kiedyś, w dniu swoich imienin, wesoła, promienna, mówiła o
                 radościach pracy... Jak piękne życie marzyło mi się wtedy! Gdzie to życie? (całuje ją w rękę)
                 Pani ma łzy w oczach. Proszę się położyć, już świta... zaczyna się dzień... Gdyby mi wolno
                 było życie oddać za panią!
                 Masza
                 Niech pan odejdzie! Doprawdy...
                 Tuzenbach
                 Idę... (wychodzi)
                 Masza
                 (kładzie się) Fiodor, czy spisz?
                 Kułygin
                 Co?
                 Masza
                 Idź do domu.
                 Kułygin
                 Kochana moja Masza, droga moja Masza...
                 Irina
                 Masza jest zmęczona. Daj jej odpocząć.
                 Kułygin
                 Zaraz pójdę... Moja żoneczko najlepsza, najmilsza... Kocham cię, moja jedyna...
                 Masza
                 (ze złością) Amo, amas, amat, amamus, amatis, amant.
                 Kułygin






                 (śmieje się)
                 Nie, doprawdy, ona jest nadzwyczajna. Pobraliśmy się siedem lat temu, a mnie się wydaje, że
                 dopiero wczoraj. Słowo honoru. Doprawdy, to nadzwyczajna kobieta. Jestem zadowolony,
                 zadowolony, zadowolony!
                 Masza
                 Jestem znudzona, znudzona, znudzona... (podnosi się i mówi siedząc) Nie może mi to wyjść z
                 głowy... Oburzająca historia. Utkwiło w myśli jak ćwiek, muszę o tym powiedzieć. Chodzi o
                 Andrzeja... Zastawił ten dom w banku i wszystkie pieniądze zabrała żona, a przecież dom
                 należy nie tylko do niego, ale do nas czworga! Andrzej powinien o tym pamiętać, jeżeli jest
                 porządnym człowiekiem.
                 Kułygin
                 Daj spokój, Maszo! Po co to? Andrzej ma tyle długów, Bóg z nim.
                 Masza
                 A jednak to oburzające. (kładzie się)
                 Kułygin
                 Bieda nam nie grozi. Zarabiam, pracuję w gimnazjum, mam prywatne lekcje... Jestem
                 uczciwy człowiek. I prosty... Omnia mea mecum porto, jak to mówią.
                 Masza
                 Ależ ja niczego nie żądam, tylko oburza mnie niesprawiedliwość. (pauza) Idź już, Fiodor.
                 Kułygin
                 (całuje ją)
                 Jesteś zmęczona, odpocznij z pół godzinki, a ja tam posiedzę, zaczekam... Śpij... (idzie)
                 Jestem zadowolony, zadowolony, zadowolony. (wychodzi)
                 Irina
                 Rzeczywiście, jak skarłowaciał nasz Andrzej, jak zmarniał i zestarzał się przy tej kobiecie!
                 Miał być profesorem uniwersytetu, a teraz chwali się, że nareszcie wszedł do zarządu
                 ziemstwa. Andrzej jest. członkiem zarządu, a Protopopow... Całe miasto plotkuje i wyśmiewa
                 się, on jeden nic nie rozumie, nic nie widzi... Wszyscy pobiegli do pożaru, a on dalej siedzi u
                 siebie w pokoju, żadnego wrażenia... Potrafi tylko ,grać na skrzypcach. (nerwowo) Och,
                 straszne, straszne, straszne! Nie mogę, nie mogę już tego znieść! Nie mogę, nie mogę!
                 (wchodzi Olga; sprząta u siebie na stoliku)
                 Irina
                 (głosno szlocha) Wyrzućcie mnie, wyrzućcie, ja już nie mogę!
                 Olga
                 (przestraszona) Co się stało? Co? Kochana!
                 Irina
                 (szlochając)
                 Dlaczego? Dlaczego wszystko minęło? Gdzie jest? O Boże, Boże! Wszystko pozapominałam,
                 w głowie mi się plącze... Nie pamiętam, jak jest po włosku okno albo, na przykład, sufit...






                 Zapominam, zapominam dzień po dniu, życie ucieka i nigdy nie wróci, nigdy, nigdy nie
                 wyjedziemy do Moskwy... Wiem, że nie wyjedziemy...
                 Olga
                 Kochana, kochana...
                 Irina
                 (hamując się)
                 Jaka jestem nieszczęśliwa... Nie mogę pracować, nie będę pracować. Dosyć, dosyć! Byłam
                 telegrafistką, teraz jestem urzędniczką w magistracie i nienawidzę tego, gardzę wszystkim, co
                 mi każą robić... Mam już dwudziesty czwarty rok, pracuję dawno,                           mózg mi usycha,
                 schudłam, zbrzydłam, zestarzałam się i nic, nic, żadnego zadowolenia, a czas płynie i wciąż
                 się wydaje, że odchodzę od prawdziwego, pięknego życia, odchodzę coraz dalej, coraz dalej,
                 w jakąś otchłań. Rozpacz mnie ogarnia, nie rozumiem, jakim cudem jeszcze żyję i do tej pory
                 nie popełniłam samobójstwa...
                 Olga
                 Nie płacz, moja malutka, nie płacz... Boli mnie to.
                 Irina
                 Nie płaczę, nie płaczę... Dosyć... Widzisz, już nie płaczę. Dosyć... Dosyć!
                 Olga
                 Kochanie, powiem ci jak siostra, jak przyjaciel: jeżeli chcesz posłuchać mojej rady, to wyjdź
                 za barona.
                 (Irina cicho płacze)
                 Olga
                 Przecież szanujesz go, bardzo cenisz... On, co prawda, jest brzydki, ale za to uczciwy,
                 czysty... Przecież za mąż wychodzi się nie z miłości, tylko po to, żeby spełnić obowiązek. Ja
                 przynajmniej tak uważam, ja bym wyszła za mąż bez miłości. Wyszłabym za każdego, kto by
                 mnie chciał, byle tylko był porządnym człowiekiem. Nawet za starszego bym wyszła...
                 Irina
                 Ciągle czekałam, że przeniesiemy się do Moskwy i tam spotkam tego prawdziwego,
                 marzyłam o nim, kochałam... I okazało się, że to bujda, wszystko bujda...
                 Olga
                 (ściska Irinę) Moja najmilsza, piękna siostro, ja wszystko rozumiem. Kiedy baron wystąpił z
                 wojska i przyszedł do nas po cywilnemu, wydał mi się tak brzydki, że aż się popłakałam...
                 Pyta mnie: Czemu pani płacze? Jak miałam mu powiedzieć? Ale gdyby Bóg chciał, żebyś
                 wyszła za niego, byłabym szczęśliwa. To inna rzecz, to zupełnie inna rzecz.
                 (Natasza ze świecą w ręku bez słowa przechodzi przez scenę z prawych drzwi do lewych)
                 Masza
                 (siada) Łazi tu tak, jakby to ona podpaliła.
                 Olga






                 Głupia jesteś, Maszo. Najgłupsza w naszej rodzinie. Przepraszam cię bardzo. (pauza)
                 Masza
                 Chcę wam coś wyznać, kochane siostry. Tak mi ciężko na duszy. Powiem to tylko wam i już
                 nikomu, nigdy... Powiem zaraz. (po cichu) To moja tajemnica, ale wy musicie wiedzieć
                 wszystko... Nie mogę milczeć... (pauza) Ja kocham, kocham... Kocham tego człowieka...
                 Przed chwilą był tutaj... Zresztą, co tam! Kocham Wierszynina...
                 Olga
                 (idzie za swój parawan) Przestań. Ja i tak tego nie słyszę.
                 Masza
                 Więc co mam zrobić? (chwyta się za głowę) Z początku wydawał mi się jakiś dziwny, potem
                 zaczęłam     go    żałować...    potem     pokochałam...      pokochałam       go   z   tym    jego    głosem,
                 wylewnością, nieszczęściem, dwiema córeczkami...
                 Olga
                 (zza parawanu) Ja i tak nie słyszę. Pleć, co chcesz, ja nic nie słyszę.
                 Masza
                 E, głupia jesteś, Olu. Kocham  a więc taki już mój los.. A więc dola moja taka... I on też mnie
                 kocha... To wszystko jest straszne. Prawda? To niedobrze? (ciągnie Irinę za rękę,
                 tuli ją do siebie) O, moja najmilsza... Co nas jeszcze spotka w życiu, co z nami będzie...
                 Kiedy czytasz jakąś powieść, wtedy wydaje się, że wszystko jest znane i całkiem zrozumiałe,
                 a jak pokochasz sama, to okazuje się, że nikt nic nie wie i że każdy musi sam za siebie
                 decydować... Najmilsze moje, siostry moje... Zwierzyłam się przed                         wami, teraz     będę
                 milczała... Teraz będę jak ten Gogolowski wariat: milcz serce...
                 (Andrzej, za nim Fierapont)
                 Andrzej
                 (gniewnie) Czego chcesz? Nie rozumiem.
                 Fierapont
                 (w drzwiach, zniecierpliwiony) Ja, Andrzeju Siergiejewiczu, powtarzam już dziesiąty raz.
                 Andrzej
                 Po pierwsze, nie Andrzeju Siergiejewiczu, tylko proszę jaśnie pana!
                 Fierapont
                 Strażacy, proszę jaśnie pana, zapytują, czy im będzie wolno przejechać nad rzekę przez
                 ogród. Bo jeżdżą naokoło i jeżdżą  czysta mordęga..
                 Andrzej
                 Dobrze. Powiedz, że dobrze. (Fierapont wychodzi) Nudzą tylko. Gdzie Olga? (Olga wychodzi
                 zza parawanu) Przychodzę po klucz od szafy, zgubiłem swój. Masz u siebie taki mały
                 kluczyk.
                 (Olga w milczeniu podaje mu klucz, Irina idzie za swój parawan; pauza)






                 Andrzej
                 A taki ogromny pożar! Teraz ustaje. Do licha, tak mnie rozzłościł ten Fierapont, że
                 powiedziałem głupstwo... Proszę jaśnie pana... (pauza) Dlaczego nic nie mówisz, Olu?
                 (pauza) Czas już zaprzestać tych fochów i nie dąsać się nie wiadomo o co... Jesteś tutaj,
                 Maszo, Irina też jest tu, świetnie, powiemy sobie wszystko bez ogródek i raz na zawsze. Jaką
                 macie do mnie pretensję? Co?
                 Olga
                 Daj spokój, Andrzeju. Jutro pomówimy. (wzburzona) Jaka męcząca noc!
                 Andrzej
                 (bardzo zmieszany)
                 Nie denerwuj się. Pytam was całkiem spokojnie: jaką macie do mnie pretensję? Powiedzcie
                 szczerze.
                 Głos Wierszynina
                 Tram-tam-tam!
                 Masza
                 (wstaje, głośno)
                 Tra-ta-ta! (do Olgi) Do widzenia, Olu, zostań z Bogiem. (Idzie za parawan, całuje Irinę) Śpij
                 dobrze... Do widzenia,         Andrzeju.     Idź   już,  one   są   zmęczone...     jutro  się rozmówisz...
                 (wychodzi)
                 Olga
                 Rzeczywiście, Andrzeju, zostawmy to do jutra. (idzie za swój parawan) Czas spać.
                 Andrzej
                 Tylko powiem i pójdę. Zaraz... Po pierwsze, macie jakieś żale do Nataszy, mojej żony, co
                 zauważyłem od dnia naszego ślubu. Natasza to wspaniały, uczciwy człowiek, szczery i
                 szlachetny  takie jest moje zdanie. Ja moją żonę kocham i szanuję, rozumiecie, szanuję i
                 żądam, żeby ją szanowali wszyscy. Powtarzam, to uczciwy, szlachetny człowiek, a wszelkie
                 wasze żale to, za pozwoleniem, zwyczajne fochy. (pauza) Po drugie, macie mi, zdaje się, za
                 złe, że nie jestem profesorem uniwersytetu i nie pracuję naukowo. Ale pracuję w ziemstwie,
                 jestem członkiem zarządu i tę służbę uważam za równie świętą i wzniosłą, jak służbę dla
                 nauki. Jestem członkiem zarządu ziemstwa i traktuję to jako zaszczyt, jeśli łaska... (pauza) Po
                 trzecie... Chcę jeszcze powiedzieć... Zastawiłem dom, nie pytając was o zgodę... Owszem, tu
                 jestem nie w porządku i proszę o wybaczenie. Do tego kroku zmusiły mnie długi... trzydzieści
                 pięć tysięcy. Nie gram już w karty, przestałem od dawna, ale najważniejsze, co mogę
                 powiedzieć na swoją obronę, jest to, że wy jako kobiety dostajecie emeryturę po ojcu, a ja nie
                 miałem żadnych... dochodów, że tak powiem... (pauza)
                 Kułygin
                 (w drzwiach)
                 Nie ma tu Maszy? (z niepokojem) Gdzie ona? To dziwne... (wychodzi)
                 Andrzej
                 Nawet nie słuchają. Natasza to najlepszy, uczciwy człowiek. (milcząc chodzi po scenie,
                 zatrzymuje się) Kiedy się żeniłem, zdawało mi się, że będziemy szczęśliwi... szczęśliwi
                 wszyscy... Ale mój Boże... (płacze) Kochane moje siostry, drogie siostry, nie wierzcie mi, nie






                 wierzcie... (wychodzi)
                 Kułygin
                 (w drzwiach, z niepokojem) Gdzie Masza? Nie ma tu Maszy? Dziwna rzecz. (wychodzi)
                 (dzwon alarmowy, scena jest pusta)
                 Irina
                 (za parawanem) Olu, kto to stuka w podłogę?
                 Olga
                 To doktor. Wciąż pijany.
                 Irina
                 Jaka niespokojna noc. (pauza) Olu! (wygląda zza parawanu)
                 Słyszałaś? Brygadę zabierają od nas, przenoszą gdzieś daleko.
                 Olga
                 To tylko pogłoski.
                 Irina
                 Zostaniemy wtedy same... Olu!
                 Olga
                 Co?
                 Irina
                 Droga, najmilsza, ja szanuję i cenię barona, to zacny człowiek, wyjdę za niego, dobrze, tylko
                 jedźmy do Moskwy! Błagam cię, jedźmy! Nic lepszego od Moskwy nie ma na świecie!
                 Jedźmy, Olu! Jedźmy!
                 kurtyna
                 Akt czwarty
                 Stary ogród przy domu Prozorowów; długa aleja świerkowa, za nią widać rzekę; za rzeką 
                 las; z prawej strony  taras domu; na stole butelki i kielichy; widać, że przed chwilą wypito
                 szampana; godzina dwunasta w południe; przez ogród od czasu do czasu ktoś przechodzi  z
                 ulicy w kierunku rzeki; szybko przechodzi pięciu żołnierzy. Czebutykin w pogodnym
                 humorze, którego nie traci do końca aktu, siedzi na fotelu w ogrodzie, jakby czekał, że go
                 zaraz zawołają; na głowie ma czapkę, w ręku laskę; Irina, Kułygin bez wąsów, z orderem na
                 szyi oraz Tuzenbach stojąc na tarasie żegnają Fiedotika i Rodego, którzy schodzą na dół, obaj
                 oficerowie w mundurach polowych.






                 Tuzenbach
                 (całuje się z Fiedotikiem)
                 Dobry z pana człowiek, żyliśmy zawsze w zgodzie. (całuje się z Rodem) Jeszcze raz...
                 Żegnajcie, moi drodzy!
                 Irina
                 Do widzenia.
                 Fiedotik
                 Nie do widzenia, tylko właśnie żegnajcie, bo się już nigdy nie zobaczymy.
                 Kułygin
                 Kto wie! (wyciera oczy, uśmiecha się) Aż się popłakałem.
                 Irina
                 Może spotkamy się jeszcze kiedyś.
                 Fiedotik
                 Za dziesięć czy piętnaście lat? O, wtedy ledwo będziemy mogli się poznać, przywitamy się
                 ozięble... (robi zdjęcie) Chwileczkę... Jeszcze ostatni raz.
                 Rode
                 (ściska Tuzenbacha)
                 Baronie, już się nie zobaczymy... (całuje Irinę w rękę) Serdeczne dzięki za wszystko, za
                 wszystko!
                 Fiedotik
                 (z żalem)
                 Czekajże!
                 Tuzenbach
                 Bóg da, że się zobaczymy. Napiszcie do nas. Koniecznie napiszcie.
                 Rode
                 (ogarnia spojrzeniem ogród) Żegnajcie, świerki! (woła) Hop-hop! (pauza) Żegnaj, echo!
                 Kułygin
                 Kto wie, czy się tam nie pożenicie, w tej Polsce... Żona Polka pocałuje i powie: Moje
                 kochanie! (śmieje się)
                 Fiedotik
                 (spogląda na zegarek)
                 Do wyjazdu mniej niż godzina. Z naszej baterii tylko Solony jedzie barką, a my  z oddziałem
                 marszowym. Dziś wyruszą trzy baterie, jutro znów trzy  i w mieście zapanuje spokój i cisza..
                 Tuzenbach
                 I nuda okropna.
                 Rode
                 A gdzie pani Masza?






                 Kułygin
                 Masza jest w ogrodzie.
                 Fiedotik
                 Jeszcześmy się z nią nie pożegnali.
                 Rode
                 No już, zabierajmy się, bo się popłaczę... (ściska w pośpiechu Tuzenbacha i Kułygina, całuje
                 Irinę w rękę) Dobre tu były czasy dla nas...
                 Fiedotik
                 (do Kułygina)
                 Dla pana na pamiątkę... notes z ołóweczkiem... Pójdziemy tędy, nad rzekę... (odchodzą,
                 oglądają się obaj)
                 Rode
                 (woła) Hop-hop!
                 Kułygin
                 (woła) Żegnajcie!
                 (w głębi sceny Fiedotik i Rode spotykają Maszę i żegnają się; Masza odchodzi razem z nimi)
                 Irina
                 Poszli... (siada na dolnym stopniu tarasu)
                 Czebutykin
                 A ze mną zapomnieli się pożegnać.
                 Irina
                 A pan?
                 Czebutykin
                 Ja też jakoś zapomniałem. Zresztą zobaczę się z nimi niedługo, przecież jutro wyruszam.
                 Tak... Został tylko jeden dzionek. Za rok podam się do dymisji, wtedy znów wrócę tu i przy
                 was dożyję swojego wieku... Do emerytury został mi zaledwie roczek... (chowa do kieszeni
                 gazetę, wyciąga inną) Za rok przyjadę do was i radykalnie zmienię swoje życie... Zrobię się
                 taki grzeczny, przy... przyzwoity, cichutki...
                 Irina
                 A należałoby jakoś zmienić swoje życie, kochany doktorze. Oj, należałoby...
                 Czebutykin
                 Tak. Wiem. (nuci) Tarara... bomba... mam nos jak trąba...
                 Kułygin
                 Niepoprawny ten doktor! Niepoprawny!
                 Czebutykin






                 A gdybym się tak udał do pana na naukę? Dopiero bym się poprawił.
                 Irina
                 Fiodor zgolił wąsy. Przykro patrzeć!
                 Czebutykin
                 Powiedziałbym, co teraz przypomina pańska fizys, ale nie mogę.
                 Kułygin
                 Cóż! To się przyjęło, to już modus vivendi. Nasz dyrektor zgolił wąsy i ja, odkąd zostałem
                 inspektorem, też zgoliłem. Nikomu się nie podoba, ale mnie to nie wzrusza. Jestem
                 zadowolony. Z wąsami czy bez wąsów jestem jednakowo zadowolony... (siada)
                 (w głębi sceny Andrzej wiezie w wózku uśpione dziecko)
                 Irina
                 Panie doktorze, kochany mój, złoty, jestem strasznie niespokojna. Pan był wczoraj na
                 bulwarze, niech pan powie, co tam zaszło?
                 Czebutykin
                 Co zaszło? Nic. Drobiazg. (czyta gazetę) Wszystko jedno!
                 Kułygin
                 Mówią, że Solony i baron spotkali się wczoraj na bulwarze przed teatrem...
                 Tuzenbach Daj pan spokój... Po co to, doprawdy... (macha ręką i wchodzi
                 do domu)
                 Kułygin
                 Przed teatrem... Solony zaczął dokuczać baronowi, a ten nie wytrzymał i powiedział coś
                 obraźliwego...
                 Czebutykin
                 Głupstwo. Banialuki jakieś.
                 Kułygin
                 Podobno gdzieś w seminarium nauczyciel napisał pod wypracowaniem banialuki i kazał
                 uczniowi powtórzyć to, a uczeń zgłupiał i powiada: lukibania... (śmieje się) Zabawne, co?
                 Mówią, że Solony zakochał się w Irinie i znienawidził barona... To niemożliwe. Irinka jest
                 bardzo dobra dziewczyna. Podobna nawet do Maszy, też taka zamyślona. Co prawda,
                 charakter ma łagodniejszy. Ale i Masza też ma bardzo dobry charakter. Kocham ją, moją
                 Maszę.
                 (w głębi ogrodu za sceną słychać: Hej! Hop-hop!)
                 Irina
                 (wzdryga się)
                 Dzisiaj mnie jakoś byle głupstwo przeraża. (pauza) Wszystko już mam spakowane, po
                 obiedzie wysyłam rzeczy. Jutro mój ślub z baronem i tego samego dnia wyjeżdżamy do
                 cegielni, a pojutrze już będę w szkole, zacznie się nowe życie. Jak to się wszystko ułoży?






                 Kiedy zdawałam egzamin nauczycielski, to aż płakałam z rozrzewnienia, z radości, (pauza)
                 Zaraz przyjedzie fura po rzeczy...
                 Kułygin
                 Niby to tak, ale jakieś to wszystko niepoważne. Wciąż tylko idee, a powagi żadnej. Zresztą, z
                 całego serca życzę ci powodzenia.
                 Czebutykin
                 (rozczulony)
                 Kochana moja, najlepsza... Złota moja... Odeszłyście daleko ode                       mnie, nie dopędzić.
                 Zostałem sam, jak ten wędrowny ptak, co się zestarzał i nie może lecieć. A wy lećcie dalej,
                 moje najmilsze, lećcie z Bogiem! (pauza; do Kułygina) Po jakiego licha zgolił sobie pan te
                 wąsy?
                 Kułygin
                 Dobrze, dobrze! (wzdycha) A więc wojsko dziś odejdzie i wszystko będzie po staremu. Niech
                 mówią, co chcą, ale Masza to zacna, uczciwa kobieta, ja bardzo ją kocham i jestem wdzięczny
                 losom... A losy ludzi bywają różne... Tutaj w akcyzie pracuje niejaki Kozyriew. Był moim
                 kolegą w szkole, ale go wydalili z piątej klasy, ponieważ w żaden sposób nie mógł zrozumieć
                 ut consecutivum. Teraz klepie biedę, choruje, i ja, jak tylko się z nim spotkam, zawsze mówię
                 do niego: ,,Witaj, ut consecutivum! Tak, powiada, właśnie consecutivum, i kaszle... A mnie
                 na przykład przez całe życie powodzi się jak-najlepiej, jestem szczęśliwy, proszę, mam nawet
                 order Stanisława drugiej klasy i teraz sam wykładam to ut consecutivum. Naturalnie, jestem
                 mądry człowiek, mądrzejszy od wielu innych, ale nie na tym polega szczęście...
                 (w domu ktoś gra na fortepianie Modlitwę dziewicy)
                 Irina
                 A   jutro   wieczór    nie   będę   już   słyszała    tej  Modlitwy      dziewicy,     nie  będę    oglądała
                 Protopopowa... (pauza) A Protopopow znów siedzi w salonie. Dzisiaj też przyszedł...
                 Kułygin
                 Czy przełożona jeszcze nie przyjechała?
                 Irina
                 Nie. Posłaliśmy po nią. Gdybyście tylko wiedzieli, jak mi tu ciężko samej, bez Oli... Jako
                 przełożona mieszka przy gimnazjum. Pracuje cały dzień, a ja siedzę sama, nie mam co robić,
                 nudzę się, znienawidziłam nawet pokój, w którym mieszkam... I myślę tak: skoro nie jest mi
                 sądzony wyjazd do Moskwy, to trudno. Widocznie taki los. Nie ma rady... Woli boskiej się
                 nie sprzeciwisz, to pewne. Baron prosił mnie o rękę... Cóż! Namyśliłam się i zgodziłam. To
                 dobry człowiek, wprost nie do wiary, jaki dobry... I nagle jakby mi skrzydła wyrosły, od razu
                 poweselałam, lekko mi na duszy i znów się chce pracować, pracować. Tylko że wczoraj stało
                 się coś złego, jakaś tajemnica wisi nade mną...
                 Czebutykin
                 Lukibania. Banialuki.
                 Natasza
                 (w oknie) Przełożona!






                 Kułygin
                 Przełożona przyjechała. Chodźmy. (wchodzi z Iriną do domu)
                 Czebutykin
                 (czytając gazetą nuci) Tara-ra... bomba... mam nos jak trąba...
                 (podchodzi Masza; w głębi Andrzej pcha wózek)
                 Masza
                 Siedzi sobie tu i siedzi...
                 Czebutykin
                 A bo co?
                 Masza
                 (siada) Nic... (pauza) Czy pan się kochał w mojej matce?
                 Czebutykin
                 Jeszcze jak!
                 Masza
                 A ona w panu?
                 Czebutykin
                 (po pauzie) Tego już nie pamiętam.
                 Masza
                 Czy ten mój już jest? Tak mówiła kiedyś nasza kucharka Marfa o swoim strażaku: ten mój.
                 Czy ten mój już jest?
                 Czebutykin
                 Jeszcze nie ma.
                 Masza
                 Kiedy człowiek chwyta swoje szczęście po trochu, po kawałku, a potem je traci, tak jak ja, to
                 w końcu ordynarnieje, robi się zły... (dotyka ręką piersi) Tu we mnie aż kipi... (patrząc na
                 Andrzeja, który popycha wózek) Proszę, oto nasz braciszek Andrzej... Stracone nadzieje.
                 Tysiące ludzi dźwigały w górę dzwon, pochłonęło to mnóstwo czasu i pieniędzy, a dzwon
                 nagle spadł i rozbił się. Nagle, ni z tego, ni z owego. Tak samo Andrzej...
                 Andrzej
                 Kiedy nareszcie będzie spokój w tym domu? Taki rwetes.
                 Czebutykin
                 Już niedługo. (spogląda na zegarek) To staroświecki zegarek, repetier... (nakręca sprężynę,
                 zegarek bije) Druga, trzecia i piąta bateria wyruszą punktualnie o pierwszej. (pauza) A ja
                 jutro.
                 Andrzej
                 Na zawsze?






                 Czebutykin
                 Nie wiem. Może wrócę za rok. Chociaż, diabli wiedzą... to wszystko jedno...
                 (z daleka odzywa się harfa i skrzypce)
                 Andrzej
                 Pusto się zrobi w mieście. Będzie tak, jakby je ktoś kloszem przykrył. (pauza) Wczoraj coś
                 się tam zdarzyło przed teatrem. Wszyscy gadają, a ja nic nie wiem.
                 Czebutykin
                 Nic takiego. Głupstwo. Solony zaczął dokuczać baronowi, ten uniósł się i obraził go, w końcu
                 doszło do tego, że Solony, musiał wyzwać barona na pojedynek. (spogląda na zegarek)
                 Właściwie już czas... O wpół do pierwszej, w lesie rządowym, o, w tym, co go widać za
                 rzeką... Pif-paf. (śmieje się) Solony Uroił sobie, że jest Lermontowem, nawet pisze wiersze.
                 Zresztą żarty żartami, a już trzeci raz się pojedynkuje...
                 Masza
                 Kto?
                 Czebutykin
                 Solony.
                 Masza
                 A baron?
                 Czebutykin
                 Co baron? (pauza)
                 Masza
                 Wszystko mi się poplątało w głowie... A jednak twierdzę, że nie wolno na to pozwolić.
                 Solony może zranić barona albo nawet zabić.
                 Czebutykin
                 Baron to zacny chłop, ale o jednego barona mniej czy więcej  nie wszystko jedno? Niech
                 tam! Wszystko jedno! (zza ogrodu dobiega wołanie: Hej! Hop-hop!) Zaczekasz, bracie. To
                 Skworcow krzyczy, sekundant. Siedzi w łódce. (pauza)
                 Andrzej
                 Ja uważam, że brać udział w pojedynku i nawet być przy nim, choćby tylko w charakterze
                 lekarza, to po prostu nieetyczne.
                 Czebutykin
                 Tak ci się tylko zdaje... Nas nie ma, nic na świecie nie ma, w ogóle nie istniejemy, nam się
                 tylko zdaje, że istniejemy... I czy nie wszystko jedno!...
                 Masza
                 Przez cały dzień gadają i gadają... (idzie przed siebie) Żyjemy w okropnym klimacie, tylko
                 patrzeć, jak spadnie śnieg, a tu jeszcze te rozmowy... (zatrzymuje się) Nie wejdę do domu, nie
                 mogę tam wchodzić... Kiedy przyjdzie Wierszynin, zawołajcie mnie... (idzie aleją) O, już lecą






                 wędrowne ptaki (patrzy w górę) Łabędzie albo gęsi... Najmilsze moje, najszczęśliwsze...
                 (wychodzi)
                 Andrzej
                 Pusto się zrobi u nas. Wyjadą oficerowie, pan wyjedzie, siostra wyjdzie za mąż, zostanę w
                 domu sam.
                 Czebutykin
                 A żona?
                 (wchodzi Fierapont z papierami)
                 Andrzej
                 Żona to żona. Owszem, to uczciwa, porządna, hm... dobra kobieta, ale przy tym wszystkim
                 ma w sobie coś, co ją obniża do poziomu drobnego, ślepego, najeżonego zwierzaka. W
                 każdym razie to nie człowiek. Mówię z panem jak z przyjacielem, z tym jedynym, przed
                 którym mogę otworzyć serce. Kocham Nataszę, to pewne, ale ona czasami wydaje mi się tak
                 przeraźliwie wulgarna, że tracę głowę, nie rozumiem, dlaczego i za co ją kocham albo
                 przynajmniej kochałem...
                 Czebutykin
                 (wstaje)
                 Ja, bracie, wyjeżdżam jutro, może się już nigdy nie zobaczymy, więc oto moja rada. Włóż
                 czapkę, weź kij do ręki i wyjdź... wyjdź i idź, gdzie oczy poniosą. A im dalej-odejdziesz, tym
                 lepiej.
                 (w głębi sceny przechodzi Solony z dwoma oficerami; zobaczywszy Czebutykina zbliża się;
                 oficerowie idą dalej)
                 Solony
                 Doktorze, czas iść. Już pół do pierwszej. (wita się z Andrzejem)
                 Czebutykin
                 Zaraz. Mam was wszystkich dość. (Do Andrzeja) Jeżeli ktoś będzie o mnie pytał, powiedz,
                 Andrzejku, że ja zaraz... (wzdycha) Oho-ho-ho!
                 Solony
                 Zipnąć nie zdążył nawet, a już z misiem na karku miał sprawę. (idzie z Czebutykinem) Co
                 starszy pan tak wzdycha?
                 Czebutykin
                 No-o!
                 Solony
                 Jak tam zdrowie?
                 Czebutykin
                 (ze złością) Jak masło krowie.
                 Solony






                 Starszy pan denerwuje się całkiem niepotrzebnie. Ja nic takiego nie zrobię, ja go tylko
                 postrzelę jak bekasa, (wyciąga perfumy i pryska sobie na ręce) Proszę, wylałem dziś cały
                 flakon, a ręce ciągle czuć. Czuć trupem. (pauza) Ta-ak... Pamięta pan ten wiersz? On burzy
                 wzywa z mglistej dali, jak gdyby w burzy spokój był...7
                 Czebutykin
                 Tak. Zipnąć nie zdążył nawet, a już z misiem na karku miał sprawę. (wychodzi z Solonym)
                 (słychać wołania: Hop! Hej!; wchodzą Andrzej i Fierapont)
                 Fierapont
                 Papiery podpisać...
                 Andrzej
                 (nerwowo)
                 Odczep się ode mnie! Odczep się! Błagam! (wychodzi z wózkiem)
                 Fierapont
                 Przecież na to są papiery, żeby podpisywać... (odchodzi w głąb sceny)
                 (wchodzą Irina i Tuzenbach w słomkowym kapeluszu; przez scenę sunie Kułygin, wołając:
                 Maszo, hop-hop! Maszo!)
                 Tuzenbach
                 To chyba jedyny człowiek w mieście, który się cieszy z wymarszu wojska.
                 Irina
                 To zrozumiałe. (pauza) Teraz pusto się zrobi w mieście.
                 Tuzenbach
                 Kochana, ja zaraz wrócę.
                 Irina
                 Dokąd idziesz?
                 Tuzenbach
                 Muszę skoczyć do miasta i... odprowadzić kolegów.
                 Irina
                 To nieprawda... Mikołaju, czemuś ty dziś taki roztargniony? (pauza) Co było wczoraj przed
                 teatrem?
                 Tuzenbach
                 (gest zniecierpliwienia)
                 Wrócę za godzinę i znów będę z tobą. (całuje jej ręce) Nienapatrzenie ty moje... (wpatruje się
                 w jej twarz) Kocham cię już od pięciu lat i wciąż nie mogę się do tego przyzwyczaić,
                 wydajesz mi się coraz piękniejsza... Jakie śliczne, jakie cudowne włosy! Jakie oczy! Zabiorę
                 cię jutro, będziemy pracowali, będziemy bogaci, urzeczywistnią się moje marzenia. Będziesz
                 szczęśliwa. Tylko to jedno: ty mnie nie kochasz!
                 7 Lermontow: Żagiel, przekład T. Stępniewskiego.






                 Irina
                 To nie zależy ode mnie. Będę twoją żoną i posłuszną i wierną, ale miłości nie ma, trudno!
                 (płacze) Ani raz w życiu nie byłam zakochana. A tak marzyłam o miłości, marzę już dawno,
                 dniami i nocami, ale moja dusza jest jak drogocenny fortepian  zamknęli go, a klucz zgubili.
                 (pauza) Masz niepokój w oczach.
                 Tuzenbach
                 Nie spałem całą noc. W moim życiu nie było nic takiego, co by mnie mogło niepokoić, tylko
                 ten zgubiony klucz dręczy mi duszę, nie daje spać... Powiedz coś do mnie. (pauza) Powiedz
                 coś do mnie...
                 Irina
                 Co? Co mam powiedzieć? Co?
                 Tuzenbach
                 Cokolwiek.
                 Irina
                 Cicho! Cicho! (pauza)
                 Tuzenbach
                 Jakie głupstwa, jakie śmieszne drobiazgi nabierają czasami wagi w życiu, i to całkiem
                 nieoczekiwanie, ni z tego, ni z owego. Człowiek kpi z nich, dalej uważa za głupstwa, a jednak
                 idzie i nie może się zatrzymać. Ach, nie mówmy o tym! Jestem wesół. Jakbym po raz
                 pierwszy w życiu oglądał te świerki, klony, brzozy, a wszystko patrzy na mnie z ciekawością
                 i czeka. Jak piękne są drzewa i właściwie jak piękne powinno być życie wśród nich! (wołanie:
                 Hej! Hop-hop!) Muszę iść, czas na mnie... To drzewo już uschło, a mimo to razem z innymi
                 chwieje się na wietrze. I wydaje mi się, że ja też, nawet jeśli umrę, będę jednak dalej z
                 żywymi  tak czy inaczej. Żegnaj, moja jedyna... (całuje ją po rękach) Twoje papiery, które
                 mi dałaś, leżą u mnie na biurku pod kalendarzem.
                 Irina
                 Pójdę z tobą.
                 Tuzenbach
                 (z niepokojem) Nie, nie! (idzie szybkim krokiem, zatrzymuje się w alei) Irino!
                 Irina
                 Słucham?
                 Tuzenbach
                 (nie wie, co powiedzieć)
                 Nie piłem jeszcze kawy. Powiedz, żeby mi zrobili... (szybko wychodzi)
                 (Irina stoi zamyślona, potem odchodzi w głąb sceny i siada na huśtawce; wchodzi Andrzej z
                 wózkiem; ukazuje się Fierapont)
                 Fierapont
                 Proszę pana, to przecież nie moje papiery, tylko urzędowe. Ja ich nie wymyśliłem.






                 Andrzej
                 O, gdzie to wszystko, gdzie się podziały te lata, gdy byłem młody, wesoły, mądry, gdy
                 marzyłem i myślałem tak subtelnie gdy teraźniejszość i przyszłość moja opromienione były
                 nadzieją? Dlaczego my, ledwo zacząwszy żyć, od razu stajemy się nudni, bezbarwni,
                 nieciekawi, opieszali, obojętni, bezużyteczni, nieszczęśliwi? Nasze miasto istnieje już od
                 dwustu lat, mieszka w nim sto tysięcy ludzi i nie ma ani jednego człowieka, który byłby
                 niepodobny do innych, ani jednej ofiarnej duszy  czy to w przeszłości, czy teraz  ani
                 uczonego, ani malarza, ani jakiejkolwiek wybitnej jednostki, która budziłaby zazdrość albo
                 namiętne pragnienie naśladowania... Tutaj tylko jedzą, piją, śpią, potem umierają... rodzą się
                 inni i też jedzą, piją, śpią, i żeby z nudów nie zgłupieć do reszty, szukają rozrywek w
                 nikczemnych plotkach, wódce, kartach, pieniactwie, i żony oszukują mężów, i mężowie
                 kłamią, udają, że nic nie widzą, nic nie słyszą, i ohydny wpływ demoralizuje dzieci, i w nich
                 też gaśnie iskra boża, i stają się równie żałosnymi, podobnymi do siebie trupami, jak ich
                 ojcowie i matki... (do Fieraponta, ze złością) Czego chcesz?
                 Fierapont
                 Czego? Papiery podpisać.
                 Andrzej
                 Jak ty mnie nudzisz!
                 Fierapont
                 (podaje papiery) Teraz woźny z izby skarbowej prawił, że jakoby w Petersburgu w zimie
                 było, powiada, dwieście stopni mrozu.
                 Andrzej
                 Teraźniejszość jest wstrętna, ale kiedy myślę o przyszłości, jak mi dobrze. Wtedy na sercu tak
                 lekko, tak przestronnie. W dali świta, widzę siebie i swoje dzieci wyswobodzonych z ohydy
                 nieróbstwa,      chlebowego       kwasu,     gęsi    z   kapustą,     snu    po    obiedzie,    nikczemnego
                 pasożytnictwa...
                 Fierapont
                 Dwa tysiące ludzi wymarzło jakoby. Naród, powiadają, za                        głowy się brał. Ni         to w
                 Petersburgu, ni to w Moskwie  zapomniałem..
                 Andrzej
                 (ogarnięty tkliwością)
                 Kochane moje siostry, cudowne moje siostry! (przez łzy) Maszo, siostro moja...
                 Natasza
                 (w oknie)
                 Kto tu tak głośno rozmawia? Ty, Andrzejku? Obudzisz Sofijkę... Il ne faut pas faire du bruit,
                 la Sophie est dormee deja. Vous etes un ours8 (rozgniewana) Jeżeli chcesz rozmawiać, to, daj
                 wózek z dzieckiem komuś innemu. Fieraponcie, zabierz panu wózek!
                 Fierapont
                 Wedle rozkazu. (bierze wózek)
                 8 Il ne faut pas... (w niepoprawnej francuszczyźnie)  Nie trzeba hałasować!! Zofia już usnęła. Jesteś niedźwiedź.






                 Andrzej
                 (zawstydzony) Mówię przecież cicho.
                 Natasza
                 (zza okna, pieszcząc swojego synka) Bobuś! Bobuś urwis! Bobuś niegrzeczny!
                 Andrzej
                 (ogląda papiery)
                 Dobrze, przejrzę to i podpiszę, co trzeba, a ty zaniesiesz z powrotem do zarządu... (wchodzi
                 do domu, czytając papiery; Fierapont idzie z wózkiem w głąb ogrodu)
                 Natasza
                 (zza okna)
                 Bobusiu, jak twojej mamie na imię? Kochany, kochany! A to kto? To ciocia Ola, powiedz
                 cioci: dzień dobry, Olu!
                 (wędrowni muzykanci, mężczyzna i młoda dziewczyna, grają na skrzypcach i harfie; z domu
                 wychodzą Wierszynin, Olga i Anfisa i przez chwilę słuchają w milczeniu; Irina podchodzi do
                 nich)
                 Olga
                 Nasz    ogród    jak  przechodnie      podwórko, i      chodzą     tu,  i  jeżdżą.   Nianiu, daj     coś   tym
                 muzykantom.
                 Anfisa
                 (wsuwa muzykantom datek)
                 Idźcie z Bogiem, kochani. (muzykanci kłaniają się i wychodzą) Biedne ludziska. Syty nie
                 będzie grał. (do Iriny) Irinko, dzień dobry! (całuje ją). Ach, córuchno, teraz to mi dobrze.
                 Ależ dobrze! Jestem razem z Oleńką, w mieszkaniu rządowym przy gimnazjum  dał mi to
                 Bóg na stare lata. Nigdym jeszcze, grzeszna dusza, nie miała takiej wygody... Mieszkanie
                 wielkie, rządowe, i dla mnie osobny pokoiczek i łóżeczko. Wszystko rządowe. Obudzę się
                 nieraz w nocy i myślę  o Boże, o Matko Święta, nie ma chyba szczęśliwszego człowieka ode
                 mnie!
                 Wierszynin
                 (spogląda na zegarek)
                 Zaraz wyruszamy, pani Olgo. Muszę iść. (pauza) Wszystkiego najlepszego... Gdzie pani
                 Masza?
                 Irina
                 Masza jest gdzieś w ogrodzie... Pójdę, poszukam.
                 Wierszynin
                 Niech pani będzie tak dobra. Spieszy mi się.
                 Anfisa
                 Ja też poszukam. (woła) Maszo, hop-hop! (idzie razem z Iriną w głąb ogrodu) Hop-hop!
                 Wierszynin
                 Wszystko ma swój koniec. Więc rozstajemy się. (patrzy na zegarek) Miasto wydało na naszą






                 cześć coś w rodzaju pożegnalnego śniadania, piliśmy szampana, burmistrz wygłosił mowę,
                 jadłem    i  słuchałem,     ale  sercem     byłem     tu,  z  wami...    (spogląda     na   ogród)    Tak    się
                 przyzwyczaiłem do was wszystkich.
                 Olga
                 Czy zobaczymy się jeszcze kiedykolwiek?
                 Wierszynin
                 Chyba nie. (pauza) Moja żona i obie córeczki zostaną tu jeszcze ze dwa miesiące. Proszę,
                 gdyby się coś stało albo coś było trzeba...
                 Olga
                 Tak, tak, oczywiście. Niech pan będzie spokojny. (pauza) Jutro w mieście nie będzie już ani
                 jednego oficera, wszystko stanie się wspomnieniem i dla nas, naturalnie, zacznie się inne
                 życie... (pauza) Zawsze dzieje się inaczej, niż chcemy. Nie chciałam być przełożoną, a jednak
                 musiałam nią zostać. Więc do Moskwy już nie wrócimy...
                 Wierszynin
                 Cóż... Dzięki za wszystko... Niech mi pani wybaczy, jeżeli było coś nie tak... Mówiłem za
                 dużo, o wiele za dużo  to proszę też wybaczyć i nie wspominać mnie źle..
                 Olga
                 (wyciera oczy) Czemu ta Masza nie idzie?...
                 Wierszynin
                 Co by tu jeszcze powiedzieć na pożegnanie? Jeszcze trochę pofilozofować?... (śmieje się)
                 Życie jest ciężkie. Wielu z nas widzi je w ciemnych, beznadziejnych barwach, ale trzeba
                 przyznać, że jednak staje się coraz znośniejsze, coraz bardziej się rozjaśnia i chyba bliski jest
                 czas, kiedy rozjaśni się zupełnie. (spogląda na zegarek) Muszę już iść. Dawniej ludzie toczyli
                 ciągłe wojny, pochłaniały ich bez reszty wyprawy, napady, zwycięstwa, teraz to wszystko się
                 przeżyło, zostawiając po sobie olbrzymią pustkę, której nie ma czym wypełnić. Ale ludzkość
                 żarliwie szuka i oczywiście znajdzie. Ach, żeby tylko prędzej! (pauza) Gdyby tak, wie pani,
                 pracowitość zawsze łączyła się z wykształceniem, a wykształcenie z pracowitością. (spogląda
                 na zegarek) Ale doprawdy czas na mnie...
                 Olga
                 O, idzie już.
                 (wchodzi Masza)
                 Wierszynin
                 Przyszedłem się pożegnać...
                 (Olga odchodzi nieco na bok, żeby nie przeszkadzać w pożegnaniu)
                 Masza
                 (patrzy mu w twarz)
                 Żegnaj... (długi pocałunek)
                 Olga






                 Dosyć, dosyć...
                 Masza
                 (głośno szlocha)
                 Wierszynin
                 Pisz... Nie zapominaj! Puść mnie... już czas... Pani Olgo, proszę ją zabrać, muszę... iść...
                 spóźniłem się... (wzruszony całuje ręce Olgi, potem jeszcze raz ściska Maszę i szybko
                 odchodzi)
                 Olga
                 Maszo, dosyć! Przestań, kochana...
                 (wchodzi Kułygin)
                 Kułygin
                 (zmieszany)
                 Nie szkodzi, niech popłacze, to nic... Moja kochana Masza, moja najlepsza Masza... Tyś moja
                 żona, jestem szczęśliwy, cokolwiek by było... Nie skarżę się, nie robię ci żadnych wyrzutów...
                 Niech Olga będzie świadkiem. Zaczniemy znów żyć po staremu, słowa ci nie powiem, ani
                 napomknę nawet...
                 Masza
                 (powstrzymując szloch)
                 Jest nad zatoką dąb zielony, na dębie złoty łańcuch lśni... na dębie złoty łańcuch lśni... Tracę
                 rozum... Jest nad zatoką... dąb zielony...
                 Olga
                 Uspokój się, Maszo... Uspokój się... Daj jej wody.
                 Masza
                 Już nie płaczę.
                 Kułygin Ona już nie płacze... poczciwa Masza...
                 (słychać daleki przytłumiony strzał)
                 Masza
                 Jest nad zatoką dąb zielony, na dębie złoty łańcuch lśni... Kot zielony... dąb zielony...
                 Poplątałem... (pije wodę) Zmarnowane życie... nic mi już nie trzeba... Zaraz się uspokoję...
                 Wszystko jedno... Dlaczego właśnie łańcuch? Dlaczego ten łańcuch utkwił mi w głowie?
                 Myśli się plączą.
                 (wchodzi Irina)
                 Olga
                 Uspokój się, Maszo. No, już dobrze... Chodźmy do mieszkania.
                 Masza
                 (ze złością)






                 Nie pójdę tam. (szlocha, ale natychmiast przestaje) Już nie wchodzę do tego domu i teraz nie
                 wejdę...
                 Irina
                 Posiedźmy tu, choć pomilczmy razem. Przecież wyjeżdżam jutro... (pauza)
                 Kułygin
                 Wczoraj w trzeciej klasie zabrałem jednemu z chłopaków te wąsy i brodę... (wkłada wąsy i
                 brodę) Czy nie wyglądam jak nasz nauczyciel niemieckiego?... (śmieje się) Prawda? Zabawni
                 ci chłopcy.
                 Masza
                 Rzeczywiście jesteś podobny do naszego Niemca.
                 Olga
                 (śmieje się) Owszem.
                 (Masza płacze)
                 Irina
                 Maszo, przestań!
                 Kułygin
                 Bardzo podobny...
                 (wchodzi Natasza)
                 Natasza
                 (do pokojówki)
                 Co takiego? Przy Sofijce posiedzi pan Protopopow, a Bobusia powozi pan. Ile kłopotów z
                 dziećmi... (do Iriny) Irino, jutro wyjeżdżasz, jaka szkoda. Zostań jeszcze choć tydzień,
                 (zobaczywszy Kułygina, krzyczy; ten śmieje się i Ściąga wąsy i brodę) Też pomysł, tylko
                 mnie pan nastraszył! (do Iriny) Przyzwyczaiłam się do ciebie, czy myślisz, że mi będzie łatwo
                 się z tobą rozstać? Teraz do twojego pokoju każę przenieść Andrzeja z tymi skrzypcami 
                 niech sobie tam rzępoli  a jego pokój będzie dla Sofijki. Cudowne, nadzwyczajne dziecko!
                 Ach, cóż to za dziewuszka! Dziś popatrzyła na mnie tymi oczkami i  mama!
                 Kułygin
                 Śliczne dziecko, to prawda.
                 Natasza
                 A więc jutro już tu będę sama. (wzdycha) Przede wszystkim każę wyciąć tę aleję świerkową,
                 potem tamten klon... Wieczorem jest taki nieładny... (do Iriny) Moja droga, zupełnie ci nie do
                 twarzy w tym pasku... To niegustowne. Powinnaś mieć coś jasnego. Tutaj każę wszędzie
                 zasadzić kwiatuszki, kwiatuszki, i będzie zapach... (surowo) Dlaczego widelec leży na ławce?
                 (wchodząc do domu mówi do pokojówki) Dlaczego widelec leży na ławce, pytam? (krzyczy)
                 Milcz!
                 Kułygin
                 Ale sobie używa!






                 (za sceną orkiestra gra marsza; wszyscy słuchają)
                 Olga
                 Odchodzą.
                 (wchodzi Czebutykin)
                 Masza Odchodzą nasi. No cóż... Szczęśliwej drogi! (do męża) Czas do domu... Gdzie mój
                 kapelusz i mantylka?
                 Kułygin
                 Zabrałem do przedpokoju... Zaraz przyniosę.
                 Olga
                 Tak, teraz możemy iść do domu. Już czas.
                 Czebutykin
                 Pani Olgo!
                 Olga
                 Co? (pauza) Co?
                 Czebutykin
                 Nic... Nie wiem, jak pani powiedzieć... (szepce jej do ucha)
                 Olga
                 (z przerażeniem) Niemożliwe!
                 Czebutykin
                 Tak... głupia historia... Jestem zmęczony, skonany, nie chcę już mówić... (z irytacją) Zresztą,
                 wszystko jedno!
                 Masza
                 Co się stało?
                 Olga
                 (ściska Irinę)
                 Straszny dzień... Nie - wiem, jak ci powiedzieć, moja najdroższa...
                 Irina
                 Co? Powiedzcie prędzej: co? Na miłość boską? (płacze)
                 Czebutykin
                 Przed chwilą baron został zabity w pojedynku.
                 Irina (cicho płacze) Wiedziałam, wiedziałam...
                 Czebutykin
                 (w głębi sceny siada na ławce) Jestem zmęczony... (wyciąga z kieszeni gazetę) Niech sobie






                 popłaczą... (nuci) Ta-ra-ra bomba... mam nos jak trąba... Czy nie wszystko jedno?
                 (trzy siostry stoją przytulone do siebie)
                 Masza
                 O, jak brzmi muzyka! Oni teraz odchodzą, jeden już odszedł, odszedł na zawsze, zostaniemy
                 same, żeby zacząć życie od nowa. Bo trzeba żyć... Trzeba żyć...
                 Irina
                 (chyli głowę na pierś Olgi)
                 Przyjdzie czas i ludzie dowiedzą się, po co to wszystko, po co te cierpienia, nie będzie
                 żadnych tajemnic, a na razie trzeba żyć... trzeba pracować, tylko pracować! Jutro wyjadę
                 sama, będę uczyła w szkole i całe życie oddam tym, którym może to będzie potrzebne. Teraz
                 jest jesień, niedługo przyjdzie zima, zasypie wszystko śniegiem, a ja będę pracować,
                 pracować...
                 Olga
                 (obejmuje ramionami obie siostry) Muzyka brzmi tak wesoło, radośnie i chce się żyć! O, mój
                 Boże! Minie jakiś czas i my też odejdziemy na zawsze, wszyscy nas zapomną, zapomną nasze
                 twarze i głosy, zapomną, ile nas było, ale ci, co przyjdą po nas, zamienią nasz ból w radość i
                 zapanuje spokojne szczęście na świecie, i ludzie będą wspominali wdzięcznym słowem, będą
                 błogosławili tych, którzy żyją teraz... O, drogie siostry, życie nasze jeszcze się nie kończy.
                 Będziemy żyć! Muzyka brzmi tak wesoło, tak radośnie, zdaje się, że jeszcze chwila, a
                 dowiemy się wszystkiego: po co żyjemy, po co cierpimy... Gdyby tylko wiedzieć, gdyby
                 wiedzieć!
                 (muzyka brzmi coraz ciszej: Kułygin wesoły, uśmiechnięty niesie kapelusz i mantylkę;
                 Andrzej pcha wózek, w którym siedzi Bobuś)
                 Czebutykin
                 (nuci)
                 Tara... ra... bomba... mam nos jak trąba... (czyta gazetę) Wszystko jedno! Wszystko jedno!
                 Olga
                 Gdyby tylko wiedzieć, gdyby wiedzieć!
                 kurtyna
