Autor: Wojciech Szyda
Tytul: Psychonautka

Z "NF" 11/97

                                             HANI
                     From the pain come the dream
                     From the dream come the vision
                     From the vision come the people
                     And from the people come the power
                     From this power come the change
                Peter Gabriel - "Fourteen black paintings"

I Pejzaże śmierci
   Kobieta i mężczyzna trzymali się za ręce. Stali pod 
odrapaną ścianą na brudnym dziedzińcu, po kostki w mętnej 
wodzie, która miała zabarwić się krwią. Strzępy ubrań, 
przyklejone do wynędzniałych ciał, nie mogły ukryć 
rozlicznych ran. Ściana za plecami była dziurawa od 
pocisków. Niebo zraszało ich pomyjami kwaśnego deszczu. A 
naprzeciw trwał pluton egzekucyjny - pięć zawodowych 
snajperek. Kobieta z mężczyzna patrzyli spoza hańbiących 
masek z ekotworzywa, udających rybie pyski, w czarne ślepia 
luf.  Mieli zginąć i byli gotowi na śmierć. Carpe diem, 
memento mori: byli chrześcijanami.  
   Po tym, jak ujęto ich nieopodal strefy granicznej metra, 
ich los wypełnił się. Niewybaczalny błąd: nocowali poza 
obszarem macierzystej stacji. Nawet kobieta nie mogła liczyć 
na łaskę. Członkinie Senatu były nieprzejednane. 
Podmiotowość kobiety kończy się tam, gdzie zaczynają jej 
związki z chrześcijaństwem. Mężczyzna może być bezkarnie 
zabity, jeśli opuszcza teren Getta. Chrześcijan wolno 
torturować. Oto prawo obowiązujące na terenie Posenstadt.
   Snajperki odbezpieczyły broń. Cóż mogli zrobić przez 
kilka sekund dzielących ich od rozstrzelania? Płakać, 
krzyczeć? Mogli też milczeć. Albo roześmiać się 
histerycznie. Padła komenda. Słyszeli ją dobrze. Bardzo 
mocno uścisnęli sobie dłonie.
   - Viva Cristo Rey! - Czysty, zaskakująco silny głos, bez 
trudu wybił się ponad ulewę i zawodzenie wiatru.
   Rozległy się strzały.

II Wizerunek
   Marian Łodyżka, lat trzydzieści cztery, kawaler dotknięty 
syndromem przedwczesnej starości, oglądał swoją zapadniętą 
twarz w kawałku potłuczonego szkła. W prowizorycznym 
zwierciadle był obcy człowiek. Pomarszczone ciało, nie 
nazbyt bystre spojrzenie... wszystko to zdążyło zobojętnieć 
Łodyżce. Ot, martwa skorupa, którą kiedyś zrzuci bez żalu.  
Penetrował odbicie, by sprawdzić, czy nie pojawiły się 
świństwa zwiastujące nową chorobę.  
   Za oknem lało. Łodyżka odkręcił rdzewiejący kurek nad 
brudnym zlewem, poczekał, aż spłyną nieczystości i wypłukał 
gardło, dolewając do słoika kapkę spirytusu. Szarym mydłem 
umył twarz, szyję i ramiona, następnie spryskał się tanim 
dezodorantem. Na tym kończyła się poranna toaleta Łodyżki. 
Nie golił się nigdy, mimo to zarost nie gościł na jego 
twarzy. Był hermafrodytą.
   Przydziałowe mieszkanie, które otrzymał kilka lat temu, 
składało się z dwóch pokoi zarośniętych kurzem i pajęczyną. 
Ściany znaczyły smugi zielonkawych porostów. Miał jeszcze 
rupieciarnię w małej przybudówce. Ale wszędzie pod ścianami 
piętrzyły się kartony i worki ze śmieciami. Podłoga była 
zeskorupiałym klepiskiem. Czasem, lecząc kaca lub będąc na 
narkotycznym głodzie, odczuwał wszechobecny chaos toczący 
wszystko wokół - te ściany, te meble i okna, także jego 
samego. Entropiczna korozja przeistaczała Łodyżkę w 
szmacianą kukłę, żywą tylko dzięki instynktom. Zwłaszcza zaś 
instynktowi samozachowawczemu. Może jedynie dla kwiatu, 
który pielęgnował w składzie, warto było żyć? Trudne 
pytania, trudne odpowiedzi.
   Włożył do piecyka termowłókna i wstawił wodę na herbatę. 
Ze smutkiem spojrzał w stronę kranu. Piramida naczyń 
piętrzyła się w zlewie. Poskręcanymi od artretyzmu palcami 
wypłukał pękniętą szklankę i zapalił skręta z marihuaną. 
Wyjrzał na ulicę, lało jak z cebra. Smród spalin zalał 
mieszkanie duszną falą. Po asfaltowym chodniku przemykali 
przechodnie: każdy z parasolem z psycholuminatem. 
Pieprzony deszcz... Łodyżka nie pamiętał, kiedy ładna pogoda 
nawiedziła ostatnio Posenstadt. Rzygać się chce.
   Zatrzasnął okiennice i zalał proszek wrzątkiem. Smak 
syntetycznej herbaty - środki antypłodnościowe stanowczo 
psuły jej smak. Poranny posiłek był czynnością taśmową, a 
jednak istotną z punktu widzenia psychicznej higieny. Po 
śniadaniu jak zwykle ogarnął Łodyżkę lęk na myśl o czasie, 
jaki został do zabicia. W takich sytuacjach stosował taktykę 
przeczekiwania. Byle do wieczora, byle do wieczora.
   Włączył emiter. Płaszczyzny obrazu nałożyły się na 
siebie; nadpłynął dźwięk, fragment operowej arii. Pora 
audycji propagandowych. Gapił się chwilę, po czym bez żalu 
wyłączył urządzenie. Wstając od stołu, usłyszał gasnące 
linijki politycznej pieśni: "...Zwycięskie werble zabrzmią 
gromko, gdy u bram świata stanie pochód nasz!"... Łodyżka 
chwycił szklankę, paczkę papierosów i wyszedł przez 
rozchylone metalowe drzwi.  

III Wspólnota
   Gdy na dziedzińcu straceń ginęła bezimienna para, 
kilkadziesiąt metrów niżej, na opuszczonej stacji metra 
budził się z sennego koszmaru brat Maksymilian. Pod 
powiekami miał nagą postać w blasku gromnic odbitą w 
lustrze. Mężczyzna w zwierciadle w każdym calu przypominał 
Maksymiliana - ta sama twarz, to samo spojrzenie. Poza 
jednym szczegółem. Pod brodą, na wysokości krtani, sobowtór 
miał ranę, buchającą strumieniem ciemnej krwi. Krew zalewała 
podłogę, wznosiła się na wysokość kolan, zaczynała sięgać 
piersi, potem szyi. Lustro płynęło. Maksymilian chciał 
krzyczeć, ale brakło mu powietrza; słowa więzły w gardle 
napotykając barierę zaciśniętych ust.
   W końcu wygramolił się spod narzuty i odnalazł kontakt. 
Bladopomarańczowa poświata spowiła ascetyczne wnętrze 
pozbawione nawet łóżka. Maksymilian wrócił na materac, oparł 
się o złącze węzła ciepłowniczego. Na sen nie ma co liczyć, 
pogrążył się więc w lekturze. Litery księgi były małe, 
ręcznie pisane; złe oświetlenie zamazywało ich kształty. Z 
wadą wzroku radził sobie używając powiększających 
noktosoczewek.
   ,..czynniki odpowiedzialne za kryzys, którego 
następstwem była Krwawa Dekada, zwane też Drugą Wojną 
Biologiczną. Wirus HIV 3 wyprodukowany w syberyjskich 
laboratoriach przez lekarzy wojskowych pracujących dla 
Imperium Chińskiego został potajemnie wpuszczony do 
głównego zbiornika sieci prokreacyjnej Banku Krwi i Nasienia 
na terenie Hegemonii Euro-Amu. W efekcie w ciągu pierwszego 
miesiąca od oficjalnego wypowiedzenia wojny przez Radę 
Cesarską liczba zarażonych osiągnęła blisko osiemnaście 
milionów, w tym prawie trzynaście milionów mężczyzn...
   Ostatni akapit na stronie był nieczytelny.
   W trakcie działań wojennych wywiad chińskiego Bio-Techu 
zidentyfikował na podstawie satelitarnych zdjęć 
termograficznych podziemne szpitale porodowe, zwane 
wylęgarniami, ukryte pod ziemią w rejonie masywu Alp. To 
tam odbywała się produkcja masy ludzkiej, wolnej od skażeń i 
mutacji, otrzymywanej w wyniku sztucznego łączenia 
wyselekcjonowanych genów... (nieczytelne)... Dnia 20 I 2133 
roku sieć szpitali podalpejskich została poważnie uszkodzona 
na skutek ostrzału rakietowego chińskich samolotów 
bezzałogowych. Zniszczeniu uległo wówczas pięć największych 
gmin muzułmańskich: Nowy Bagdad, Misrata, Al-Marseille, 
Wielkie As-Salum oraz Trypolis III...
   Jedna z lamp zamigotała i zgasła. Rano trzeba będzie 
wymienić. Lekturę tajemniczej kroniki zwykł kończyć kilkoma 
wersami z Biblii. Otworzył na chybił trafił. Bez sensu - 
pomyślał widząc akapit z Księgi Judyty, w którym Izraelitka 
dokonuje mordu na wodzu najeźdźców, Holofernesie. Nie 
znalazł wskazówki w swoim fons exemplaris, więc zmówiwszy 
modlitwę legł na posłaniu i starał się zasnąć. Myślał o 
Bogu i o Zgromadzeniu.
   Geneza ich Wspólnoty wiązała się pośrednio z 
przedstawionymi w księdze faktami.
   Kryzys Kościoła zakończył się w latach sześćdziesiątych 
wyborem papieża-kobiety przez sfeminizowane konklawe. Ojciec 
Anzelm, poprzedni przeor Wspólnoty, uważał to za gwóźdź do 
trumny chrześcijaństwa. Po okresie sede vacante 
zapoczątkowanym śmiercią Benedykta XVII, a zakończonym 
wyborem Joanny II (jak się nazwała niemiecka kardynał 
Martina Schenke, nawiązując do średniowiecznej legendy), 
ostatnie ortodoksyjne zgrupowania wiernych zostały potępione 
przez Stolicę Apostolską. Ojciec Anzelm mawiał, że encykliki 
Joanny II ogłoszone w ramach programu III Aggiornamento
położyły kres dogmatyce katolickiej. Znosiły monoteizm, 
dogmat Trójcy Świętej, zaś sprawy aborcji "pozostawiły 
sumieniu kobiety". Upadek Kościoła jako instytucji nastąpił 
wkrótce.  Na obrady I Soboru Paryskiego Joanna zaprosiła 
myślących jak ona biskupów. Mocą uchwały podjętej w ostatnim 
dniu soboru zlikwidowano papiestwo i episkopat. Wprowadzono 
"model kościoła społecznego" z niższym duchowieństwem 
obieralnym w ramach jednostek administracyjnych UE. 
Wywłaszczony majątek zasilił budżet Unii oraz posłużył do 
stworzenia charytatywnych i proedukacyjnych fundacji. Joanna 
II złożyła urząd biskupa Rzymu kilka tygodni później, a 
Państwo Watykańskie zamieniono w skansen.  
   Maksymilian podniósł się z materaca i  zgasił światło.  
Nie mógł zasnąć, powracał obraz tego pokoju sprzed kilku 
lat. Ojciec Anzelm umierał, a Maksymilian na klęczkach 
słuchał ostatnich słów starca przerażony, że jako znacznie 
młodszy i niedoświadczony nie zdoła zastąpić Anzelma w 
przewodzeniu Wspólnocie.  
   - Zapamiętaj, co powiem, ale nie przekazuj tego 
Zgromadzeniu. Nasz Kościół, choć nieliczny, dlatego wciąż 
trwa, że jest prześladowany. Póki jego prawdy krwawią 
rozpięte na krzyżach, on jest czysty. Nie mamy bogactw, siły 
politycznej, żyjemy w ubóstwie. Dzięki temu naszych sumień 
nie brukają pokusy doczesności i trwa w nas duch... - 
starzec często kaszlał i cedził ochrypłym szeptem. - Naszym 
celem jest moralne oczyszczenie świata, a to niemożliwe bez 
zdobycia władzy świeckiej. Tryumf, o który się modlimy, 
będzie tryumfem prawdy nad kłamstwem, ale po latach 
spoczniemy na laurach, rozleniwieni przez grzech i 
doczesność.
   Maksymilian słyszał ciężki oddech starca. Widział jego 
białe jak mleko włosy w świetle świec. I nie rozumiał.
   - Wiesz, kiedy zdałem sobie sprawę z tego paradoksu?... 
Dzieje naszego Kościoła... Poświęciłem życie historii, 
docierałem do wszelkich źródeł. Obraz tyleż smutny, co 
napawający nadzieją... Jesteśmy jak pierwsi chrześcijanie, 
jak oni żyjemy w podziemiach, z dala od świata. Nasz Kościół 
jest dobry, bo jest prześladowany... i biedny... przepojony 
ideą, która obywa się bez bogactw. Zawsze w historii ilekroć 
Kościół promieniował blaskiem potęgi doczesnej, moralność 
upadała.  Kiedyś tak znów będzie z nami. Bo na pewno się 
odrodzimy...  Uleczymy ten świat... Damy mu nadzieję, 
miłość, zbawienie.  
   Ostatnie słowa ojca Anzelma. Tylko Maksymilianowi dane 
było nosić w pamięci ten cierń. Nie powinien pozwalać sobie 
na chwilę słabości, ale coraz rzadziej znajdował ukojenie w 
modlitwie. Lękał się, że nie podoła. Oto krzyż, który będzie 
nieść po kres swoich dni.

IV Melina
   Meliniarka mieszkała w wilgotnym baraku obok 
rozsypującej się kamienicy. Część piwnic wynajmowała na 
melinę. Wśród butelek, strzykawek i zużytych prezerwatyw 
leżały tam rozprute śpiwory, wybebeszone materace. W 
powietrzu unosił się odór przepoconych kocy, zmieszany z 
wódczanymi oparami i stęchłą wilgocią.
   Jak na kobietę z dołów cechował Meliniarkę duży spryt i 
rozsądek. Nieźle prosperowała w podziemnym światku 
Posenstadt. Nie lubiła wygód. Sama zajmowała najmniejsze 
pomieszczenie w piwnicach, miała łazienkę, resztę 
udostępniała menażerii degeneratów i przestępców chroniącej 
się pod jej dachem. Była też dealerką syntac-hery, podłego 
narkotyku, który łatwo rozpuszczał się w alkoholu i 
gwarantował majaki. Nie była urodziwa: niski wzrost i bielmo 
na lewym oku nie pozwalały zwać jej atrakcyjną. Posiadała za 
to trzecią pierś, z czego skwapliwie korzystała, zbijając 
interes na zdejmowaniu bluzki. Zanim przylgnęło do niej 
przezwisko Meliniarka, nazywała się Helga Bukowski. Splot 
dziwnych przyczyn sprawił, że w podziemnym światku 
Posenstadt zyskała autorytet: nikt nie wyrażał się o niej 
jak o dziwce, nikt nie kwestionował jej pozycji. Pijacy 
szanowali ją, bo w czasach kryzysu potrafiła skombinować 
spirytus na kredyt. Przestępcy ścigani przez "dziewczynki" z 
porządkowej armii Platformy zawsze znajdowali azyl w jej 
ruderze. Za specjalną opłatą ukrywała ich w komorach 
kanalizacyjnych. Trzecią grupę beneficjentów stanowili 
nabywcy syntetycznego proszku. Na jakość i skutki uboczne 
nikt nie zwracał uwagi, bowiem przysługujące wszystkim 
przydziałowe papierosy z marihuaną nie spełniały 
terapeutycznych oczekiwań.
   Marian Łodyżka należał do trzeciej kategorii. Alkoholem 
gardził, odkąd w wieku szesnastu lat wstrzyknął sobie 
błonnik i potem regularnie przyjmował dragi. Pozował do 
zdjęć w drugoobiegowych sekszinach, więc stać go było na tani 
towar. Z Meliniarką znali się z dzieciństwa i przyjaźnili ze 
względu na bliskość domów. Kiedy jej rodziców zabrano na 
eksperymenty medyczne, a jego matkę zamknięto w szpitalu dla 
obłąkanych, kontakty urwały się. Później Marian otrzymał 
dwupokojowe mieszkanie z opieki społecznej i okazało się, 
że jej melina znajduje się na drugim końcu ulicy. Zaglądał 
do niej często. Była jedyną osobą, odnoszącą się do niego z 
cieniem sympatii. Za towar płacił pieniędzmi, czasem 
wymieniał wartościowe przedmioty. Teraz niósł starą ikonę, 
wygrzebaną ze swojej rupieciarni. Kiedyś była tam galeria 
albo antykwariat. Obrazy nie obchodziły go ani trochę: do 
administracji nie chciało mu się ich zgłaszać ze względu na 
kwiat. Biały, bezlistny narcyz, który nabył razem z 
mieszkaniem, był jego skarbem. Nikt nie wiedział, że spędza 
kilka godzin dziennie pielęgnując roślinę. Po narkotykach 
był to jego drugi nałóg.
   Na miejscu spuścił się przerdzewiałą drabiną do 
piwnicznego przedsionka i przeszedł zacienionym korytarzem 
obok okratowanych cel płatnego seksu. Na końcu tunelu kopnął 
trzy razy w metalowe drzwi. Nikt nie otwierał. Postanowił 
obejść barak i zajrzeć przez szyby do środka. Dopiero wtedy 
ujrzał kartkę przypiętą do drzwi:
   Musiałam wyskoczyć w ważnych sprawach. Wracam przed 
wieczorem. Czekaj w barze. Melka.
   Zrezygnowany poczłapał w stronę wyjścia. Odniósł ikonę do 
mieszkania, wyciągnął spod parapetu foliowe zawiniątko i 
wyszedł na miasto. Pogoda psuła się wyraźnie. Burzowe chmury 
kłębiły się nad ulicą. Na szczęście miał niedaleko, dotarł, 
nim zaczęło padać.
   Bar "Awerroes", jedna z wielu zadymionych arabskich knajp 
z tanim żarciem i płatnym seksem. Przy drzwiach, oparte o 
żelazne słupy, wdzięczyły się ciemnolice prostytutki, żony 
właściciela lokalu. Pod ścianą propagandową było kilka 
wolnych miejsc. Usiadł w pobliżu grupki zdezelowanych 
androidów grających w death pokera. Zdjął płaszcz i 
wystukał na zamawiaczu butelkę taniego wina drożdżowego. 
Purpuroskóry barman postawił przed nim flaszkę. Łodyżka 
wsypał przez plastykową szyjkę śnieżnobiały pył z foliowego 
zawiniątka. Narkotyk rozpuścił się momentalnie, przydając 
brązowemu winu jaśniejszy odcień. Ściana za plecami 
wyświetlała hasła:
,..............TOLERANCJA TAK, WYPACZENIA NIE...............
       ZOSTAJĄC HONOROWYM DAWCĄ NARZĄDÓW WEWNĘTRZNYCH
PRZYCZYNIASZ SIĘ DO ROZWOJU NAUKI...........................
,............WALCZ Z CIEMNOTĄ, DONOŚ NA CHRZEŚCIJAN.........
   Chrześcijanie. Tyle się o nich słyszało. Kim byli ci dziwni 
ludzie, mieszkający w opuszczonych tunelach kolei 
podziemnych? Co skłaniało ich do wyboru życia z dala od 
miejskich przyjemności? Podobno rygorystycznie odrzucali 
alkohol, wolny seks i narkotyki. Mówili o miłości, o 
modlitwie, czytali stare księgi. Sekta szajbusów... No bo 
jak wytrzymać bez prochów?
   Odgłos strzału zaskoczył Łodyżkę. Jeden z androidów 
przechylił się i runął z krzesłem na podłogę. Z dłoni 
wystawał mu dymiący blaster. Gracze kontynuowali pokera, nie 
zwracając uwagi na towarzysza. Pechowiec - trzy rozdania z 
rzędu miał najsłabsze karty... Marian odwrócił wzrok i 
pociągnął wino z butelki.
   Nadal czuł się przygnębiony, ale słuch już mu się 
wyostrzył. Zamknął oczy i wsłuchiwał się w szepty organizmu. 
Po minucie wychwycił dialog z drugiego końca baru:
   - Hans, to skutkuje. Wlewasz wino, żeby pokrywało dno, a 
potem wsypujesz tytoń z fajek, najlepiej całą paczkę. 
Verstehst du? Dodajesz szczyptę hery, mieszasz i 
podgrzewasz. Pozwalasz, żeby gotowało się godzinę, 
zdejmujesz z palnika i odsączasz wino. Paćkę suszysz na 
parapecie i za kilka dni możesz robić zajebiste jointy...
   Ciekawe. W ten sposób jeszcze nie eksperymentował. 
Niewykluczone, że był to sposób na uzyskanie narkotyku 
optymalnego: nie za mocnego, jak w przypadku hery, i nie za 
bardzo rozrzedzonego jak marihuanowe szlugi.
   Powrócił chrypiący głos:
   - Aber das ist unmoglich!
   - Nie wiem, jak to możliwe, mein Freund, ale zawsze 
skutkuje. Wierz mi. Pewnie marihuana nasycona roztworem z 
hery bardziej kopie. Marihuana, marihuana, mar...
   Słowa pod sklepieniem mózgu jak pijane nietoperze. Ma-ri-
hu-a-na. Mari, Maria, Marian... Ileż tajemnic kryją w sobie 
słowa. Mari-Huana. Huan, czyli Jan...
   Dotyk obcej ręki. Głosy ucichły. Uniósł głowę, stała 
przed nim Meliniarka.
   - To ty jesteś Marią! - wycelował palcem, po czym 
roześmiał się histerycznie. Zamknął oczy, otworzył, 
Meliniarka była inaczej ubrana niż przed chwilą. Pociągnął 
dwa łyki. Ujrzał dwie bliźniaczo podobne kobiety obok swego 
stolika.
   - Wie gehts es, Maniuś? Mamy już zwidy?
   Meliniarka cudownie rozmnożona; jak kosze pełne chleba i 
ryb. Nadal nie rozumiał.
   - Nie sądziłem... że jesteście dwie...
   - Bo ta obok to moja młodsza schwester, głupku - Mela 
popukała się w czoło.
   - Nie mówiłaś nigdy...
   Pogroziła palcem.
   - No ustąpże miejsca, okaż trochę manier!
   Ostatkiem sił przemieścił się na ławie. Duplikat 
Meliniarki usiadł obok.
   - Czeeść! Wie heist du?
   - Jestem Lena - odezwała się kopia. - A ty Marian, jak 
sądzę.
   - Ty jesteś Marią... - wybełkotał. - Maria i Lena, 
Marialena; Maria Magdalena; Maria z Magdali... - 
pociemniało mu w oczach. Kiedy się ocknął, kobiet nie było 
już przy stoliku.
   W barze zrobiło się pustawo. Wstał z butelką w dłoni i 
wyszedł. Na ulicy nie znalazł ani Meli, ani jej siostry. 
Miasto wyglądało dziwnie. Ludzie, których mijał, idąc wzdłuż 
Totenstrasse, wydawali się inaczej ubrani, karnacja ich skóry 
była ciemniejsza. Szedł bezmyślnie, aż znalazł się pośród 
niskich, szpetnych zabudowań. Czyżby zbliżał się do granicy 
Getta? Widział świat jak przez szkło brudnej soczewki. 
Przystanął, by opróżnić butelkę. Przytrzymując się muru 
ruszył dalej. Równowagę począł tracić stopniowo. Na jego 
oczach architektura Posenstadt rozpływała się w bezdennym 
leju. Ciemność wsysała, czuł, jak osuwa się w jej objęcia.
   Cisza i światło. W powietrzu unosi się suchy pył. Po 
bokach piaszczystego traktu rosną czarne rachityczne krzewy. 
Na zboczach poskręcane pnie drzew oliwnych wyginają się ku 
słońcu. Pod nim sól kamieni i pustynne wydmy. Nad nim 
słońce: jaskrawożółte oko. Przetarł oczy. Zamrugał, lecz 
obraz nie znikał. Sucha piaszczysta kraina o połaciach 
spękanej gleby, z niebem stalowoszarym. Udeptana droga 
skręca za pofałdowanym wzgórzem. Łodyżka dostrzega idący 
wolno kondukt. Grupa mężczyzn i kobiet mija go, oniemiałego. 
Trójka skazańców zmierza w stronę wzgórza na horyzoncie. W 
centrum młody, przystojny mężczyzna, zakrwawiony i bliski 
omdlenia, słaniający się pod ciężarem krzyża. Po bokach 
kroczą żołnierze w srebrnopiórych hełmach, z drzewcami 
włóczni w żylastych dłoniach. Kobieta wyrywa się z tłumu i 
nie bacząc na krzyki legionisty, przykłada chustę do twarzy 
skazańca, po czym odchodzi w tłum. Tuż za nią inna 
kobieta, ruda, załamuje ręce i szlocha. Łodyżka oczu nie 
może oderwać. Gdzieś już ją widział, gdzieś w Posenstadt. 
Nie, nie tam...
   Kondukt znika za zakrętem. Łodyżka unosi oczy ku słońcu, 
czuje szum w głowie. Ciemność obejmuje go miękką dłonią, 
ponownie traci przytomność.
                              *
   - Hej, hej, czy jest tam ktoo?!
   - No dalej, mein Prinz, otwórzże oczy.
   Znał ten głos.
   - Jeśli myślisz, że nie mam nic innego do roboty, tylko 
czekać, aż łaskawie uniesiesz gały, to się mylisz.
   Mruknął niezrozumiale.
   - Przecież ty, kurwa, symulujesz, Maniuś, nicht wahr?
   - Moja głowa.
   - Nie zgrywaj męczennika. Zwyczajnieś przedawkował.
   Otworzył sklejone ropą powieki. Ujrzał sufit, a tuż nad 
sobą pociągłą twarz okoloną świetlistą aureolą. Po chwili 
pojął, że patrzy na ikonę. Był w rupieciarni.
   - Jak... ja tutaj... Powiedz.
   - Aber naturlich, mein Junge. Lazłam za tobą. Zataczałeś 
się od ściany do ściany, gapiłeś się na ludzi, kilka razy 
upadłeś. Jakbyś niósł coś ciężkiego na plecach. Instynkt 
przywiódł cię pod te drzwi. Weszłam za tobą, a ty minąłeś 
swój Zimmer, odwaliłeś kartony i wlazłeś tu. Przechodząc 
rąbnąłeś głową o framugę.
   - A ty, po cholerę, tu?...
   - Nie mogłam cię tak zostawić. No jużże, sitzen sie.
   - Jak... długo?
   - Kwadrans, złotko. Góra zwanzig minuten.
   - Wstaję.
   - Ostrożnie, twoja równowaga jest jeszcze zachwiana.
   Jakoś wstał. Ubranie miał brudne i rozdarte. Otrzepał się 
i usiadł na zardzewiałym zydlu. Mela wskazała doniczkę.
   - Więc to jest twój skarb, dzieciaku.
   Była pierwszą osobą, której dane było oglądać biel 
narcyza. Poczuł irracjonalny strach. Nie powinien pokazywać 
tego nikomu. Ale przecież stało się. Trudno.
   - Piękna zabawka - szepnęła Meliniarka dotykając palcem 
kwiatowego kielicha. - Maniuś, czy wiesz, ile to warte?...
   - Taa... Całe moje zasrane życie.
   - Nie to miałam na myśli. Sprzedając roślinę, zgarnąłbyś 
kupę geld, byłbyś ustawiony do końca. Verstehst du?
   - Nawet o tym nie myśl - warknął naburmuszony.
   Przeszli do jego pokoju. Zmierzch sączył się przez szyby. 
Usiedli na materacach.
   - Fajkę chcesz?
   - Możesz rzucić.
   - Śmierdzi u ciebie, Maniuś, gorzej niż w mojej melinie - 
zagadnęła wydmuchując dym. - Przynajmniej otwieraj okna. 
Powiodła wzrokiem po ścianach. - Uuu, i grzybki się zalęgły. 
No proszę. Kiedyś trochę z nimi poeksperymentuję, ja?... Coś 
taki milczący?
   - Słuchaj, Mela - zaczął niepewnie. - W "Awerroesie" 
zdawało mi się, że podeszłaś do mnie...
   - Bo podeszłam.
   - I co?...
   - Zero kontaktu. Szybko cię kopnęło.
   - Byłaś dziwnie ubrana. Prawie naga... W szarej tunice.
   - A to ciekawe.
   - Miałaś odsłonięte ramiona, a na prawym tatuaż w 
kształcie mojego narcyza i doniczki, ale odwróconej kwiatem 
do dołu. Nagle zniknęłaś i nie mogłem cię pytać.
   Meliniarka zdjęła kostium. Zaprezentowała się z kilku 
stron, odchyliła piersi. Ani śladu tatuażu.
   - Jak widzisz, to tylko złudzenie. A zechcesz sprawdzić 
inne miejsca?
   Opuściła jego ruderę późno w nocy.

V Na Platformie: przestrzeń
   Dookoła były ściany z czarnego atłasu: falujące zasłony 
komory psychonautycznej. Szczelne i bez blasku, jak heban 
pomalowany antracytową emulsją, wizualizowały się w odcieniu 
czerni, zajmującym ostatnią pozycję na skalach pomiarowych 
Instytutu. W komorze unosiła się świadomość K. Sandry, 
długoletniej pacjentki IV Oddziału Instytutu Psychonautyki.
   Mikrostenogramy pełne były monologów K. Sandry i zapisów 
prowadzonych z nią rozmów. Świadomość pacjentki tkwiła 
symultanicznie w dwóch światach. Pierwszym była obiektywna 
rzeczywistość Instytutu wraz ze wspomnieniami poprzednich 
doświadczeń. Co do drugiego świata, to istniały dwie sporne 
interpretacje obłędu K. Sandry. Jedna mówiła o odrealnionej 
krainie stworzonej z reminiscencji z dzieciństwa. Według 
drugiej chodziło o Jerozolimę za panowania cesarza 
Tyberiusza.
   Techmedka Instytutu zmieniła pojemnik z kroplówką leżącej 
na łóżku kobiecie. Pochłaniające światło zasłony zafalowały.

VI Na Platformie: Agnes
   Budynki w kształcie piramid błyszczą szarzejącym szarawym 
blaskiem. Niewidzialne słońce chowa się za fasadą 
najwyższych pięter, ulice przybierają barwę ołowiu. U stóp 
poziomowców mrowie ludzi i androidów porusza się bezładnie 
wokół szklanych studni, skrzyżowań i tarasów. Chaos jest 
pozorny, z góry ta ruchoma mozaika wygląda klarownie. Śledzą 
ją kamery policyjnych oblatywaczy, penetrujących każdy 
fragment miasta. Transponowany na skanerach układa się w 
tysiące punkcików, mrowiących się w obrębie ekranu. 
Kolorystyka płynnych zawirowań jest dwubarwna, czerwień na 
skanerach miesza się z czernią. Pierwszy odcień wskazuje 
zagęszenie androidów, drugi rasy ludzkiej. Gdy wskazania 
przekraczają normę, żółty sygnał alarmuje oficerów straży.
   Na razie w porządku. Obywatelki IV Platformy i androidy 
kilku generacji mijają się na ulicach, nie myśląc o 
podglądzie Biura Inwigilacyjnego. Niewidzialne słońce gaśnie 
nad niewidzialnym widnokręgiem. Piramidy pokrywają się 
cieniem, ich kontury przestają być wyraźne. Miasto 
pustoszeje.  
                              *
   Jestem spóźniona - myśli Agnes, patrząc na zielone cyfry 
w rogu szyby rozdzielczej autolotu. Zatrzymała pojazd w 
pionowym tunelu parkowania, nad płytą lądowiska, wpisała 
komendę "zakończenie kursu" i przepuszczając płynące z 
naprzeciwka statki czekała na swoją kolej. Wkrótce wsunęła 
się w hologramową bramę i poprawiając fryzurę w komputerowym 
lusterku, zaczęła opadać ku hangarom.
   Półbiegnąc korytarzem Instytutu Psychonautyki, wspominała 
senne majaki, jakie nawiedziły ją w nocy. Obraz przestronnej 
sali oświetlonej tysiącem woskowych gromnic. Powracał widok 
wysypiska ludzkich szczątków, sinych i bezbronnych niemowląt 
ułożonych w upiorne hałdy. Stała pośrodku, płacząc. 
Przerażona nie mogła oderwać wzroku od zastygłej dziecięcej 
rzeźby, masowego grobu złożonego z tysięcy niewinnych. Przy 
dźwigach o mało co wpadła na jedną z pracowniczek 
laboratorium. Wsunęła  w otwór przywoływacza kartę 
identyfikacyjną i wsiadła do szklanej windy. Zamknęła oczy,
znów rozpamiętując fazy snu.
   Na siódmym piętrze szarpnęło, rozległ się monotonny 
elektroniczny sygnał - drzwi zaczęły się rozchylać. Agnes 
ocknęła się, do środka weszła Lucy M'Zagro, asystentka 
pomagająca Agnes przy obsługiwaniu psychodromu.
   - Witam panią doktor - uśmiechnęła się sztucznie, 
dotykając palcem ozdobnej dziesiątki. - Chyba obie się 
spóźniłyśmy.
   - Na szczęście tylko parę minut.
   Lucy M'Zagro ziewnęła dyskretnie.
   - Kolejna nieprzespana noc - zamruczała uśmiechając się. 
- Molina, moja nowa kochanka, jest niesamowita. Tarzałyśmy 
się nagie prawie do rana. Wyobrażasz sobie? Oka nie dała mi 
zmrużyć.  
   - Co widać na załączonym obrazku.
   Lucy odruchowo poprawiła fryzurę.
   Na dziesiątym poziomie przeszły z mrocznego korytarza do 
obszernego przedsionka.
   - Ach, ta Molina, Molina... Wiesz, Agnes - puszyła się 
Lucy - gdyby imiona odzwierciedlały charakter, powinna mieć 
na drugie Perwersja.
   - A na pierwsze?
   - Lepiej nie pytaj.
   Agnes włączyła zasilanie i wyjęła z szafy dwa 
bladoniebieskie kitle. Rozebrały się i zaczęły instalować 
małe sensoryczne siatki, najeżone mackami czujników i 
membran w okolicach rdzenia, piersi i tętnic przyusznych.
   - Cała się jeszcze kleję - szczebiotała Lucy. - Nie wiesz, 
gdzie położyłam waciki? Przetrę sobie odkażaczem kilka 
miejsc.
   - Na prysznic też nie starczyło czasu?
   - Jak widzisz.
   - Wolę widzieć niż czuć...
   - No wiesz! Skąd w tobie tyle złośliwości?
   - Źle spałam.
   Lucy westchnęła.
   - Kiedy się sypia samotnie...
   - Nie... Kiedy przyśni się koszmar. Paskudna sprawa.
   - Czy pokazywałam ci, jaki prezent dostałam od Moliny? - 
postanowiła zmienić temat Lucy. - Chodź, koniecznie musisz 
zobaczyć.
   Agnes podeszła, zapinając ostatnią klamrę siatki 
percepcyjnej.
   Lucy trzymała w palcach połyskliwy, jasnobrązowy 
wisiorek przyczepiony do zwisającego z jej szyi srebrnego 
łańcuszka. Gabinetowe lampy odbijały się w ściankach 
nieregularnej bryły przypominającej bursztyn. Nie był to 
jednak drogi kamień ani ozdoba ze sztucznego tworzywa, lecz 
laminowany półtoramiesięczny embrion pokryty warstwą 
jubilerskiego lakieru. Biżuteria prenatalna, ostatni krzyk 
mody na Platformach.
   - Prawda, że śliczny?
   Agnes milczała.
   - Widzisz, jak się mieni przy świetle? A tutaj... miłosna 
dedykacja. Spójrz.
   Powracał, powracał sen.
   - Agnes?
   Ludzka rzeźba w hali fabrycznej.
   - Agnes?... Czy coś się stało?
   - Będzie lepiej, jak przestaniesz pieprzyć, usiądziesz 
przy konsoli i weźmiesz się do pracy. Zrozumiałaś, czy mam 
powtórzyć?
   - Ale...
   - Natychmiast!
   Lucy zapięła kombinezon. Wisiorek schowała do torebki i 
zainstalowała się w łączach siatki percepcyjnej. 
Podejrzliwie zerkając w stronę Agnes, zajęła miejsce w 
terminalu. Czekała na polecenia.
   - I jeszcze jedno, Lucy. Zabraniam ci przychodzić do 
Instytutu z tym czymś na szyi. Wyrzuć to przy pierwszej 
okazji.
   - Nie masz prawa, Agnes...
   - Doprawdy? Chcesz się założyć? Za minutę wchodzimy w 
przestrzeń, nie mam zamiaru czekać. Pośpiesz się.  
   Zasiadły w terminalu i nałożyły wirtualne kaski. 
Następnie Agnes uruchomiła procedury wejściowe i po chwili 
obie zanurzyły się w wewnętrznym świecie psychonetu.

VII Jeden dzień
   Maksymilian udzielał spowiedzi w małej salce, odnodze 
hallu służącego za świątynię. W bladozielonej poświacie 
lamp na ścianach niskiego pomieszczenia widniały krzyże, 
gołębice, feniksy, baranki, kłosy zboża, bochny chleba, 
kielichy, postkoptyjskie ornamenty winogron, 
starochrześcijańskie monogramy Chi Ro. Gdzieniegdzie 
nie dokończone szkice scen biblijnych i wizerunki świętych. 
Konfesjonał wsunięto w róg, dookoła ławki z klęcznikami; 
metalowe drzwi oddzielały prowizoryczną kaplicę od korytarza 
nawy. Maksymilian spowiadał codziennie, godzinę przed 
kompletą. Wcześniej nie przychodził nikt, ale zdarzało się, 
że do spowiedzi przystępowało kilka osób. W przerwach czytał 
Pismo lub przygotowywał kazania.
   Pierwszy uklęknął czterdziestoletni Malachiasz, kierownik
prac na plantacji proteinofitów, jeden z doradców 
Maksymiliana do spraw wyżywienia Wspólnoty. Jego confessio 
było krótkie, ale szczere, zakończone solenną obietnicą 
poprawy. W ustach tego człowieka brzmiała wiarygodnie, 
ponieważ sam wytykał sobie grzech, by przezwyciężyć go 
konsekwentnym uporem. Spowiedź nie trwała dłużej niż 
kwadrans. Wykorzystując chwilę przerwy, Maksymilian otworzył 
Pismo. Nie zdążył rozpocząć lektury. Drzwi uchyliły się i 
stanęła w nich kobieta. Kocim krokiem podeszła do 
konfesjonału.
   - Niech będzie pochwalony Jezus Chrystus.
   Przypominała Magdalenę z obrazów El Greca. Nie tylko 
wygląd ją do niej upodabniał.
   - Na wieki wieków amen.
   - Bracie Maksymilianie, chciałam wyznać swoje grzechy. To 
moja pierwsza spowiedź, odkąd przyjęliście mnie... nie licząc 
tamtej, kiedy byłam chrzczona.
   - Wiem, Rachel. Ukorz się wobec Pana i powiedz, czym 
zgrzeszyłaś.
   Przyszła do ich Wspólnoty z Powierzchni, po tym jak 
wyrzucono ją z nocnego klubu za zabicie jednej z klientek. 
Nie mogła znieść, jak podrasowana hormonami żołnierka zabawia 
się uprawianiem seksu aborcyjnego. Pewnej nocy ujrzała ją 
śpiącą w wannie, odurzoną po zażyciu kilku tabletek 
dehrejty, obok leżał blaster, więc strzeliła jej w twarz.
   - Obraziłam Pana Boga następującymi grzechami...
   Była tak piękna, że żałował ślubów czystości złożonych 
przed laty. Czy była upadłym aniołem wskrzeszonym mocą nowej 
wiary? Przecież plątała mu myśli, kradła sny. Może na tym 
polega pokuta?
   - Wszystkich moich grzechów żałuję, obiecuję poprawę, a 
ciebie, ojcze duchowny, proszę o pokutę i rozgrzeszenie.
   Maksymilian namyślał się chwilę.
   - Widzisz, Rachel, twoje niepokoje wynikają z tego, że nie 
zdążyłaś się zżyć ze Wspólnotą. Wciąż nie możesz zapomnieć o 
upiorach z przeszłości. Jesteś z nami dwa miesiące, to 
naprawdę bardzo krótki okres. Miej nadzieję: czas zasklepi 
rany.
   Spojrzał przez kratki konfesjonału. Smutne, błękitne oczy 
wpatrywały się w niego zachłannie. Zmieszany spuścił wzrok.
   - Ten etap życia jest fragmentem wielkiej przemiany 
dokonującej się w twym sercu. Pamiętaj, że kiedy minie, 
odrodzisz się na nowo, lepsza i bliższa prawdy niż jesteś 
teraz. Musisz zaznać cierpienia, aby osiągnąć wiedzę i stać 
się jedną z nas, chrześcijanką o czystym sercu. I nie 
obawiaj się, że nie podołasz - jeżeli twoje pragnienie jest 
szczere, osiągniesz cel. Pan ci dopomoże. Módl się.
   - Proszę, niech brat nie przestaje mówić - wyszeptała. - 
Słowa otuchy są mi tak potrzebne.
   - Są tylko wskazówką, bodźcem zachęcającym do trwania w 
postanowieniu.
   - Brat ma taki miły głos, tak mądrze opowiada...
   - Być może, Rachel, ale... staraj się, by nigdy słowa nie 
stawały się dla ciebie wartością absolutną. Nie traktuj słów 
jak coś skończonego, lecz jak drogowskaz mówiący jak 
postępować. Niech czyny, a nie szlachetne słowa o tobie 
świadczą. Nie poprzestawaj na słowach. Rozumiesz?
   - Tak, Maksymilianie.
   - Zanim udzielę ci rozgrzeszenia, chcę, żebyś nauczyła 
się krótkiej modlitwy. - Wyjął kawałek papieru wetknięty 
między stronice Biblii i podał jej. - Przeczytaj.
   Rachela spojrzała na rzędy drukowanych liter.

   Wybacz mi noc
   Wybacz mi tamten dzień
   Stracony czas
   Wzgórze we mgle
   Kocham Ciebie
   W zmęczeniu sił
   W przypływach burz
   Od szarych dni
   Do białych chmur
   Przez smutek pól
   Zimowych gwiazd
   Po śladach krwi
   Do Twoich ran*

   Maksymilian uczynił znak krzyża.
   - Grzechy zostały ci odpuszczone.
                              *
   - W barze? - zapytała Meliniarka. - W jakim znowu barze?
   Siedzieli w mieszkaniu Łodyżki i palili jointy.
   - Wczoraj po południu - odparł Marian. - Umówiłem się z 
tobą w melinie, ale zostawiłaś mi wiadomość, że musisz 
wyjść, więc spotkaliśmy się wieczorem w "Awerroesie". Jak 
możesz tego nie pamiętać?
   Meliniarka milczała zdziwiona.
   - No?...
   - Maniek, wydaje mi się, żeś jeszcze nie wyszedł spod 
hery. Ile tego wziąłeś?
   Łodyżka poczuł panikę.
   - A tego - wycedził - jak mnie odprowadziłaś do domu, 
pomogłaś mi dojść do siebie i zostałaś u mnie na noc?... 
Tego też nie pamiętasz?
   Patrzyła na niego wzrokiem psychiatry.
   - Obudź się, człowieku! Jak mogę pamiętać coś, co się nie 
zdarzyło?
   - To mi się chyba śni - parsknął Marian. - Albo odjebało 
mi na dobre. Powiedz to jeszcze raz... 
   - Słuchaj, facet! - Meliniarka chwyciła go za ramiona. - 
Najlepiej zrobisz, idąc teraz spać. Twój organizm musi wrócić 
do równowagi, wydalić resztki świństwa, od którego mylą ci 
się ludzie i zdarzenia. Nie było żadnego spotkania, żadnej 
kartki na drzwiach i żadnej nocy spędzonej razem. Null! 
Verstehst du?
   Podniosła się i skierowała ku wyjściu.
   - Zaczekaj! - krzyknął zatrzymując ją w drzwiach. - Co ty 
masz na szyi?
   Stanęła patrząc wściekle.
   - Słuchaj, mein Junge. Czuję się dzisiaj wyjątkowo podle, 
boli mnie głowa, a do tego dostałam okres. Nie nadużywaj 
mojej cierpliwości. Mów, o co naprawdę chodzi i kładź się do 
wyra!
   - O twój wisiorek. Możesz mi go pokazać?
   Sięgnęła za dekolt i chwyciła medalik. Przedstawiał małą 
srebrną obręcz z krzyżykiem u dołu: znak płci kobiety.
   - W porządku? Już się napatrzyłeś?
   - Uhm - przytaknął.
   - No to tymczasem. I sorry, że się tak wkurwiłam. Mam zły 
dzień.
   Przeszła parę metrów i odwróciła się.
   - Wyjaśnisz mi?
   - Wydawało mi się przez chwilę, że nosisz krzyż, symbol 
chrześcijan.
   Pokręciła głową.
   - To nie o taki krzyż chodzi. A zresztą zobacz. Mój jest 
skierowany do dołu, odwrócony. Jak możesz mówić, że mam coś 
wspólnego z ideologią tych psycholi?

VIII Jedna noc
   Cienie rybich szkieletów przesuwają się po ścianach 
bloków i kamienic. W drżącym świetle hologramowych reklam 
majaczą zarysy budowli. Na ulicach połyskują śmieci niesione 
z deszczem w stronę studzienek ściekowych. We wschodniej 
części miasta, nieopodal zakola martwej rzeki, wznoszą się 
strzaskane wieże poarabskich meczetów. Dalej, pod mostem 
radioaktywne wody wysychającej rzeki płyną jeszcze ospale, 
spowite oparami.
   Klaustrofobicznie niskie niebo sprawia, że miasto jest 
jak umierający owad schwytany w słoik z trucizną. Ulicami 
przechadzają się wojskowe patrole. Woda pod mostem płynie 
wolno, bezszelestnie, upiornie. Wysoko w ciemności świecą 
światła sygnalizacyjne dolnych poziomów Platformy.
                              *
   Maksymilian klęczał w powietrzu. Pod sklepieniem 
gotyckiej katedry wirowali razem - on i konfesjonał. Przez 
szachownicę kratek widział niewyraźny zarys pochylonej 
sylwetki, zakapturzoną twarz. Pod nimi ołtarz, kaplice i 
prezbiterium tonęły w ciemności, a szkła witraży przygasły. 
Szeptał, a jego szept rozbrzmiewał echem.
   Klęczał. Klęczał w powietrzu. Razem z nim wirowały nieme 
gołębie trzepocząc skrzydłami. Osobliwa była to spowiedź.
   - Stoisz na rozdrożu, chłopcze - sapał staruch. - Ciężki 
wybór i wiele pokus przed tobą. Alternatywa jest prosta. 
Albo wyprowadzisz Zgromadzenie z podziemia i nawrócisz ten 
umierający świat, albo... - starzec zakasłał spazmatycznie. 
- Albo zgrzeszysz i dasz początek życiu Demona, który 
narodzi się z łona jawnogrzesznicy i twojego plugawego 
nasienia.
   - Co mówisz?
   - Mare tenebrarum zaleje świat, kwiaty zwiędną, spowiją 
Ziemię mrocznym odorem, a ty zaszlachtowany jak bydlę 
trafisz do otchłani piekielnych, na wieczne potępienie!
   - Zamilcz!
   - To ty zamilcz, głupcze. Mnie możesz dać wiarę. Opat 
klasztoru w Segowii, nie skłamałbym ci. Strzeż się.
   - Kim jesteś?
   - Służyłem Kościołowi, lecz imię moje przeklęte na wieki. 
Ogniem zemsty niszczyłem grzech i zarazę, w imię Pańskie 
wycinałem ten zwyrodniały wrzód, a zrobiono ze mnie 
zbrodniarza ukrytego pod mnisim habitem. Ty zaś przegrasz, 
bo nie będziesz dość silny. Taki nasz gówniany los.
   - Przed czym... - Wydusił Maksymilian. - Przed czym mam 
się strzec? Co mam robić?
   - Ani słowa więcej. Czas na mnie. Patrz, czym jest piekło.
   Trzepot ptasich skrzydeł wzmógł się, zmieszany z 
krakaniem. Gołębie zniknęły. Stado kruków o zakrzywionych 
dziobach kołowało wokół. Torquemada uchylił drzwiczki 
konfesjonału i skoczył głową w dół. Kruki puściły się za nim 
szarpiąc dziobami. Staruch unosił się teraz podtrzymywany 
hakami ich szponów, a wychudzone ciało pokrywała mozaika 
ohydnych ran. Naraz krzyk rozdarł ciszę nawy, kiedy nagie 
ciało inkwizytora uderzyło o kamienną posadzkę. Witraże 
rozbłysły wizerunkami szkieletów i apokaliptycznych bestii. 
Maksymilian też zaczął spadać, machając bez skutku rękoma. Z 
ołtarza wzbiła się biała gołębica i uniosła go tuż przed 
śmiertelnym zderzeniem z podłogą. Wyfrunęli przez drzwi 
kaplicy, ścigani zwierzęcym rykiem Torquemady:
   - Aaaa!
   Lecieli wśród chmur w bieli i błękicie. Wylądowali na 
łące, pośród kamiennych głazów. Z bijącym sercem uniósł 
powieki. Gołębica zniknęła. Uśmiechając się ciepło, 
pochylała się nad nim Rachela. Pachniały poranną rosą jej 
kasztanowe włosy, muskały jego twarz.
   - Tyś dobra - wyszeptał. - Tyś gołąb...
   Spoglądał w pogodne oczy nie wiedząc, że sen zaraz 
dobiegnie końca.
                              *
   W zaułek przy zbiegu Gwarnej i Vogelstrasse wbiegły trzy 
zamaskowane postacie. Rozglądając się nerwowo, przecięły 
ulicę i zniknęły w bramie za rzędem koszy na śmieci. Z 
oddali dobiegał hipnotyzujący odgłos wojskowej syreny.
   - Simon i E'Lias! - rozległ się rozkazujący młodzieńczy 
szept. - Patrzcie, czy nikt nie idzie.
   - Gdzie mamy stanąć?
   - Jeden w bramie, drugi na rogu. Jakby co, to świećcie we 
mnie latarką.
   Trzy zakapturzone postacie rozpierzchły się w różne 
strony. Najwyższy został przy ścianie i, krytycznie 
oceniając niebo, sięgnął za poły płaszcza. W każdej chwili 
mogło zacząć padać. Uzbrojona w rozpylacz ręka zaczęła 
wodzić wzdłuż ściany. Chwilę potem brunatny mur zdobił 
połyskujący srebrzystą emulsją monogram. Przedstawiał 
wydłużoną literę "P" skrzyżowaną w połowie długości z literą 
"X". Chłopak zaświecił latarką w stronę kompanów i trójka 
pobiegła na następną ulicę.
   Tam czynność powtórzyła się. Tym razem był to niewielki 
rysunek w kształcie ryby. "Malarz" schował tubkę aerozolu i 
dając sygnał ruszył w stronę mostu. Kompani podążyli za nim. 
Gdy przystawali, by zlustrować wyloty krzyżujących się ulic, 
pisali złotym kolorem: "Prawda uczyni was wolnymi"; "Jest 
jeden Bóg", "Wiara, Nadzieja, Miłość"...
   - Szybciej, E'Lias, musimy zdążyć przed patrolem.
   Po kwadransie byli przy zboczu, opadającym łagodną 
stromizną ku wybetonowanym brzegom. W powietrzu unosił się 
ciężki zapach ropy. Grzęznąc po łydki w czarnej brei, 
błyskając latarkami posuwali się ku filarom i przęsłom.
                              *
   Żółnierki z szóstego plutonu FI kończyły obchód. Nocny 
patrol kierował się w stronę koszar. Schodziły z mostu, gdy 
czujniki zaczęły wariować. Na skanerach pojawiły się 
czerwone plamki. Dowódczyni zatrzymała pluton.
   - Przygotować broń! - rozkazała przez tuner.
   Rozległ się szczęk ładowanych blasterów. Świetliste kółka 
odbijały się od powierzchni rzeki. To musieli być oni.
   - Schodzić pojedynczo. Pierwszy pójdziesz ty, Rossie.
   - Tak jest - odparła młodziutka szeregowa.
   - Sigusch i Delambre - rozkazała dowódczyni. - Będziecie 
ubezpieczać ją od tyłu!
   - Tak jest.
   - Goldman, Harris, Manion i Livra - wy pójdziecie ze mną 
od strony drugiego zbocza.
   - Rozkaz! - odkrzyknęły i rozbiegły się, ściskając 
odbezpieczone blastery.
                              *
   Właz był blisko. Przed starym wysypiskiem sprawdzili, czy 
nikt za nimi nie idzie. W ciemności słabo widać, ryzyko
zawsze istnieje. Szczęście mogło przestać im sprzyjać, ktoś 
mógł wytropić tajny szlak nocnych wypraw i, co najgorsze - 
odkryć właz. Żadna z kilkuset "wycieczek" nie została ujęta. 
Były noce lepsze i gorsze, często kryli się w rurociągach, 
opuszczonych melinach i nieczynnych fabrykach. Parę razy 
byli ranni. Ale nigdy nie zostali złapani.
   Warstwa betonowego gruzu kryła właz do starej studzienki 
ściekowej. Simon z Jeremiaszem pilnowali filarów, E'Lias 
odwalał gruz. Wtedy dostrzegli czarne sylwetki ledwo 
widoczne w mroku. Rozległ się cichy gwizd.
   - E'Lias! Spieprzamy!
   Pobiegli wybetonowanym brzegiem. Teraz liczyło się, by 
odciągnąć patrol jak najdalej od włazu. Zanim przebiegli 
pięćdziesiąt metrów, część filaru smagnięta promieniem 
blastera rozleciała się z hukiem. Usłyszeli trzask 
betonowych odłamków i chlupot wody. Przyśpieszyli. Dwieście 
metrów i dotrą do wzniesienia. A stamtąd do ruin elektrowni, 
znali jej labirynty jak własną kieszeń.
   Gnali na złamanie karku.
   Wystrzał targnął ciałem E'Liasa. Młody chrześcijanin 
wyleciał w powietrze niczym potrącony manekin i z łoskotem 
uderzył o ziemię. Simon i Jeremiasz stanęli zdezorientowani. 
Nie mieli pojęcia, skąd padł strzał. Podbiegli do towarzysza, 
był umierający.
   - Biegnijcie... - charczał poprzez krew. - Zostawcie 
mnie...
   Próbowali wziąć go na plecy.
   - Durnie! Uciekajcie...
   Z trudem dźwignęli go z ziemi, pobiegli ku wzniesieniu. 
Przed schodami zatrzymali się jak wryci. Czarne mundury i 
blastery zagradzały im drogę.
   - Poddajcie się! Nie próbujcie ucieczki - zawołała 
dowódczyni.
   Za plecami usłyszeli odgłos uderzających o beton 
oficerek. Szczęk broni.
   - Łapy na kark i bez żadnych sztuczek!
   Po lewej stronie spirala schodów, którymi nie uszliby 
daleko. Śmierć czyhała od frontu i od tyłu. Z prawej była 
rzeka.
   - Rzucić to ścierwo i klęknąć! - krzyknęła dowódczyni. - 
Łapy na głowę!!
   Simon ułożył ciało E'Liasa na ziemi. Przez chwilę 
zasłonięty wykorzystał sytuację, by szepnąć:
   - Skaczemy... Jedyna szansa...
   Chwytając ciało umierającego przyjaciela, rzucili się w 
wodę. Przez kilka sekund byli w powietrzu, wystawieni na 
strzały. Dopiero nad powierzchnią, gdy mieli zanurkować w 
śmierdzącej brei, dowódczyni zorientowała się i posłała im 
serię. Ognisty promień smagnął płaszcz Simona, spalił lewą 
dłoń Jeremiaszowi. Byli pod wodą. Młócąc wściekle 
przedzierali się z mozołem przez gęstą ciecz. Ciało E'Liasa 
ciążyło im jak młyńskie koło. Nad głowami brudne lustro 
kotłowało się od strzałów. Gdy się wynurzyli, by zaczerpnąć 
powietrza, woda wokół parowała i bulgotała spieniona. Ledwo 
uniknęli pocisków. Ciało E'Liasa odpłynęło o parę metrów. 
Nie mogli po nie wrócić. Simon patrzył, jak wojowniczki 
rozstrzeliwują martwy korpus jego brata. Porozrywane 
kończyny odpływały w różne strony.
   - Możemy wracać do fortu. Jestem pewna, że nie żyją - 
stwierdziła dowódczyni, lustrując rzekę przez noktogogle. - 
Nie mieli prawa wyjść z tego cało.
   A jednak wyszli. Przytomność odzyskali wczesnym świtem, 
budząc się w lepkim mule na drugim brzegu. Szare niebo 
wypluwało pierwsze krople. Wokół ani żywej duszy. Raz 
jeszcze przeprawili się przez rzekę. Dotarli do włazu i 
dziękując Bogu za ocalenie zniknęli w jego wnętrzu.

IX Na Platformie
   Pasmo neurotyczne zwizualizowało się w ciągu pięciu 
jednostek wewnętrznego zegara przestrzeni psychonautycznej. 
Z początku mętne, drgające zarysy na szarym tle landscape'u 
powoli stygły i nabierały wyrazistości. Po chwili Agnes 
rozpoznała wieżę. Depresja zawsze wizualizowała się w formie 
wieży. Podpłynęła bliżej i zatrzymała obraz na lewej części 
ekranu. Wpisała komendę zachowującą i potwierdziła 
prawdziwość zapisu. Dopiero teraz mogła rozpocząć działania 
terapeutyczne. Zazwyczaj obywała się bez zerkania na 
counter, wolała działać intuicyjnie, kierując się własnym 
wyczuciem. Doświadczenie nauczyło ją szybkiej adaptacji do 
skal czasowych netu. Po zakończeniu terapii nie miała 
trudności z przestawieniem się na czas wspólny. Była jedną z 
najlepszych psychonautek na Platformie - sama Rita Fichte, 
przewodnicząca Senatu, brała u niej seanse relaksujące.
   Nazywała się Agnes Maria Aspilakopa (takie imię nadała jej 
komisja wystawiająca akt urodzenia). Z pochodzenia była 
Greczynką. Na Platformie rodowód i imię grały rolę najwyżej 
towarzyską: liczył się numer rejestrowy i karta personalna. 
Agnes miała srebrną kartę, co stawiało ją ponad dwoma 
niższymi kategoriami. Zadecydowały o tym jej umiejętności 
zawodowe. Karty złote, dające przywileje największe, 
otrzymywały członkinie Senatu i kierowniczki resortów 
Ministerstwa Administracji. Agnes uważała, że i tak zaszła 
daleko. Zwłaszcza kiedy przypominała sobie początkowe 
trudności z wnioskiem o wyniesienie jej do kategorii 
srebrnych. Część komisji sprzeciwiała się, uznając doktor 
Aspilakopę za jednostkę aspołeczną, i co gorsza - 
aseksualną, gdyż wedle ustaleń Biura Inwigilacyjnego nie 
utrzymywała związków intymnych z obywatelkami. Przeważyły 
głosy wskazujące na jej fachowość i ofiarność w służbie 
społeczeństwu. Senatorki przyjęły wniosek prawie 
jednomyślnie, a uroczyste wręczenie karty odbyło się dwa dni 
później.
   Procedurę wstępną miała za sobą. Teraz musi połączyć się 
z komorą psychonautyczną, w której przebywa pacjentka. 
Wcześniej posłała impuls budzący, teraz sprawdzała, czy 
możliwe jest wejście w kolejną fazę seansu. Płynąca w 
przestrzeni wirtualna siatka falowała powybrzuszaną 
topografią. To z niej miał zwizualizować się wirtualny 
odpowiednik postaci Rebeki (ze względów terapeutycznych 
przyjmujący odcień cytrynowego polichromu). Manekin Agnes 
miał połyskliwą barwę orzechowego kobaltu, o maksymalnej 
rozdzielczości obrazu drgającego z częstotliwością 
podprogową. Po chwili stały naprzeciw siebie, zajmując 
miejsca w bipolarnym synchronizatorze odczytu. Psychonautka 
pozdrowiła kuracjuszkę.
   "Witaj Rebeko, zaczynamy seans. Jeśli będziesz gotowa, 
daj mi znać".
   "Dzień dobry pani doktor. Myślę, że możemy zaczynać".
   "Możesz mówić do mnie Agnes".
   "Dobrze, pani doktor... To znaczy Agnes..."
   "Rebeko, niepotrzebnie się denerwujesz. Ten zabieg to 
naprawdę nic poważnego".
   "Wiem, Agnes, raz w nim uczestniczyłam".
   "Tym bardziej nie ma powodu, żeby się bać. Jak tam - 
jesteś spokojna?..."
   "Tak... staram się".
   Wskaźnik napięcia wskazywał co innego.
   "Czy widzisz prototyp obrazu, Rebeko?"
   "Tak, widzę starą wieżę na pustym polu".
   Czytnik nadal wyświetlał wysoki poziom stresu. Można temu 
zaradzić aplikując Rebece zastrzyk uspokajający, ale to 
zmniejszy jej zdolności orientacyjne w psychonecie. Seans 
wymagał wyobraźni przestrzennej także od kuracjuszki.
   - Przygotuj się, Rebeko. Kiedy wejdziemy w pierwszy etap, 
podążaj za mną. Pod wieżą otrzymasz nowe polecenia. Teraz 
naśladuj moje procedury manualne. Zaczynamy od zdjęcia 
blokad syntaktycznych.
   Ruch wirtualnej dłoni obracającej wielowymiarową kostką. 
Kciuk i palec wskazujący usuwają sześciościenne fraktale z 
wierzchołków figury. Pojawia się migający napis:
   CZEKAM NA WPIS PRAWIDŁOWEJ SEKWENCJI KODÓW DEROGACYJNYCH
   Agnes napełnia elementy bryły serią kodów i uzupełnia 
dziury ziejące w rogach sześcianu.
   OKREŚL SPOSÓB ROZGRANICZANIA ETAPÓW:
   EWOKACJA KOMENDY ALTERNATYWY ROZŁĄCZNEJ / EWOKACJA 
KOMENDY ALTERNATYWY NIEROZŁĄCZNEJ
   - Wybieram pierwszy wariant.
                   CZEKAM NA POTWIERDZENIE
   - Wpisuję klauzulę konfirmacyjną.
   Kostka rozszczepia się na tysiące sześcianów. Wszystko 
znika, następuje wizualizacja Przedsionka. Po bokach bezmiar 
wirtualnych kartotek, infostrad połączonych w 
mikroprocesorowe wstęgi.
   Płynęły lustrzanym tunelem w kierunku wirtualnej budowli. 
Agnes podejrzewała, że wkraczanie do środka wieży nie będzie 
konieczne. Świadczyła o tym dolegliwość Rebeki, typowy w jej 
wieku zespół depresyjny menopauzy. Program leczniczy też był 
standardowy. W fazie wieżowej najważniejszy okazał się 
psychiczny kontakt lekarki i pacjentki (odbywający się za 
pośrednictwem pasm transmisyjnych). Wszystkie umiejętności 
zawodowe Agnes można było sprowadzić do tej części seansu - 
reszta nie odbiegała od zakresu umiejętności przeciętnej 
brain-driverki. Nawiązywanie relacji z chorymi wymagało 
wewnętrznego treningu, harmonii myśli i działań oraz 
koncentracji. Nie znała swojej matki, lecz podejrzewała, że 
tego typu zdolności nabywane są dziedzicznie.
   Pojawiła się grafitowa brama, a za nią szary, depresyjny 
krajobraz wyjałowionej ziemi z rudobrązową basztą pośrodku. 
Agnes uruchomiła procedurę wejściową. Jarzące się paski 
blokujące zniknęły.
   - Bądź gotowa, moja droga. Wkraczamy w strefę Wieży.
   Wpłynęły we mgłę między kolumnami.

X Tancerze we mgle
   Przyszła do komnaty Maksymiliana nocą, upewniwszy się, że 
inne kobiety już śpią. A jeśli nawet, miała przecież prawo 
poczuć potrzebę modlitwy i opuścić salę o każdej porze. 
Przemknęła cicho korytarzem, minęła kuchnię i skręciła w 
przedsionek. Zastukała trzykrotnie w metalowe drzwi. Po 
chwili ujrzała go w bladym świetle. Poznał Rachelę i 
zaprosił do środka.
   - Czy coś się stało?
   Nie spał jeszcze. Na stole leżała otwarta księga.
   - Chcę prosić brata - odparła cicho - żeby się ze mną 
razem pomodlił.
   - Zrobię co w mojej mocy.
   - Miałam straszny sen, w którym wróciła przeszłość. I 
teraz lękam się...
   - Usiądź, Rachel. Opowiedz o wszystkim, zrzuć ciężar z 
serca.
   Usiadła obok na ławie.
   - Proszę brata - spytała nagle. - Czy we śnie można 
popełnić grzech?
   Zdziwiony pomyślał chwilę.
   - Nie można, Rachel. Do popełnienia grzechu niezbędna 
jest świadomość i wola. Śniąc nie kontrolujesz własnych 
myśli. Nie można też popełnić grzechu przez przypadek. 
Rozumiesz?
   - Tak.
   - Cokolwiek ujrzałaś we śnie, zapomnij.
   - Przecież miałam bratu opowiedzieć...
   - Jeśli uważasz, że to ci pomoże.
   Wpatrywała się niewinnym wzrokiem skrzywdzonego dziecka. 
Bał się tego spojrzenia.
   - Śniłam, że znów byłam na Powierzchni... W tej samej 
roli. Wszystko było, jak kiedyś: wystrój kabiny, wielkie 
lustro na suficie. Robiłam to samo, co przed laty i... 
wspomnienia te były przyjemne. - Wydało się jej, że 
Maksymilian poczerwieniał, schwyciła go za nadgarstek. - 
Och, chyba nie powinnam!
   - Mów... Rachel.
   - Włączył się czerwony sygnał w baldachimie, ktoś chciał 
wejść. Spojrzałam na ekran... Postać w płaszczu, może 
habicie, z twarzą osłoniętą kapturem. Poczułam dziwne 
podniecenie i otworzyłam drzwi. Wtedy on zdjął kaptur...
   - On?
   Spojrzała szklistym wzrokiem.
   - To byłeś ty, bracie Maksymilianie. - Zasłoniła usta 
dłonią.
   - Demon nieczystości często nawiedza nas w snach - 
mruknął. - Mów. Wyrzuć to z siebie.
   Utkwiła wzrok w podłodze.
   - Całowałam się z bratem, a później kochaliśmy się... 
Boże, ja skłamałam!
   - Co znowu?
   - Skłamałam mówiąc, że obudziłam się, czując lęk. Tak 
naprawdę to czułam... pożądanie. Niezaspokojenie.
   Maksymilian siedział sparaliżowany, nie mógł wydobyć 
słowa. Policzki mu płonęły.
   - Będzie lepiej - wycedził po długim milczeniu - jeżeli 
pomodlisz się sama, w odosobnieniu. Zwalczanie pokusy 
lubieżności wspólnie z kimś, kto ją wywołuje, nie jest mądrym 
pomysłem - wstał, a raczej wyskoczył z ławki jak oparzony. 
Podszedł do stołu. Otworzył kilka szuflad, poprzestawiał 
różne przedmioty. Nadal tam była. Wciąż patrzy wzrokiem 
bezradnego dziecka.
   - Przepraszam za ton - wyszeptał. - Postąpisz właściwiej, 
prosząc o wspólną modlitwę którąś z kobiet. A teraz wybacz, 
muszę pracować.
   Wstała ze spuszczoną głową i nagle wybuchnęła płaczem.
   - Idź z Marią, Rachel. Ona cię zrozumie...
   Wybiegła potykając się w progu. Nie podążyła jednak w 
stronę stacji. Echo klaśnięć jej sandałów i szloch 
rozbrzmiewały od strony dolnych schodów. Zwariowała? Czemu 
tam pobiegła? Mogła złamać kark, trafiając na obluzowany 
stopień. Ale widocznie to tam miało się rozegrać. Tak bardzo 
pragnął pójść za nią i być świadkiem demaskacji. A jednak 
wiedział, że muszą czekać. Ten człowiek nie mógł kłamać.
, . . . . . . . . . . . . . . . . . . . . . . . . . . . . . 
   Chwycił latarkę i pognał lewą odnogą korytarza w stronę 
metalowych schodów. Droga prowadziła do magazynów, w których 
trzymali żywność i maszyny. Żeby tylko nie potknęła się na 
schodach, znajdzie ją. Dolne segmenty to ślepa uliczka. 
Zdyszany dobiegł do zardzewiałej poręczy. Poświecił w dół. 
Snop światła omiótł kilka kondygnacji: ani śladu Rachel. 
Dopiero gdy wstrzymał oddech, usłyszał ciche stąpanie. Była 
na samym dole.
   - Rachel! - krzyknął głosem człowieka, którego rolę miał 
odegrać. Nie było odpowiedzi.
   Zaczął schodzić po metalowych stopniach. Maksymilian znał 
drogę, wielokrotnie nadzorował magazynowanie. Miał latarkę, 
więc nic dziwnego, że szybko stanął na dolnej kondygnacji. 
Przeszukał wszystkie wnęki i zagłębienia, sprawdził drzwi do 
pomieszczeń. Nie powinien odkrywać włazu za wcześnie. 
Przecież nie zna jej tajemnicy. Stanął i począł nasłuchiwać. 
Cisza zupełna. Gdzie się podziała? Poświecił na ściany, 
schody i podłogę. Starał wczuć się w rolę. Wybrzuszenie 
gumolitowej posadzki sprawiło, że pojął. Uniósł płat 
tworzywa i ujrzał ukryte wejście. Dziurę przykrywała stalowa 
pokrywa. Postanowił, że najpierw zapuka... Nic... Dopiero po 
chwili usłyszał szuranie butów po szczeblach drabinki i 
cichy metalowy brzęk. Wiedział, że z tej drogi nie sposób 
zawrócić. Odsunął płytę, schował latarkę za pas kombinezonu 
i spuścił się na dół.
   Stała oparta czołem o betonową ścianę. Pomyślał, że 
Maksymilian, jakiego znała, dopiero teraz zdałby sobie 
sprawę, że odkrył nieznany dotąd, trzynasty segment.
   - Przychodzę tu - odezwała się cicho - kiedy pragnę być 
sama ze swoimi myślami.
   Rozejrzał się. Nie było żadnego symbolu, krzyża czy 
choćby obrazka. Na podłodze walały się stare sienniki. W 
kątach pod ścianami stały trzy zapalone świece.
   - Chciałem cię przeprosić - powiedział kucając tyłem do 
niej i zbierając palcem krople wosku. - Postąpiłem 
niegodnie. Masz prawo być na mnie zła. Chcę to naprawić.
   - Dziękuję ci, Maksymilianie - odrzekła pewniejszym 
głosem. - Możesz się odwrócić.
   Stała naga, z rozplecionymi włosami opadającymi 
miedzianorudą kaskadą. Na lewym ramieniu, tuż poniżej barku, 
miała dwubarwny tatuaż: odwróconą doniczkę z bezlistną 
łodygą zakończoną kwiatem o barwie szafranu. Była metr od 
niego. Nie mógł opanować erekcji.
   - Ten znak na twoim ramieniu... Nigdy go wcześniej nie 
widziałem.
   Zmierzwiła mu włosy, śmiejąc się:
   - Naturalnie, że nie widziałeś, biedaku. Lękałeś się 
spojrzeć na mnie nawet, kiedy byłam ubrana.
   - To piętno?
   Spuściła oczy poważniejąc.
   - Tak znakowano kobiety w domu nierządu. Masz rację, 
teraz to jak piętno hańby... - schowała twarz w dłoniach. 
Objął ją, całując we włosy. - Boże - szeptała - jakże 
błądziłam.
   Przytulił ją mocniej. Przyległa zachłannie niczym lepka 
hormonalna substancja. Zarzuciła mu ręce na szyję, wtuliła 
głowę w jego pierś. Ściskając ją coraz mocniej, czuł, jak 
traci kontrolę nad swoim zachowaniem, ręką wodził wzdłuż 
pleców, obejmował pośladki. Jej zapach odurzał go, odbierał 
świadomość, niweczył świętość przysięgi.
   - Mój wyśniony - szeptała szukając jego ust. - Jedyny!
   Odnaleźli się wreszcie, nie było siły, która mogłaby ich 
powstrzymać. Legli na brudnych materacach. Usiadła na nim i 
zaczęła rozpinać guziki jego kombinezonu. Po chwili oboje 
byli nadzy. Zjednoczeni jedną potrzebą i myślą, zamknięci w 
wewnętrznym świecie doznań, odprawiali prywatną mszę.

XI Zmierzch
   Narkotyczna wizja poraziła Łodyżkę brunatną retrospekcją. 
Światło latarek sączące się przez drzwi. Kołatanie w 
ciemności, wrzask komend dla plutonu interwencyjnego. Poczuł 
broń na skroni, zobaczył uśmiech zgniłej satysfakcji na 
twarzy Meliniarki i, kątem oka, doniczkę wynoszoną pod 
przeźroczystym kloszem. Próbował się wyrwać i stanąć w 
obronie, lecz padł na ziemię rażony impulsem paralizatora. A 
potem słyszał trudną do zniesienia ciszę własnej rudery. 
Jedyna bliska mu osoba złożyła donos, jedyna rzecz, którą 
kochał, została mu odebrana. Czuł pustkę.
   Ponownie zobaczył siebie włóczącego się ulicami 
Posenstadt. Po raz pierwszy czuł się niepotrzebny, a to 
straszne brzemię. Z butelką wina wrócił do mieszkania. 
Zaryglował drzwi. Ze skrytki pod parapetem wyciągnął 
woreczek z narkotykiem. Tym razem wsypał do butelki całą 
zawartość.
   Po godzinie, która wydawała się dłuższa od wieczności, 
odstawił puste szkło. Kucnął w kącie pokoju i przytulił się 
do ściany. Przez brudne szyby sączył się do mieszkania szary 
zmierzch. Zamknął oczy.
   Noc zasnuwa widma i cienie dusz kirem, a nad światem 
zapada ciemność. Wtedy bezszelestnie wyfruwają z podziemia 
dwaj skrzydlaci synowie nocy, jeden to piękny Hypnos-Sen, z 
kwiatem maku kwitnącego w dłoni, a drugi to jego brat 
bliźni. Tanatos-Śmierć, o czarnych skrzydłach.*

XII Krew Edenu
   Ciepło oddechów i cierpka woń potu unosiły się pod 
sufitem trzynastego segmentu. Z dala od oczu i domysłów 
reszty Zgromadzenia popełniony został grzech. Grzech 
miłości?
   Duszny mrok działał usypiająco. Mężczyzna leżał pogrążony 
w nieświadomości snu, lecz jej nie wolno było zasnąć. 
Nadchodziła godzina. Nie śpieszyła się. Nie warto działać 
pochopnie, miała zresztą czas, by się przygotować.
   Ze skupieniem obserwowała chłopięcą twarz, która nie 
wyrażała nawet śladów pożądania, co najwyżej głupkowate 
rozanielenie pozbawiające resztek charyzmy. W palcach 
ściskała rękojeść sztyletu. Jakie obrazy drgają mu teraz pod 
powiekami? A może nie śni o niczym, pogrążony w czarnej 
otchłani, skąd tylko krok ku tamtej stronie? Ku piekłu?... 
Doktryna jego kościoła przewidywała wieczne potępienie dla 
łamiących śluby, umierających po grzesznym akcie, bez 
ostatniego namaszczenia, bez spowiedzi. Nawet było jej go 
żal.
   Westchnęła cicho i powolnym ruchem, zataczając półokrąg, 
zbliżyła ostrze do szyi śpiącego. Sztylet ściskała oburącz w 
spoconych dłoniach. Srebrzysty metal odbijał blask 
dopalających się świec. Zamknęła oczy. Następnie zaciskając 
zęby naparła na sztylet całym ciężarem.
   Drgnął bezradnie. Palce rozchyliły się w przedśmiertnym 
skurczu. Odskoczyła na bok, nie mogąc oderwać wzroku od 
skrwawionego ciała, z którym godzinę temu leżała spleciona w 
miłosnym uścisku. Poczuła smutek i wilgoć w kącikach oczu. 
Jej oddech stawał się ciężki, myśli poplątane. Potrzebowała 
czasu, by dojść do siebie i zacząć działać. Na zabójstwie 
nie kończyło się jej zadanie. Musi najpierw połączyć się z 
centralą i powiadomić zwierzchniczki. Zwilżyła palec 
śliną i potarła paznokciem tatuaż. Rzuciła kilka zdań 
sygnalizujących, że zlecenie zostało wykonane pomyślnie. 
Wnękowy nadajnik, ukryty pod skórą, przekazał komunikat. 
Teraz mogła się ewakuować. Ubierała się pośpiesznie, chciała 
jak najprędzej opuścić komnatę.
   Jedyną osobą wiedzącą o jej misji była "Miriam", także 
agentka Straży, wtyczka wysłana dwa lata temu w podziemia 
Wspólnoty, Miriam jako zaufana członkini Wspólnoty pilnowała 
furty i włazu, a jednocześnie informowała o wszystkim IV 
Departament przez nadajnik ukryty w tatuażu. Jeżeli wszystko 
poszło zgodnie z planem, powinna otworzyć właz, usunąć 
ciało, a przynajmniej zatuszować ślady zbrodni Racheli i 
dobrze zabezpieczyć wejście. Później nastąpi finał operacji: 
podmienienie Maksymiliana na sobowtóra, skopiowanego przez 
techmedki od chirurgii plastycznej. Rachela i Miriam myślą, 
że jest to pojedyncza akcja, ograniczającą  się do jednej 
Platformy. Nie wiedzą, że plan obejmuje podmienienie 
wszystkich duchowych przywódców - w różnych miastach. Dane 
psychofizyczne imitacji rekonstruowano przez lata w 
klinikach i laboratoriach na podstawie zdjęć oraz próbek DNA 
dostarczanych przez agentów. Po trzech-czterech latach 
intensywnych przygotowań, obejmujących każdy rodzaj 
szkolenia łącznie z nauką katolickiej dotryny, wypreparowany 
psychicznie sobowtór miał zająć miejsce przeora w każdym 
skupisku wiernych, o jakim dowiedział się wywiad. A wywiad 
wiedział o wszystkich.  
   Przysunęła metalową drabinkę i zaczęła się wspinać. Nagle 
poczuła termiczne skurcze w okolicach tatuażu - znak, że 
Miriam albo zwierzchniczki chcą nawiązać kontakt. Potarła 
paznokciem przedramię.
   Napięty, podenerwowany głos Miriam:
   - Rachel?... Ewakuuj się, szybko! Cały plan spalił na 
panewce. Musimy wiać.
   Milczała, czując chaos w głowie.
   - Do cholery, Rachel?! Jesteś tam?
   - Możesz powtórzyć?!
   - Koniec operacji. Wszystko diabli wzięli.
   - Gdzie jesteś?!
   - Przy włazie. Masz tu być natychmiast!
   - Co się stało?
   - Sobowtór zniknął.
   - Co?!
   - Jak kamień w wodę. Zgodnie z planem dwa dni temu 
wpuściłam go, kiedy wszyscy spali i ulokowałam w piwnicy 
mojej wnęki. Kilka godzin temu, kiedy chciałam przekazać 
ostatnie meldunki, jego nie było. Szukałam wszędzie. 
Przepadł i schlus.
   - Uciekł?
   - Pojęcia nie mam. Pośpiesz się. Czekam dziesięć minut, 
później spieprzam.
   - Zaraz będę.
   Odblokowała zamek przy pokrywie, uniosła ją i w 
ciemnościach korytarza ujrzała światła latarek. Zatrzymała 
się, czując narastający łomot serca. Zbliżały się niesione 
echem tunelu odgłosy nawoływań. Szukali jej. Szli w jej 
kierunku. Błyskawicznie chwyciła brzeg klapy, by ukryć się i 
przeczekać, aż przejdą. Szarpnęła raz i drugi. Nagle 
krzyknęła. Podeszwa buta miażdżyła dłoń. Rozkurcz palców, 
rękojeść wysuwa się ze słabnącego uchwytu - metaliczny brzęk 
sztyletu.
   Odbiła się od stopnia drabiny, z pięścią wycelowaną w 
krocze napastnika, lecz chybiła. Poczuła stalowy uścisk na 
przegubach i podłogę korytarza pod plecami. Mężczyzna 
obezwładnił ją. Wyrwała się z jego ramion i przebiegła parę 
metrów, ale podcięta runęła na ziemię. Oślepiła ją powódź 
świateł, a uderzenie w skroń odebrało przytomność.
   Gdy się ocknęła, miała nad sobą pochylone twarze. 
Leżała skrępowała pod schodami i czuła nieznośny ból w lewej 
ręce. Paliły się wszystkie lampy, metalowe stopnie 
rozbrzmiewały odgłosami kroków. Obok, przywiązana stalową 
linką do drzwi magazynu, siedziała Miriam.
   - Witaj, Rachel.
   Drgnęła na dźwięk tego głosu. Zmrużyła oczy, by cokolwiek 
widzieć i zobaczyła Maksymiliana.
   Zrozumiała, co stało się z sobowtórem. Zrozumiała, kogo 
zabiła.
   - Jak? - wydusiła.
   - Nawrócił się - odparł cicho Maksymilian. - Oddał za 
mnie życie.
   Posłała mu nienawistne spojrzenie.
   - Kłamiesz.
   - Przyszedł do mnie i o wszystkim opowiedział. Zdradził 
tajniki waszego planu. Zdemaskował "Miriam"...
   - Łżesz...
   - Wiesz, kiedy mnie zastąpił? Po tym, jak udając płacz, 
wybiegłaś z komnaty. Ja zostałem, a on poszedł za tobą. 
Twierdził, że cię unieszkodliwi. Nie powiedział, że pragnie 
śmierci. Prosił o trochę czasu. Nie chciał, żebyśmy się do 
tego mieszali. Okłamał nas. Wybrał śmierć.
   Rachela milczała.
   - Zostawił kartkę wsuniętą za okładkę Biblii - 
Maksymilian wyjął z kieszeni pomięty skrawek i podsunął jej 
na wysokość wzroku. Nic nie pojmowała.
   Jak Zbawiciel zginę z ręki kobiety, jak On zostanę 
zgładzony sztyletem zbrodni...

XIII Krew Odkupienia
   Jak zwykle bywa, pierwsze zareagowały komputery.
   Sygnały z oblatywaczy zostały przekazane do głównego 
stanowiska w Centrali Straży i w formie zakodowanej 
wyświetlone na zewnętrznych skanerach. Powiadomiono 
wszystkie brain-driverki o niebezpieczeństwie, nakazując 
powrót. Na IV Platformie rozpoczynała się rutynowa doba ze 
sztucznie generowanymi sekwencjami dni i nocy. Kilka 
kilometrów niżej, na Powierzchni, wstawał szary zamglony 
świt. Światła sygnalizacyjne, spełniające w nocy rolę 
latarni nawigacyjnych, bladły w rzadkim ołowianym powietrzu, 
aż przestawały być widoczne i gasły.
   Starszy oficer Junona Helsen odebrała komunikat:
   Nakazuję skierowanie wszystkich jednostek 
interwencyjnych na pole kartograficzne P-13, do podsfery 7b. 
Zagęszczenie androidów przekroczyło tam normę niemal 
dziesięciokrotnie i zwiększa się. Przyczyny nieznane. Nakaz 
zatwierdzony przez Przewodniczącą Senatu ma klauzulę 
natychmiastowej wykonalności.
   Junona Helsen uruchomiła alarm, a następnie wyświetliła 
holograficzny plan miasta. Szybko zlokalizowała kwadrat P-
13, powiększyła w maksymalnej skali schemat podsfery 7b. 
Ciekawe, zagrożony obszar nie stanowił ważnego punktu 
strategicznego. Znajdował się na wschodnich rubieżach 
Platformy, oprócz Fabryki Przetwórstwa wznosiły się tam 
poziomowce Agencji Aborcyjnej.
   Pod drzwiami gabinetu czekają już uzbrojone zastępczynie. 
Kapitan Junona Helsen wyłącza hologram i wydając ostatnie 
dyspozycje, kieruje się ku hangarom.
                              *
   Dwa dni wcześniej miała miejsce w Instytucie 
Psychonautyki tajemnicza awaria.
   Doktor Agnes Aspilakopa kończyła kolejny seans, gdy 
dotarła wiadomość o wypadku w jednej z komór. Konkretnie - w 
heksagonie trzynastym w strefie izolatek. Od wielu lat, 
jeszcze zanim przyjęto Agnes na praktyki, komorę 13 
zajmowała zagadkowa pacjentka, cierpiąca na rzadki zespół, 
zwany syndromem Rofinniego lub schizofrenią 
czasoprzestrzenną. Egzystowała tam pogrążona w ciemnościach 
świadomość K. Sandry. Agnes skierowała się ku 13-ce 
przeglądając po drodze pierwsze analizy. Sklecony naprędce 
raport był chwilowo jedynym źródłem informacji.
   Ściany komory, od ponad dziesięciu lat czyste i 
jednolite, zaczęły pokrywać się dziwnymi znakami - czytała 
na edytorze karty chorobowej. - Przyczyny nagłej aktywizacji 
psychiki K. Sandry pozostają nieznane. Na powłokach komory 
zwizualizowały się kształty, identyfikowane jako symbole 
jednej z nielegalnych sekt działających na Powierzchni 
(chodzi o krzyże, religijne znaki chrześcijan). Mają one 
różny wzór, także zupełnie niepodobny do tradycyjnego krzyża 
prostokątnego, z dodatkowymi ramionami w kształcie litery V,
odchodzącymi od poziomej belki.
   Na miejscu Agnes poprosiła o zezwolenie na wejście w 
korytarz okołoprzestrzenny. Mogła stamtąd obserwować 
wizualizację psychiki K. Sandry i nawiązać z nią mentalny 
kontakt. Ostatnie zdanie samoaktualizującego się raportu 
brzmiało:
   Zaobserwowano nowe znaki na powierzchni powłok: mają 
kształt trapezu z nieregularnymi rozgałęzieniami 
odchodzącymi od podstawy...
   Krwistoczerwony wybuch pod powiekami.
   Co się dzieje?
   Agnes traci orientację. Przed oczami sprężyste 
zawirowania, rozedrgane impulsy w ciemności. Próbuje 
procedur ratunkowych, ale mleczne światło spowija ją w 
ciasnym kokonie niemocy. Słyszy jednostajny, zgrzytliwy 
dźwięk. W powietrzu tańczą granatowe pierścienie. Nie może 
uciec, nie jest w stanie niczemu zapobiec.
   Światło. Tysiące lamp oświetla jej twarz, nie rażąc w 
oczy. W uszach gasnące echo anielskich szeptów. Odległy 
odgłos gromu, kazanie ogniste.
   Bądź wierna
   Bądź odważna
   Bądź świadoma
   Co znaczą te słowa, co znaczy to wszystko? Gdzie ja 
jestem?
   - Podejdź.
   Agnes unosi się z kolan. Niebo szarzeje od strony 
wzgórza, wiatr zamiata piasek i kołysze połaciami suchej 
trawy. Stoi przed nią kobieta z twarzą zasłoniętą czarnym 
woalem. Halucynacja? Niebo rysują zygzaki błyskawic. W 
oddali słychać grom. Nadciąga burza, choć powietrze jest 
suche i nie pada deszcz.
   Wpatrują się w siebie wyczekując.
   - Nadszedł twój czas, niewiasto asto... asto... Proroctwo 
musi się wypełnić ełnić... ełnić..., a przepowiednia 
ziścić... iścić... Z twoją pomocą i za twoją sprawą awą... 
awą...
   - Kim jesteś... K. Sandro?
   - Tą, która ma cię przygotować ować... ować... Uczynić 
świadomą.
   - Ale ja... Ja nic nie pojmuję. Ja...
   - Pojmiesz w swoim czasie. Już niedługo ugo...
   K. Sandra rozpływa się we mgle. Agnes widzi bladoczerwony 
księżyc muskany przez chmury. Pod nim, rozpięty na krzyżu, 
widnieje wielki ekran. Agnes widzi na nim siebie leżącą na 
stole operacyjnym. Ogląda własną śmierć. W oddali, rozlane 
po niebie, jarzą się szkarłatne litery ułożone w mglisty, 
postrzępiony napis: In hoc signo vinces. Czuje na policzkach 
pierwsze krople deszczu. A może to łzy? Pada na kolana. Już 
wie. W jednej  chwili pojmuje wszystko.
                              *
   - Umarła.
   Techmedka zapala światło w kabinie dla powłok. Ciało 
kobiety leży pokryte kłębowiskiem kabli i kroplówek. 
Wbudowana w ściany aparatura wskazuje zerowy poziom funkcji 
życiowych. Po tylu latach życia bez świadomości K. Sandra 
umarła.
   - Co z psychonautką?
   - Zaleźli ją nieprzytomną na podłodze kabiny.
   - Dokąd ją zabrali?
   - Do kliniki na badania. Nie wiadomo, co było powodem 
zasłabnięcia.
   - Czy jest już pokwitowanie z krematorium?
   - Zaraz prześlę ci wydruk.
   - To chyba wszystko. No to tymczasem.
   - Na razie. Nie zapomnij, że widzimy się po pracy!
   - Uhm.
   Obraz w skanerze zniknął.
                              *
   - Więc gdzie ją zabrali?
   Dwie techmedki w służbowych uniformach szły w stronę 
przebieralni.
   - Słyszałam, że z kliniki odesłali ją do Agencji 
Aborcyjnej. Podobno jest w ciąży!
   - Odbiło jej? Chce oddać płód na eksperymenty? A może na 
biżuterię?
   - Z jej pozycją społeczną? Nie zapominaj, że jest 
Srebrną.
   - No to po co miałaby to robić?
   - Jest jeden szczegół. Z karty personalnej wynika, że nie 
poddawała się zapłodnieniu.
   - Przecież to zab...
   - Ta sprawa to jedna wielka zagadka. Mówię ci, Cindy, 
zobaczysz że będzie z tego grubsza afera.
   Skończyły się przebierać i wyszły na korytarz Instytutu. 
Za prostokątnymi oknami tunelu widać było przelatujące 
pojazdy. Z oddali nadpływały interwencyjne oblatywacze 
Straży. Wszystkie w kierunku Agencji Aborcyjnej.
                              *
   Kapitan Junona Helsen tarła oczy ze zdumienia. Takiego 
stężenia androidów w obrębie jednej podstrefy nie widział 
dotąd nikt. Purpurowe morze syntetycznych ciał zalewało plac 
przed centralnym poziomowcem Agencji. Niebo roiło się od 
świateł oblatywaczy, każdy wolny skrawek zajęty był przez 
pojazdy Straży. Na dachach pobliskich budowli rozlokowano 
dwie brygady snajperek. Na monitorach wyświetlano zbliżenia 
tłumu w różnych ujęciach i skalach. Zachowanie androidów 
wydawało się dziwaczne. Fakt, że wszystkie postąpiły wbrew 
wewnętrznym programom, mógł oznaczać najgorsze. Rozważano 
działanie wirusa paraletycznego albo jednoczesne uszkodzenie 
układów dyrektywalnych. A jednak zachowywały się biernie. 
Stały w miejscu, z uniesionymi głowami, nie podejmując 
działań. Jakby czekały na rozkaz, polecenie uruchamiające tę 
zbiorową machinę.
   Kierowniczka Agencji zrobiła kwadratowe oczy.
   - Co takiego! Ona nosi w brzuchu bachora?
   - Nie ma mowy o pomyłce - informowała przez komputer 
lekarka z oddziału położnictwa. - Początkowo myśleliśmy, że 
to ciąża urojona, ale szybko się okazało, że to klasyczna 
ciąża wewnątrzmaciczna. USG wykazało, że to co najmniej 
trzymiesięczny płód, a analiza hormonalna, że...
   - Że co?
   - Nie wiem, jak to możliwe! W naszych bankach nie ma 
takich plemników. Ale wszystko wskazuje, że ten płód.... no, 
że on jest...
   - No?!
   - Płci męskiej.
   - Jasna cholera! To absurd!
   - Niestety, nie ma mowy o pomyłce, a jak mówiłam...
   Kierowniczka agencji przerwała jej.
   - Dziękuję, doktor Errons; to wszystko, co chciałam 
wiedzieć. Proszę czekać na dyspozycje.
   Twarz lekarki zniknęła z ekranu.
   - A ty co o tym sądzisz? - spytała kierowniczka 
zastępczynię siedzącą w pneumatycznym fotelu po przeciwnej 
stronie stołu.
   - Rzeczywiście niecodzienny przypadek...
   - Niecodzienny?! To zakrawa na paranoję!
   - Można bardzo łatwo zaradzić tej paranoi - rzekła 
zastępczyni zwężając oczy.
   - Skrobanka?
   - I to jak najszybciej, żeby nikt się nie dowiedział.
   - Żeby nikt... Dobre sobie! Pół oddziału o niczym innym 
nie gada!
   - Nic na to nie poradzimy. Zgodnie z prawem, jeżeli ciąża 
nie została zgłoszona do ewidencji, a obywatelka nie ma 
wpisu w karcie, taka ciąża jest nielegalna. Spoczywa więc na 
nas ustawowy obowiązek usunięcia embriona. Takie jest prawo 
i taki jest regulamin naszej Agencji.
   Kierowniczka opada na fotel i przypala papierosa.
   - No to jazda z nią na salę operacyjną.
   - Komputer?
   - W żadnym razie. Podajcie jej eter i czekajcie, aż się 
zjawię.
   Zastępczyni nie kryje zdumienia.
   - Czyżbyś?...
   - Zgadłaś, złotko. Postanowiłam, że zakończę tę paranoję 
własnoręcznie.
                              *
   Tłum na placu przed budynkami Agencji nie malał. Jego 
zachowanie również nie ulegało zmianie, pozostawało bierne i 
nie zawierało agresji. W Centrali Straży trwało posiedzenie 
komendantury, ale nikt nie miał pojęcia, co należy dalej 
robić. Przeważały głosy, że najrozsądniej będzie zaczekać na 
rozwój wypadków. Tak też uczyniono. Oblatywacze krążyły nad 
obszarem podsfery 7b, znużone snajperki trwały w pogotowiu, 
a jednostki interwencyjne Straży oczekiwały dalszych 
poleceń.
   Sytuacja uległa zmianie pod wieczór.
                              *
   Podniosła wzrok. Przed sobą miała posępne wzgórze, z 
którego wyrastały ku niebu trzy krzyże. Nietypowe krzyże, 
każdy posiadał dwie ukośne belki odchodzące od spojenia 
dłuższego i krótszego drzewca. Na krzyżu centralnym, 
największym, wisiał owalny ekran, wyświetlający 
holograficzne zdjęcia. Projekcja przyszłości. Całkiem 
niedalekiej. Agnes oglądała je, z wolna pojmując.
   Spoza mgieł eterowego zamroczenia wyławiała ostatnie 
obrazy, głosy i zapachy, niknące razem z jej świadomością. 
Widziała twarze - mnóstwo twarzy - pochylonych nad nią, 
ukrytych za sterylnymi maskami. Czuła uścisk na dłoniach i 
stopach, unieruchomionych w aluminiowych klamrach. Bała się. 
Usłyszała nowy, niski głos należący do brzydkiej, ponurej 
kobiety, której twarz okalał kilkudniowy zarost. Poczuła 
strach. Widziała - już zupełnie przez mgłę - jak ta kobieta 
zakłada gumowe rękawiczki i wyjmuje ze sterylizatora 
metalowy przyrząd. Poczuła, jak klamry odjeżdżają na bok, 
rozchylając jej nogi.  
   Mgła spowija wszystko.
   Dłoń z narzędziem przesunęła się nad jej głową. Uginając 
powieki pod ciężarem senności, wciąż miała w pamięci 
metalowy kształt. Dziwnie znajomy. Kojarzony przez 
podświadomość z czymś, co niedawno widziała. Co napełniło ją 
grozą. Ale i otuchą.
   Odpływała w niebyt. Nie obudzi się z tego snu - wiedziała 
o tym.
   Świadomość dopalająca się jak stara świeca.
   Nie ma bólu.
   Nie ma nic.
   Ostatni blask płomienia, ostatni obraz na rubieżach 
pamięci.
   Kształt tego narzędzia. Taki sam jak kształt Nowego 
Krzyża.
   Mgła spowija wszystko.
                              *
   Cichy szmer, ledwie słyszalny szept ginął początkowo w 
kakofonii krzyków i syren, zagłuszany warczeniem pojazdów 
Straży. Jednak szybko przebił się przez mur jednostajnego 
szumu, po czym wzbił się ku ścianom i dachom budowli silnym 
i czystym chórem. Tysiące mechanicznych głosów przemawiało 
na raz, a ich słowa nabierały mocy i stanowczości. Androidy 
przemawiały - coś kazało im mówić.
   Napięcie wśród jednostek Straży rosło. Wyczekiwano, 
sposobiąc się na najgorsze. Jeżeli ruszą w stronę miasta
albo sforsują wejście kliniki - myślała Junona Helsen - 
zainterweniujemy zbrojnie. Jednym symultanicznym rozkazem 
upoważnię dziewczęta do otwarcia ognia. Nie obędzie się bez 
masakry, ale w tej sytuacji należy wybrać mniejsze zło. 
Inaczej gotowe sterroryzować całą strefę, a kto wie, czy nie 
inne rejony Platformy.
   Wielotysięczny głos wzmagał się; niósł niezrozumiałe 
słowa, wersy ułożone w obcym języku.
   Senat, zebrany na nadzwyczajnej sesji, obserwował 
transmisję:
   - Zarejestrować ten bełkot i posłać do Instytutu 
Lingwistyki. Niech go odszyfrują i prześlą nam tłumaczenie. 
Prędko.
   Po piętnastu minutach pełnego napięcia oczekiwania 
ścienne ekrany spłynęły powodzią liter. Przyszła odpowiedź z 
Instytutu:
   Język, w jakim przemawiają, to łacina.
   Obok zamieszczono tłumaczenie:
   Wierzę w jednego Boga,
   Ojca wszechmogącego,
   Stworzyciela nieba i ziemi,
   wszystkich rzeczy widzialnych i niewidzialnych.
   I w jednego Jezusa Chrystusa
   Syna Bożego Jednorodzonego,
   który z Ojca jest zrodzony
   przed wszystkimi wiekami...
   Senat milczał.
   A ogarnięty paniką tłum ruszył naprzód forsując bramę 
kliniki. Wśród gapiów obserwujących zajście podniosła się 
wrzawa.
   Snajperki sięgnęły po broń.
   Zanim ukształtowałem cię w łonie matki, znałem cię; nim 
przyszedłem na świat, poświęciłem cię (Jr 1, 5).
   Ty bowiem utkałeś mnie w łonie matki
   I dobrze znasz moją duszę.
   Nie tajna Ci moja istota,
   Kiedy w ukryciu powstawałem,
   utkany w głębi ziemi (Ps 139, 15).

Gniezno, 30 VIII 1996 r.
                                          Wojciech Szyda

Przypisy

   *Tomasz Budzyński, "Pieśń przygodna" (z płyty "Triodante" 
zespołu Armia). 
   *Wanda Markowska, "Mity Greków i Rzymian".

                       WOJCIECH SZYDA
   Urodzony 20 czerwca 1976 roku w Gnieźnie. Student III 
roku prawa Uniwersytetu im. Adama Mickiewicza w Poznaniu. 
Aktywny w Gnieźnieńskim Klubie Fantastyki, współredaktor 
fanzinu "Semtex". Nie lubi czystej SF; uważa, że narzuca się 
w niej literaturze służebną rolę wobec nauki. Opowiadanie 
"Psychonautka" jest literackim debiutem Wojciecha, toteż 
znajdziemy w tekście zrozumiałą u debiutanta 
nadinstrumentalizację gatunkowych środków. Ale mamy tu też 
szczere przekonanie i podobny, gorący apel o ocalenie 
człowieczeństwa (a to się weryfikuje przez stosunek do 
najsłabszych), jak było w najbardziej znaczących utworach 
polskiej fantastyki lat dziewięćdziesiątych - w "Szosie na 
Zaleszczyki" Ziemkiewicza i "Karze większej" Huberatha.  
                                                  (mp)
