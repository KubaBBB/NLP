Autor: EMMA POPIK  
Tytul: JĄDRO WIECZNOŚCI

Z "NF" 2/97
   
   Biegł z pochodnią przez gęstą noc.  Płomień, intensywny i 
dziki, buchał kłębami, ciągnęły się za nim smugi dymu i 
duszny zapach smoły. Pięty biegnącego dudniły po zbitej 
glinie, nad ziemią unosił się rudy pył.  Pochylone plecy i 
wypukłe łopatki, a ponad nimi nieforemna głowa, poruszały 
się w rytm kroków.  
   Z lewej strony nadjeżdżało w pędzie dwóch jeźdźców na 
białych koniach o rozwianych grzywach.  Szyje koni 
przewiązano czerwonymi królewskimi szarfami.  Jeźdźcy nosili 
służbowe uniformy, byli na patrolu. Zza ich pleców wystawały 
linijki, sprawdzali, ile przyrosło materii. Gdy zauważyli 
biegnącego, osadzili konie.  Starszy, dowódca, spojrzawszy na 
młodszego, położył palec na ustach. Naciągnęli kaptury 
na twarze, aby biegnący ich nie zobaczył, gdyż to przynosiło 
nieszczęście.  
   Biegnący nie rozglądał się, tylko parł do przodu, do rana 
musi przemierzyć krainę i zniknąć. Skąd się pojawiał, tego 
nikt nie wiedział. Co go wytwarzało, nie mieli pojęcia. Było 
to wszystko tak straszne, że nie trzeba było nakazywać 
milczenia, na jego widok i tak długo nie można było 
przemówić ni słowa. Biegnący znikał w mroku, płomień 
pochodni zamieniał się w punkt gorejący w ciemności.  
Pozostał gorzki zapach dymu.  
   Dowódca spiął konia.  Młodszy nie miał takiego refleksu i 
opanowania zwierzęcia. Kiedy już zdołał wykrztusić słowo, 
krzyknął w stronę pleców oddalającego się towarzysza.  
   - Zwiastun, tak?
   Przywódca tylko skinął głową.
   - Nieszczęście dla wszystkich, zagłada?
   Tamten zamiast odpowiedzieć przyspieszył.  Robiło się 
gorąco, to ruch wytwarzał ciepło. Nogi koni siekły 
powietrze, wirowało włosie grzyw i ogonów. Było bardzo 
sucho. Żar, jaki wydzielali, wypił ostatnią drobinę wilgoci.  
Mało jej w sobie mieli, gdyż nie zadawali się z Gisami. 
Dowódca był zbyt obowiązkowy, aby brać urlop i jechać do 
barłożyska, a młodemu jeszcze nie pozwalano. Nigdy nie miał 
Gisy, był bardzo ciężki i duży, toteż jego koń nie mógł 
nadążyć.  
   Wytworzyli wiele żaru, powietrze zafalowało jak nad 
pustynią. Wokół drogi drżały smugi upału, jeźdźcy nie mogli 
oddychać. Suchość rosła, w ciemności zaczęły się zapalać 
iskry, jakby noc była smolnym kawałkiem drewna.  Takie było 
prawo fizyki, aby świat mógł istnieć, mężczyźni musieli 
wytwarzać ruch. Gisy były wilgocią i bezruchem, wiecznością, 
biegunem przeciwnym, koniecznym dla równowagi. Bez Gis 
rzeczywistość zakręciłaby się w wir i spłonęła.  
   - Zwolnij! - krzyknął młodszy.
   Dowódca przyspieszył. Musieli ostrzec króla, światu 
groziło niebezpieczeństwo. Iskry zapalały się częściej, były 
większe i nie gasły szybko. Kilka przylgnęło do boków konia, 
i wypaliło czarne plamy. Zwierzę wspięło się z bólu, a 
jeździec z trudnością utrzymał się w siodle. Iskry wpadły w 
gęstą grzywę, włosie tliło się niby lonty.  
   - Zwolnij, bo spłonę!
   Dowódca uznał, że to nieuniknione, jeśli ma ostrzec 
pałac. Postanowił poświęcić towarzysza.  
   - Przecież jeszcze nie miałem Gisy! 
   To nie mogło go zatrzymać. Wiedział więcej. Aby utrzymać 
równowagę, aby ten świat nie trwał w sposób kaleki i krzywy, 
należało zabić jedną Gisę.  Wiedział, że to tragedia, gdyż 
Gisy były bezcenne, ale nie można postąpić inaczej.  
   Iskry żądliły konia i jeźdźca. Już nie umierały. Ich 
życie wchłonęło ruch mężczyzn i teraz mogły trwać aż 
powołają życie nowe - ogień.  Takie było prawo. Jeździec i 
koń, pożerani przez iskry, płonęli, wydając życiodajną 
energię. Człowiek i zwierzę stali się pochodnią, palącą się 
szaleńczo, jak bywa, gdy następuje kreacja.  Ogień zamienił 
się w kulę, która uleciała do góry, aby tam zapłodnić 
powietrze. Takie było prawo, materia była żywa i twórcza, 
można ją było wytwarzać i powielała się sama, przechodząc w 
inną. Gisy były myślą, nadawały jej formę oraz treść, bez 
nich materia byłaby głupia i pozbawiona sensu.  Kula ognia 
uniosła się i lecąc coraz wyżej zamieniała się w materię 
tlenu, aż natrafiła na zaporę, oddzielającą ten świat od 
innych, i rozbiła się w wielką zorzę.  

   W pałacu dojrzeli światło. W wielkiej sali, o ścianach 
podzielonych galeriami, zasiadł dwór.  Wszyscy odznaczali 
się niewielkim wzrostem bo mieli specjalne przywileje, więc 
często zadawali się z Gisami. Tylko  Minister był duży, 
nigdy nie miał Gisy, a to dlatego, że amputowano mu organ 
kreacyjny i utracił przyrodzoną suchość. Jako istota 
hybrydalna wydzielał wilgoć. Często pokrywało się nią całe 
jego ciało, toteż nosił luźną odzież, z zasłoną na twarz, w 
której wycięto otworki na oczy. Wszyscy znali jego słabość.  
   Ponad tronem wisiał portret Gisy - faworytki króla. Tylko 
on miał przywilej trzymania Gisy w pałacu, w specjalnym, 
wilgotnym pomieszczeniu. Mimo że ta kwatera była oddalona, 
wilgoć Gisy zagrażała wszystkim mężczyznom. Wzbudzała w nich 
szaleństwo. Jeśli ją poczuli, tracili przyrodzoną suchość, 
która wynikała z działania, a ono - jak wiadomo - wytwarzało 
materię. Toteż istniały surowe przepisy regulujące 
przystępowanie do Gis.  Pilnował ich Minister z całą 
surowością, która - zważywszy jego stan - zamieniła się w 
fanatyzm.  
   Gisa na portrecie wyglądała tak jak wszystkie, co było 
praktyczne, gdyż władca nie musiał zamawiać nowych 
portretów. Jej ciało bardzo białe, zupełnie bez kolorów, 
składało się z obłego tułowia, przypominającego gęś, stąd 
jej imię. Tors przypominający purchawkę, przechodził w długą 
szyję, zakończoną czymś, co nazywano głową, co jednak nie 
miało jej kształtu. Z przodu, w górnej części znajdowała 
się pionowa i wilgotna szczelina, zawsze otwarta i wilgotna, 
często ciekł z niej śluz, co we wszystkich wywoływało 
dreszcz rozkoszy. Otworem Gisa pobierała pokarm, w ten otwór 
mężczyźni wkładali swój organ kreacyjny, było to dla nich 
największym marzeniem.  Ale tylko król mógł zaspokajać je 
bez przerwy. Innych organów Gisy nie posiadały. Nie umiały 
mówić, nie miały oczu ani uszu. Mężczyźni uznali je za 
niepotrzebne, Gisy nigdy nie miały okazji ich używać, więc 
organy zanikły.  
   Gisa na portrecie przechadzała się po pałacowych 
ogrodach. Drzewa, jak wszystkie w tym kraju składały się z 
kolczastych gałęzi, inne być nie mogły, gdyż stanowiły 
produkt materii wytwarzanej przez mężczyzn.  Gdyby Gisy 
miały funkcje kreacyjne, z pewnością drzewa przyjęłyby ich 
obłość oraz wilgoć, co nie było pożądane. Kolce zaczepiały o 
ciało Gisy i oddzierały z niego białe strzępki 
przypominające watę. Służba skrupulatnie je zbierała, gdyż z 
niej powstawały nowe Gisy, ród Gis dla króla. Strzępki były 
bardzo niebezpieczne, ich wilgoć intensywna, toteż służący 
dostawali obłędu i należało często ich zmieniać.  
   Wszedł władca. Był bardzo mały.  Ceremonialny strój, 
olbrzym płaszcz, ciągnął się za nim po ziemi. W rękawach nie 
było widać dłoni, znajdowały się na wysokości łokci. Głowa 
ginęła w kołnierzu. Strój uszyto w dniu koronacji. Tej samej 
nocy dopuszczono króla do Gisy. Odtąd zmniejszał się. 
Wszyscy mogli zmierzyć, ile ma w sobie woli i czy potrafi 
sobie odmówić zażywania Gisy. Długość życia zależała 
wyłącznie od tego. Mógł żyć i panować, ile chciał, nawet w 
pewną nieskończoność. (Pewną, gdyż ta cecha była zastrzeżona 
dla Gis i mężczyźni uważali, że nie można przejmować cudzych 
zadań, toteż umierali.) Co do króla, jasne było, że wkrótce 
zniknie zupełnie, zamieniając się w ideę czystej woli, a 
materialnie zostanie oddany do Krystalizatorni, aby ponownie 
dojrzał. Stanowił negatywną ilustrację zasady wolnego 
wyboru. Władca wdrapał się na tron, podsadzony przez służbę, 
i umościł się wygodnie.  
   Wpadł strażnik z patrolu tak wysuszony, że poruszał się 
skrzypiąc. Pozostawał na służbie i wszystkie jego czynności 
wynikały z obowiązkowości, lecz bał się.  Przynosił złą 
wiadomość i wyznanie, że w wyniku jego solidności musi 
zginąć Gisa. Nie wiedział tylko która. Oby nie ta, do której 
go dopuszczano. Wprawdzie była tylko głuchą i niemą 
strażniczką wieczności i równowagi, ale stanowiła sens jego 
kreatywności, toteż stał przerażony. Za wytłumaczenie swojej 
winy miał istnienie świata, tak sądził i może się nie mylił. 
Prawdę znały Gisy, one znały wszystko, co jest głębokie, 
lecz nie umiały tego wypowiedzieć.  
   - Dałeś znak, że przybywasz z ważną wieścią - odezwał się 
władca. - Ile przybyło materii?  
   Strażnik zdjął z pleców linijkę i pokazał paznokciem 
kreskę podziałki u dołu skali.  
   - Mało! Dlaczego tylko tyle jej wyprodukowaliście?  
Jesteście leniwi! Czy chcecie, aby materii przestało 
przybywać, aby wyrównały się nasze góry i podniosły 
rozpadliny!?  
   - Za dużo chodzą do Gis! - zawołał Minister, ale nikt nie 
usłuchał, gdyż dobrze go znano.  
   - Będziemy się starać!
   - No! - powiedział władca i poprawił się na tronie. - 
Jakaż to wieść? Poczekaj, zgadnę. Powstała kolorowa Gisa?  
   - Nie! - strażnik był bardzo poważny.
   - Coś gorszego? Mogłeś widzieć tylko Zwiastuna!
   Władca żartował, wcale nie wierzył w istnienie Zwiastuna, 
tego zastarzałego i uparcie powtarzanego mitu.  Nikt go nie 
widział. Mężczyźni prowadzili zapiski, wszystko miało swoją 
datę. Był to świat twardej rzeczywistości oraz miary i wagi.  
Istnienie Zwiastuna należało do wieczności. Kiedy Gisy 
posiadały mowę, przekazały taką wiadomość. Teraz nie umiały 
nic, a jeżeli coś udało się im zrobić, było to obłe i 
niekonkretne, jak one same. Nie podały faktu - dnia tego i 
tego pojawił się taki a taki osobnik (tu powinny znajdować 
się jego parametry) oraz przekazał następującą informację.  
One szeptały do rymu o grozie i gromach, lśniącej 
błyskawicy, morzu łez i niedoli. Mężczyzn denerwowało słowo 
niedola. Przecież los jest linearny oraz ustalany 
intelektualnie, toteż wszystko daje się przewidzieć. To, co 
mówiły, było przeciwne rozumowi.  
   - Wróżba nieszczęścia! - zawołał Minister i zaraz się 
powstydził. Przemawiał jak Gisa całkowicie przeciw rozumowi 
i logice, wprowadzając czynnik niedookreślenia i 
probabilizmu, a tego nikt znieść nie mógł. Wróżba! Jak to 
przewidzieć matematycznie? Minister zamilkł i co gorsza 
zwilgotniał.  
   Wszyscy poczuli się źle. Wilgoć, płynąca od Ministra, 
wywołała w nich wrażenie konieczności udania się do Gis i 
każdy nagle zobaczył je w wyobraźni, w słodkim barłożysku w 
centrum kraju.  Miejscu otoczonym białą zaporą materii, o 
obłych kształtach.  Udawali się tam, dążąc przez terytorium 
najeżone niebezpieczeństwami, realizując starożytną zasadę 
pokonywania trudności i wypełniania zadania. Aby dostać się 
do Gis musieli wiele przebrnąć, a to wzmagało szaleństwo. Na 
drodze znajdowały się przemyślne pułapki.  Musieli walczyć i 
zabijać materialne oraz realne potwory. Kiedy przybywali do 
cudownego raju Gis, szaleństwo sprawiało, że było im 
wszystko jedno i brali jakąkolwiek Gisę, co było realizacją 
zasady sprawiedliwości.  
   Zanurzali się w cudowną atmosferę, nikt jej tak nie 
nazywał, gdyż to pojęcie było przynależne Gisom.  Puszyste i 
białe Gisy przechadzały się lub leżały leniwie.  Ich szyje 
falowały, być może stanowiło to szczątkową komunikację. 
Czyniły to bez przerwy i ruchy ich korespondowały ze sobą; 
Gisy były małe i duże, miękkie i poduchowate, stare i młode.  
Znaczna liczba niedojrzałych purchawek tkwiła nieruchomo 
przyczepiona do podłoża i te nie wzbudzały zainteresowania.  
   Otwory na tak zwanych głowach Gis były wilgotne.  
Otwierały się i poruszały zachęcająco. Wzdłuż ciał Gis 
falowały nibyręce, nibypłetwy - przejrzyste i błoniaste. Gdy 
Gisy otaczały tymi miękkimi welonami ciało mężczyzny tracił 
on wtedy świadomość. Wlokły go na ubocze i przygniatały 
miękkim ciałem, w pionową szczeline zanurzał się jego 
wyrostek kreacyjny. Wtedy przestawał istnieć i trwał w 
otumanieniu, aż Gisa się nie cofnęła. Nikt nie wiedział, ile 
mijało czasu, każdy pragnął, aby trwało to jak najdłużej. 
Kiedy opuszczał ciało Gisy był mniejszy. Ile materii w nim 
ubyło, zależało od trwania aktu oraz intensywności działań 
Gisy.  
   To przypomnienie źle wpłynęło na zebranych.  Siedzieli w 
boksach milcząc, zrobiło się jeszcze bardziej wilgotno. 
Tylko Minister zachował przytomność i dał znak. Do sali 
wszedł siłacz, waląc piętami o posadzkę. Olbrzymie mięśnie i 
wzrost świadczyły, że trzymał się z dala od Gis. Ujął ciężar 
i zaczął go dźwigać z wysiłkiem. Prężyły się mięśnie, 
wykonywał pracę, w świecie przyrastała materia.  
   Menzurki na ścianach mierzące wilgotność od razu 
wskazały, że suchości przybyło, a poziom wody opadł. Wszyscy 
powrócili do zmysłów i zaczęli klaskać. Echo odbijało 
drewniany klekot i poczuli się lepiej. Siłacz wyszedł i 
można było kontynuować debatę.  
   - Więc? - zapytał władca.
   - Materia pamięci. Oto rozwiązanie - zaproponował 
Minister. - Skoro nie chcecie przyjąć mojej tezy...  
   Do tronu przysunięto duży, przejrzysty sześcian, 
składający się z wielu warstw. Podano królowi pałeczkę, a on 
weń uderzył. Pierwsza warstwa uaktywniła się, pokazując 
wydarzenia z najnowszej historii. Były to odkrycia naukowe, 
dowodzące, że Wszechświat jest materialny i pusty. Nie ma w 
nim żadnych innych istot i ciał. Wszystko było ujęte liczbą 
i dawało się wyjaśnić na gruncie praw.  
   Władca uaktywnił kolejną warstwę. Pokazywała znane 
zależności ruchu i materii. Uderzał coraz szybciej, gdyż 
historia przebiegała bez wydarzeń i była tylko rozwojem 
rozumu i krytycznego myślenia. Pojawiały się obrazy 
tysiącleci, aż dotarł do wieków średnich i zapanowała 
ciemność. Materia stała się niewyraźna, plastyczna i 
wilgotna, nie posiadała pierwotnej formy. Myśl i wola 
stanowiły jej przeciwny biegun - jak to nazwali - innej 
materii, gdyż nic innego nie może istnieć. Gisy wyglądały 
wtedy inaczej. Ich głowy były lepiej wykształcone, a na 
twarzach znajdowały się narządy zmysłów.  Posiadały mowę i 
umiały myśleć, choć tego tak nie nazywano.  
   Na sali zapanowało oburzenie. Oglądali myśl Gis z wieków 
średnich. Była kleista, przylegała do materii i zaczynała ją 
unieruchamiać, a jednocześnie postępowało jej 
uplastycznianie, nadawanie materii dziwacznych i 
niepotrzebnych form. Materia z trudnością poddawała się 
pomiarom, była czymś pośrednim pomiędzy nią samą a myślą. 
Taki stan nie powinien istnieć. Gisy przeszkadzały, usiłując 
nadać sens materii, jakby to było potrzebne. Materia to 
materia. Nic dziwnego, że już w wiekach średnich 
sprzeciwiano się tej blasfemii.  
   Kolejny szok; znów pojawiło się niezrozumiałe wydarzenie. 
Obraz stał się prostokątny. Były na nim dwie istoty, 
niewątpliwie mężczyźni. Ci mężczyźni byli dubletami.  Nie 
posiadali odzieży i widać było, że różnią się szczegółami 
anatomicznymi. Jedni mieli wyrostki kreacyjne, inni nie, 
lecz za to posiadali gisowate obłości w górnej części. 
Bardzo dziwne.  
   Król uderzył w sześcian. Na kolejnym obrazie znajdowali 
się mężczyźni w stanie ruchu, wytwarzali materię. Była 
czarna i cienka i ciągnęła się w pionie.  Budowali ją w 
trudzie. Kiedy ukończyli, zapanowała ciemność.  
   Zebrani sądzili, że to koniec dziejów, a raczej początek, 
gdyż poruszali się w przeszłość. Od zbudowania czarnej 
ściany zaczęła się ich historia.  Jednak u dołu sześcianu 
znajdowały się inne warstwy. Żeby rzecz wyjaśnić, władca 
znów uderzył pałeczką.  
   Kolejny fakt z mitycznej prehistorii. Gisy mówiły, 
wydzielały z siebie kleiste przylgi myślokształtów. Obraz 
przedstawiał zebranie ludu na wysokiej górze, skąd widać 
było Kosmos. Wszyscy spoglądali w niebo, a Gisy wydzielały 
olbrzymie ilości niszczącej interpretacji. Obraz był, 
niestety, niemy, więc trudno było określić, co dokładnie 
wydobywa się ze szczelin Gis. Zresztą szczeliny były 
umieszczone w poprzek i wyglądały odmiennie.  
   Kosmos też wyglądał inaczej. Poruszały się na nim kule, 
złote i srebrne. Pomiędzy nimi przelatywały ciała stałe, 
liczne i bardzo drobne. Nie minął dzień, kiedy maleńkich 
ciał zaczęło przybywać.  Nagle na niebie pojawiła się 
srebrna smuga ruchu i coś uderzyło w spójny Wszechświat. 
Spadło i rozbiło się.  
   Siedzieli w milczeniu, usiłując uporządkować wydarzenia, 
poczynając je od najstarszego, idąc ku teraźniejszości. A 
więc, jeśli wziąć pod uwagę okres nienaukowy, mityczny, 
można by sądzić, że obraz Kosmosu był odmienny od 
współczesnego. To absolutnie nie mogło być prawdą.  Przecież 
obraz został zinterpretowany przez Gisy, a więc wykrzywiony 
zgodnie z ich umysłem, jeśli w ogóle można mówić o czymś 
takim. Pojęcie Kosmosu zawiera w sobie wielość światów, jak 
udowodniono, co nie jest prawdą. Dlatego intelektualną 
koniecznością stało się wprowadzenie zasady jednolitości 
materii.  
   Następnym okresem była rewolucja. Gisy zebrały 
zwolenników i dowodziły, że ich obraz Kosmosu jest słuszny. 
Fakt ten przedstawiono w formie zebrania na górze, niszcząca 
interpretacja Gis zwyciężyła wtedy po raz ostatni.  
   Nastał dziwny obraz rzeczywistości. Chodzi o ów kwadrat i 
zawarte w nim dualistyczne postacie. Było to niezgodne z 
rozumem, a więc nie istniejące. Żaden z zebranych nie 
przyznałby się, że ich przodkowie i oni sami mogliby 
nieprawidłowo rozumować. Tak więc tajemnica przeszłości nie 
została rozwiązana, nie znaleziono też przyczyn pojawienia 
się Zwiastuna. Po chwili milczenia władca powiedział, że 
Strażnik z patrolu musiał się pomylić, gdyż istnienia 
Zwiastuna nie można rozumowo uzasadnić.  
   - A gdzie jest twój towarzysz? - zadał wreszcie 
przerażające pytanie.  
   - Znasz prawo. Nie jest ono naszym wymysłem, lecz 
obiektywną i naukową zasadą - odpowiedział Strażnik.  
   - Pozostaje kwestią, która z Gis musi zostać zniszczona? 
- rzekł król.  
   - Najjaśniejszy panie - zaczął Minister - uważam, że 
należy poświęcić twoją faworytę...  
   Zapadła przerażająca cisza. Zdawali sobie sprawę, co to 
oznacza. Król już tak zmalał, że jego przyszłość była 
oczywista. Przejdzie w stan fetusalny, stanie się małym 
zarodkiem, czekającym w Krystalizatorni na stwardnienie i 
zmianę we właściwy stan skupienia.  
   - Czy wszyscy przychylają się  do tego wniosku?
   Nikt nie przerwał milczenia. Król zrozumiał, że nie jest 
już królem, nieważne, co uczyni, więc nadal siedział na 
tronie. Potem pomyślał, że utraci resztki godności, jeśli 
wyniesie go ktoś ze służby. Powoli zsunął się z tronu jak 
dziecko z wysokiego stołka. Pojawienie się Zwiastuna coś 
zmieniło, wprowadzając w ich myślenie czynnik gisowatości, 
czyli mgławicowej niepewności. Król szedł powoli i mimo 
mikrej postury wyglądał monumentalnie. Jakby odczuwał żal.  
A przecież tylko sobie odpocznie w Krystalizatorni, zanim znów 
nie przybędzie w nim materii. Mieszkańcy będą wykonywali 
pracę jak zwykle, nie ma powodów do niepokoju.  Szedł 
powoli, ciągnął się długi płaszcz obszyty purpurą, a ręce w 
rękawach drżały.  Na sali wszyscy podzielali jego odczucia. 
Siedzieli w boksach skurczeni i mali, myśląc, że czeka ich 
to samo. Opuściła ich logika. Król w progu się zatrzymał, 
wstrzymali oddechy. Stał, czekano, co zrobi. Odwrócił się i 
popatrzył na portret Gisy ponad tronem. Trwało to długo. 
Nikt nie widział wyrazu jego oczu.  Nagle zasłoniwszy usta, 
wybiegł z sali, walcząc z obszernym płaszczem.  Milczenie 
zrobiło się cięższe. Drzwi się zamknęły, lecz król nie udał 
się do Krystalizatorni.  
   - Teraz ja! - krzyknął Minister, wybiegając na środek.  - 
Obieram się królem!  
   Podbiegł do tronu i wskoczył nań.  Usadowił się, poprawił 
kaptur.  
   - Jestem Hermafrodyta Pierwszy.
   Imieniem miało być przezwisko, jakim go obrzucano.  Wielu 
zaznał upokorzeń, teraz postanowił się odkuć.  
   - Chodź no tutaj! - kiwnął na Strażnika. - Zostaniesz 
moim stronnikiem. Od dziś tworzymy partię. Dostaniesz 
prezent. Wiesz jaki?  
   - Królewską faworytę. Ona nie będzie unicestwiona, a 
tobie nie jest potrzebna. Mądre posunięcie. - I zbliżywszy 
się do Hermanfrodyty Pierwszego zerwał mu z głowy kaptur.  
   To, co się pojawiło, zniszczyło resztki godności. Było 
białe i obłe, choć męskie. Nie zdawano sobie sprawy, że 
Minister tak wygląda. Na jego twarzy pojawiło się 
cierpienie, co spowodowało przypływ współczucia, od czego na 
sali zgęstniała wilgoć. Olbrzymie, szklane menzurki ciągnące 
się od sali do sufitu, wskazywały wzrost jej poziomu.  
Zjawiło się także zawstydzenie i żal z powodu złego 
potraktowania władcy... Jeszcze chwila i ze ścian popłynie 
śluz i pojawią się wielkie usta, szepczące Mane, tekel, 
fares, co oznaczało zmierzone, zważone i rozproszone. Byłoby 
to strasznym znakiem końca i zagłady, wynikającym z zepsucia 
i kłamstwa. Nikt nie miał siły, by wezwać siłacza lub 
zapaśnika.  
   I wtedy nastąpiło coś nadzwyczajnego. Do sali wpłynęła 
królewska faworyta. Nie zdawano sobie sprawy, że jest aż tak 
olbrzymia.  Wpłynęła, ślizgając się na olbrzymim tułowiu, 
który poruszał się rytmicznie, jakby szła tysiącem nóg. 
Miękko falowały płetwy, przypominające welony. Szpara na 
twarzy poruszała się nerwowo i była zupełnie sucha. Wydawało 
się, że usiłuje coś im zakomunikować.  Stanęła na środku, 
jej płetwy poruszały się faliście i dodawały jej piękna. 
Uniosła jedną z nich, a tam wisiał władca. Był bardzo mały i 
wydawało się, że wykonuje ruchy ssące. Znajdował się w 
stanie upojenia, lecz jego ogromne i niesamowite oczy w 
małym  zarodku patrzyły na wszystkich.  
   Niezrozumiałe postępowanie. Gisa wykonywała ruchy, jakby 
chciała przytulić i ochronić króla.  Było oczywiste, że nie 
chce go oddać. Czy była to uczuciowość? Wilgotność tak się 
podniosła, że woda w menzurkach sięgała górnej kreski. Szok 
był wielki, nikt nie usiłował podejść do Gisy i zabrać jej 
króla.  
   Gisa podpłynęła do sześcianu i okrążyła go płynnym 
ruchem. Ku zdziwieniu wszystkich był w tym czytelny zamiar. 
Nie dotykając sześcianu spowodowała, że zajaśniały i 
uaktywniły się jednocześnie wszystkie jego warstwy. Powstał 
ruch, ale różny od mechanicyzmu i prostoty, do których 
przywykli.  
   Przedmioty na niebie zaczęły się poruszać celowo i 
rozumnie.  Zobaczyli nagle swoją rzeczywistość z wielu 
stron. Jeden z przedmiotów kierował się prosto w ich świat. 
Nagle w ich umysłach pojawiły się nazwy. Był to pojazd 
kosmiczny. Wylądował i po pewnym czasie uległ dezintegracji. 
Na ziemi pozostała prostokątna plakietka, przedstawiająca 
mieszkańców innych światów. Zebrani przypomnieli sobie nagle 
słowo symbol.  Zrozumieli, że kwadratowy kształt 
rzeczywistości był tylko ułudą. Materia dodana do materii 
wcale nie tworzyły rozumnej realności i jej nie wyjaśniały. 
Zebranie na górze uzyskało inny sens. Gisy usiłowały 
wyjaśnić istnienie wielości światów oraz innych stron 
rzeczywistości, lecz ich nie wysłuchano.  
   Tego nie mógł znieść Hermafrodyta Pierwszy.  Jeżeli 
przeszłość okaże się pomyłką, jakiż sens ma pałacowa 
rewolucja?  Panowanie zostanie zagrożone, zapanuje 
zwiększona gisowatość, a sens reform, wynikłych z 
wstąpienia na tron nowego władcy, zblaknie.  
   - Dosyć tego! - krzyknął. - Cofam nadanie - zwrócił się 
do strażnika. - Zabierzesz ją do obozu, a króla do 
Krystalizatorni.  
   Strażnik był oburzony. Zrozumiał, że taka rzeczywistość 
nie może istnieć. Przyniósł wielkie ostrzeżenie o zagładzie 
świata, wypływające z ich podświadomości, a oni, zdolni tylko 
do nędznej rewolucji pałacowej, go nie uznali. Kiwnął ręką na 
Gisę i opuścił salę; popłynęła za nim. Usłyszał jeszcze o 
przygotowaniach do wytwarzania nowej materii. Ale nie o to 
chodziło.  

   Wsiadł na mlecznobiałego konia, na drugiego wsadził Gisę.  
Wydawała się smutna, tuliła króla pod skrzydłem i poruszała 
rytmicznie szyją. Była czarna noc.  Jechali przez gliniastą 
przestrzeń, na której istniały kamienie, góry i pustynie.  
Od Gisy coś płynęło, jakby usiłowała nawiązać kontakt. W 
jego mózgu zapalały się światełka znaczeń, lecz szybko 
znikały, gdyż strażnik był prosty i nienawykły do 
komunikacji pozawerbalnej. Nie umiał rozumieć - jedynie 
odnosił wrażenia. Opanował go bezbrzeżny smutek 
zaprzepaszczenia i utraty.  Zaczął odczuwać twardość i 
chamstwo materii. Nie mógł przebaczyć dworakom z pałacu, że 
dbali o małe sprawy, a nie dostrzegali całości.  Zaprzeczyli 
istnieniu Zwiastuna.  Nagle i on zaczął we wszystko wątpić.  
   Wtedy zobaczył ślady. Były wyraźne. Pozostawiły je stopy 
biegnącego Zwiastuna. Odbiły się w glinie na zawsze.  
   - Czy ty rozumiesz, co oznacza słowo wieczność? - zapytał 
Gisę, a ona przygięła szyję w odpowiedzi.  
   - Czy jesteśmy w nią wpisani?
   Odpowiedziała przecząco.
   - Istniejemy chwilę? 
   "Tak" - pojawił się gest odpowiedzi.
   - Toteż znikniemy na zawsze, prawda?
   Odpowiedź twierdząca.
   - Dlaczego? - Zapytał, ale zrozumiał, że niewłaściwie 
sformułował pytanie.  
   Coś jednak płynęło od Gisy i on spróbował to zrozumieć.  
   - Gdyż nie znamy pojęcia wieczności ani interpretacji.  
Zaprzepaściliśmy sens i głębię, a wy nie umiecie nam o niej 
powiedzieć. Jesteście jej strażniczkami, milczącymi 
strażniczkami głębszych znaczeń?  
   Gisa nie zareagowała. Wiedział jednak, że się nie myli.  
   - Słuchaj, może sens zawsze jest zastrzeżony i ukryty - 
powiedział w olśnieniu. - W waszej niemocie jest odpowiedź, 
lecz my nie potrafiliśmy jej pojąć.  Wasz brak języka jest 
symbolem, gdyż pewnych rzeczy nie można powiedzieć, tylko 
trzeba do nich samemu dojść.  
   Milczała, lecz zrozumiał, że zgadza się z nim całkowicie.  
   - I zostaliśmy powołani na chwilę, aby wyrazić to 
znaczenie. A skoro ja je zrozumiałem, nie ma potrzeby, aby 
ten świat istniał. Zginie jego materia, ale pozostanie 
wymowa, jako... - tu się zawahał. - Jako idea, i ona będzie 
tak długo, jak... - nie skończył, ale czuł, że jest na 
dobrej drodze.  
   - Właściwie to ja jestem destruktorem tego świata, gdyż 
ja go zrozumiałem, Zwiastun nie bez powodu objawił się 
właśnie mnie i nie bez powodu musiał zginąć mój towarzysz.  
Jesteśmy materią, tak, uwięziliśmy na chwilę i zatrzymaliśmy 
myśl i sens. Ale to unieruchomienie nie może trwać zbyt 
długo, gdyż istnieje wieczność i trwanie.  Musimy zniknąć.  
   Gisa dawała znaki. Powinien jechać we wskazanym przez nią 
kierunku. Zawrócił konia i zaczęli się wspinać po skalistej 
ścieżce. Usłyszał dudnienie i pociągnąwszy konia Gisy, ukrył 
się za skałą. To kroki waliły po skalistym podłożu, robiło 
się coraz jaśniej, jakby ktoś niósł pochodnię. To Czarny 
Zwiastun zbliżał się. Przemierzył krainę i musiał dać 
ostatni znak. Kiedy ich mijał, Strażnik wyjrzał zza skały, 
wiedział, że i tak zginie, ale przynajmniej będzie wiedział.  
   Lecz mijając go, Zwiastun nie odwrócił głowy, był zajęty 
wykonywaniem misji. Strażnik zrozumiał, że odwieczny strach 
był niepotrzebną ułudą. Zwiastun wbiegł na szczyt z 
pochodnią w wyciągniętej ręce. Stanął nieruchomo, jak 
kamienna rzeźba, tylko ogień rozwiewał się na wszystkie 
strony.  
   Ciekawe, komu Zwiastun daje znak, bo jasne było, że już 
nie należał do ich krainy. Wytworzony przez podświadomość 
Gis, czekając długo, aż będzie się mógł ujawnić, teraz 
potrzebny jest komu innemu. Ale Strażnik jeszcze istniał i 
chciał się dowiedzieć wszystkiego, więc dał znak Gisie. - 
Prowadź.  
   Wspinali się. Zwiastun stał na szczycie z uniesionym w 
górę ramieniem. Gdy dotarli do niego nie zwrócił na nich 
uwagi. Gisa dała znak wyciągając szyję i Strażnik zsiadł z 
konia, lecz nie mógł postąpić ani kroku.  Przed nim ciągnęła 
się twarda matowa szyba, którą kiedyś zbudowali, by 
oddzielić swój świat od innych, udowadniając swoje racje. 
Teraz ich ograniczała.  
   W oddali pojawiło się za nią ciało stałe, lecące z wielką 
prędkością. Zbliżało się do matowej szyby i Strażnik był 
przekonany, że w nią uderzy i ulegnie rozbiciu, co go 
dziwiło, gdyż wyglądało na kierowane rozumną siłą, która 
powinna zauważyć przeszkodę.  Pojazd zbliżył się, ale nie 
uderzył w zaporę, lecz przeszedł przez nią, jakby jej nie 
było. Wylądował przy Strażniku w ogóle go nie dostrzegając, 
a kiedy dotknął ich ziemi, zmieniła się jego struktura. 
Zrobił się przejrzysty, tracąc materialność, chociaż musiał 
być materią wytwarzającą materię, gdyż z pojazdu wydobywał 
się dym i gazy. Wysiadły z niego dwie osoby i Strażnik 
zrozumiał, kogo przedstawiała plakietka. Istoty niosły w 
rękach urządzenia i kierowały je na różne przedmioty.  
   - Ta planeta jest zupełnie martwa - powiedziała pierwsza, 
z dwiema gisowatymi wypustkami z przodu.  
   - Moje pomiary to potwierdzają - dodała druga.
   Strażnik oburzył się, przecież był żywą materią.  
   - Uważaj, stoi tu jakiś słup.
   Stali przed nieruchomym Zwiastunem.
   - Na szczycie jest światło. Czy to sygnał, przejaw 
świadomego działania?  
   - Nie, to refleksy słońca.
   Męska istota zbliżyła się do konia Gisy i przeszła 
przezeń, jakby niczego w tym miejscu nie było.  
   - Szukamy inteligencji w Kosmosie, lecz nie odnaleźliśmy 
nigdzie nawet śladu przejawu życia. Nasze wysiłki są 
nadaremne. Jesteśmy samotni.  
   - Zatrzymaj się! - ostrzegła istota z wypustkami. - Nad 
tobą unosi się jakaś forma energetyczna.  
   - Rzeczywiście! Teraz i moje przyrządy ją wyłapały. - 
Mężczyzna cofnął się.  
   - Czy jest obdarzona świadomością?
   Zbliżyli się do siebie stojąc dokładnie na pięknym, 
białym koniu Gisy. Królewski koń z szyją przewiązaną 
czerwoną szarfą, był dla nich pustką. Strażnik spojrzał na 
przyrządy pomiarowe, które trzymali tuż pod Gisą. Nie 
rozumiał, co mierzą i pokazują, ale wiedział, że rejestrują 
istnienie.  
   - No więc? Masz coś, co to jest?
   - Myśl. Czysta, niematerialna świadomość.
   - O, Boże, przemów do mnie!
   Strażnik zrozumiał, że wielka matowa szyba jednak 
istnieje i odgradza. Podniósł ramię, była tam.  A wtedy tych 
dwoje odwróciło się i wstąpiło na stopnie pojazdu. Dwie 
samotne sylwetki na tle wielkiego Wszechświata, który 
milczał jak wieczność i tylko stawiał pytania, które za 
chwilę należało przekroczyć. Pojazd uniósł się w górę i 
przebił wielką matową szybę, jakby jej wcale nie było. I 
nie pozostała na niej nawet rysa, jak również na niczym 
innym.  
                                            Emma Popik   

                         EMMA POPIK 
   Szefowa gdańskiej oficyny AKIA; na Nordconie-Polconie '96 
wystąpiła w roli wydawcy Jerzego Szyłaka ("Komiks i okolice 
pornografii"). Związana z "F" i "NF" od początku: "Mistrz" 
("F" 3/83), "Szaman" ("F" 5/85), "Na zawsze piękni i młodzi" 
("F" 6/89), "Terminal" ("NF" 12/91), "Zezwolenie" ("NF" 
5/93). Książki: "Tylko Ziemia" (opowiadania SF, Iskry '87), 
"Raport" (kryminał, Czytelnik '88), "Wrzące powietrze" 
(wiersze, Wyd. Gdańskie '94) oraz "Bramy strachu" (powieść 
SF, AKIA '95). "Jądro wieczności" krąży wokół fascynujących 
Emmę problemów płci, wolnej woli, materialności idei i 
duchowości materii - rzecz jest oryginalną pochwałą wielości 
oglądów świata, wpisaną w poetykę klasycznej SF o odcieniu 
feministycznym.
                                                  (mp)
   
   
   
   

