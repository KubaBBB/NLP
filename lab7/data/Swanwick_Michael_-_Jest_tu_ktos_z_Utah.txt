Autor: Michael Swanwick
Tytuł: Jest tu ktoś z Utah?

(Anyone Here from Utah?)

Z "NF" 10/91

Przyjechałem do Manayunk wczesnym wieczorem. Zza kanału, z 
Schuylkill napływała mgła powoli wpełzając na zbocze. 
Czerwony neon nad lokalem Keely'ego buczał i potrzaskiwał. 
Znalazłem miejsce do parkowania pod wiaduktem, nie dalej niż 
o dwadzieścia jardów.
   Lokal Keely'ego to piwiarnia w starym stylu, z tych, co 
to nadal mają specjalne boczne wejście dla dam. Korzystają z 
niego starsze kobiety z sąsiedztwa, które siedzą nad swoimi 
kuflami w tylnej salce, nie ośmielając się wejść od frontu, 
gdzie piją mężczyźni.
   Jest to spokojne miejsce. Bez telewizora nad barem. Z 
szafą grającą, która jednak milczała, gdyż w poniedziałkowy 
wieczór ruch jest niewielki. W tyle sali stoi stół 
bilardowy.
   W połowie mojego pierwszego piwa pojawił się ten mały 
gość. Wetknął głowę przez drzwi, rozejrzał się i wciągnął ją 
błyskawicznie z powrotem, niczym żółw chowający się do 
skorupy. Po chwili jego mała okrągła twarz pojawiła się 
ponownie. Zamrugał oczami i niespokojnie omiótł wzrokiem 
półki nad barem. Poszedłem w jego ślady i zobaczyłem tylko 
zwykły zestaw butelek.
   Wreszcie ten mały gość wszedł do baru na dobre, usiadł na 
stołku obok mnie i zamówił beczkowe. Przez chwilę obaj 
piliśmy w milczeniu, potem on wskazał głową półki nad barem.
   - Nie ma tu telewizora - powiedział, a kiedy kiwnąłem 
głową dodał - Zauważył pan, jak telewizja wciąga człowieka? 
Choćby starał się ją ignorować, zawsze w końcu zagapi się w 
ekran.
   Był jakiś dziwny. Miał w sobie coś z włóczęgi, jakieś 
piętno chronicznej biedy i brudu, a jednak ubrany był w 
modną wiatrówkę, za jaką w śródmieściu trzeba zapłacić 
przynajmniej dwieście dolarów, a chociaż była podnoszona, to 
widać było, że on sam ją nosił, a nie znalazł lub odkupił.
   - To ciekawe - powiedziałem.
   Przyjrzał mi się przez chwilę.
   - Dobrze, niech pan posłucha. Czy zwrócił pan uwagę, że 
niektóre wynalazki techniczne są dla nas jakby za dobre? Tak 
że człowiek zastanawia się, jak one w ogóle mogą istnieć, bo 
tak do nas nie pasują jak autobus Greyhounda do 
starożytnego Rzymu?
   - Nie - powiedziałem ostrożnie. - Nie mogę powiedzieć, 
żebym coś takiego zauważył.
   - Bo pan nie zwraca uwagi - powiedział gniewnie. - Niech 
pan tylko weźmie komputery, mamy je od niespełna trzydziestu 
lat, a już są tak małe, że można je nosić na ręku, jak 
zegarek. A teraz niech pan to porówna ze swoim samochodem i 
zada sobie pytanie, dlaczego on ma tylko cztery procent 
sprawności i rozpada się, zanim pan spłaci ostatnią ratę.Czy 
chce mi pan wmówić, że obie te rzeczy produkują ci sami 
ludzie?
   - Chyba pan przesadza - powiedziałem uspokajająco.
   Mały gość ścisnął kufel aż mu zbielały kostki palców.
   - Żyjemy w kraju, który nie potrafi wyprodukować 
przyzwoitej baterii słonecznej, kiedy Arabowie przypierają 
nas do ściany, a umiemy przesyłać w powietrzu obrazy... i to 
kolorowe. I skąd się to bierze? Telewizja pojawiła się 
pewnego dnia w stanie całkowicie gotowym. Nie ewoluowała 
tak jak, powiedzmy, kino.
   - Było radio.
   - Radio! Radio to ja mogę zrobić z agrafki, gumki do 
wycierania i kryształka kwarcu. A spotkał pan kiedyś kogoś, 
kto naprawdę rozumie, jak działa telewizja, kogoś, kto 
potrafiłby sam ją zbudować?
   - No, wie pan...
   - A jak się o tym poczyta, to wszystko staje się jeszcze 
dziwniejsze. Czy pan wie, co ogląda, kiedy pan siedzi 
przed ekranem telewizora?
   - Obrazki.
   - Wcale nie. Widzi pan jedną małą plamkę światła. Ta 
plamka przebiega wszystkie 525 linii pańskiego ekranu 
sześćdziesiąt razy na sekundę rozjaśniając się i 
przygasając, a pański mózg układa sobie z tego obrazki. 
Naprawdę nie ma żadnego obrazu tylko ta mała plamka światła, 
która pana jakby hipnotyzuje, rozumie pan? A ponieważ obraz 
powstaje w pańskiej głowie, to znaczy, że przedostaje się 
tam poza pańską kontrolą. Dlatego wierzy pan w niego, mimo 
że zaprzecza pańskim faktycznym obserwacjom.
   - Chyba nie ogląda pan zbyt dużo telewizji?
   Westchnął i zwiesił nos nad kuflem.
   - Oglądałem jak wszyscy. Cztery, może pięć godzin 
dziennie. Wybrałem się kiedyś na wycieczkę w góry do stanu 
Wyoming, żeby pobyć w samotności i zabrałem telewizor na 
baterie. Jako coś zupełnie naturalnego.  
   Drugiego dnia przypadkiem strąciłem go do przepaści. Ale 
byłem na siebie wściekły! Mało co nie wróciłem do domu. Ale 
tyle już wydałem na tę wycieczkę, że pojechałem dalej bez 
telewizora. I wie pan co? Po tygodniu poczułem się znacznie 
lepiej bez ciągłego jazgotu tego cholernego pudełka. 
Poprawił mi się wzrok, miałem więcej energii, lepiej mi się 
myślało. Ale przez cały ten czas znajdowałem się na 
odludziu. Dopiero kiedy wróciłem do miejsca, gdzie 
zostawiłem samochód, prawda wyszła na jaw.
   - Jaka prawda?
   - Po pierwsze, nie byłem wcale w Wyoming, tylko w Ohio.
   Nie wytrzymałem i roześmiałem się.
   Mały posłał mi gniewne spojrzenie.
   - Dobrze, dobrze, ale można się chyba przestraszyć, kiedy 
się okazuje, że w sklepach, pensjonatach, ośrodkach 
turystycznych wszyscy rozmawiają tak, jakby byli w Wyoming, 
ale na ulicach wszyscy są w Ohio. A jeśli się kogoś o to 
spytało, spoglądał na ciebie nieprzytomnym wzrokiem i 
odchodził. - Tu mój sąsiad z wyrazem beznadziei utopił wzrok 
w kuflu. - Po jakimś czasie zauważyłem, że ludzie są nieco 
bardziej przytomni, jeśli przez kilka godzin nie oglądali
telewizji i wtedy mnie olśniło.
   Zrozumiałem, że ktoś manipuluje naszą rzeczywistością dla 
sobie wiadomych celów i postanowiłem odkryć, co jest grane. 
Wyciągnąłem swoje oszczędności z banku i wyruszyłem na 
wędrówkę. - Uśmiechnął się z politowaniem. - Na odkrycie 
Ameryki. Tyle że jej nie znalazłem. Pan dużo podróżuje?
   - Jestem komiwojażerem, trochę jeżdżę.
   - Czy zauważył pan, jak jakieś dziesięć lat temu jakość 
życia w Nowym Jorku spadła na łeb na szyję? Przecież kiedyś 
była to Królowa Miast, Wielkie Jabłko, nie? Jakim cudem tak 
szybko zeszło na psy? Pojechałem więc do Nowego Jorku, 
popatrzyłem i wie pan, co zobaczyłem?
   - Co takiego? - spytałem.
   - Krater. Około mili średnicy i radioaktywny jak diabli. 
Stanąłem na skraju i spojrzałem w dół przez obłoki pary, 
a tam na dnie tylko błękitna poświata. To wszystko, co 
zostało z Manhattanu.
   - Chwileczkę - powiedziałem - byłem tam w zeszłym 
tygodniu.
   Potrząsnął głową bez cienia wątpliwości.
   - Nie, to był Newark. Przenieśli tam giełdę i banki, 
zmienili parę drogowskazów i zahipnotyzowali wszystkich, 
żeby myśleli, że są w Nowym Jorku.
   - E, niech pan da spokój. Miliony ludzi wyjeżdżają i 
przyjeżdżają do Nowego Jorku każdego dnia. Czegoś takiego 
nie można zatuszować.
   - Można, jeśli rozporządza się telewizją. Niech pan 
posłucha, widziałem rzeczy, od których mózg się lasuje. Czy 
wie pan, że w Północnej Dakocie stacjonują chińskie wojska 
komunistyczne? Cały stan jest pod okupacją! Są tam obozy 
koncentracyjne, niewolnicza praca i... A Utah? Czy spotkał 
pan kiedyś kogoś z Utah?
   - Nie przypominam sobie...
   Kiwnął głową.
   - Jasne, że nie! Mój Boże, czego ja się naoglądałem. W 
zeszłym miesiącu w Los Angeles widziałem, jak prezydent 
Stanów Zjednoczonych wręczał klucze do miasta Adolfowi 
Hitlerowi... publicznie, proszę pana! Poza małą grupą 
wiwatujących nikt nie zwracał uwagi.
   - To niemożliwe, Reagan by nigdy... - zacząłem.
   - Nie mówię o tym podstawionym aktorzynie, prawdziwy 
prezydent. Nixon. - Umilkł na chwilę i zapatrzył się w piwo. 
- Hitler był na wózku, w białym garniturze. Wyglądał na 
pełną sklerozę.
   - No i co pan robi w tej sprawie? - przerwałem mu. - Bo 
chyba pan coś robi?
   Mały gość opuścił głowę zawstydzony.
   - Prawdę mówiąc - przyznał - nie wiem co robić. Nie 
jestem typem bohatera. Zaglądam do barów i jeżeli znajdę 
miejsce bez piekielnego telewizora, wdaję się w rozmowy. 
Tłumaczę ludziom, że gdyby wyrzekli się telewizji na kilka 
tygodni, odzyskaliby wolność. Może gdyby było nas więcej, 
moglibyśmy coś wspólnie zrobić.
   - Rozumiem. Czy ma pan wielu nawróconych?
   - Ani jednego - powiedział z autentycznym przygnębieniem.
   - Powiem panu coś, co może panu poprawi humor - 
oświadczyłem. - Ja rezygnuję z telewizji, od zaraz!
   Mały jegomość zajrzał mi głęboko w oczy i była w nim 
jakaś godność porażki w tym momencie.
   - Na pewno nie - powiedział. - Obieca pan a potem wróci 
pan do domu albo do swojego pokoju hotelowego i włączy pan 
telewizor nawet o tym nie myśląc. - Skończył swoje piwo i 
zostawił na barze ćwierć dolara napiwku. - Ale przynajmniej 
próbowałem i Bóg mi świadkiem, że to jest wszystko, czego od 
człowieka można wymagać.
   Zsunął się ze swojego stołka.
   - Sam - powiedziałem niby nigdy nic - chciałbym ci coś 
pokazać.
   Odwrócił się zdumiony.
   - Skąd pan zna moje...
   Wyjąłem z kieszeni aparacik. Był mały, wielkości paczki 
papierosów i miał dwucalowy ekranik.
   - Widziałeś to kiedyś? - spytałem. - Prosto z taśmy 
produkcyjnej. Za rok wszyscy będą takie mieli. - Pomachałem 
mu powoli aparatem przed nosem. Usiłował uciec wzrokiem na 
boki, ale na próżno. Jego oczy przykuła mała poruszająca się 
plamka.
   - Bomba, co? - Uśmiechnąłem się. Miałem wszelkie powody 
do zadowolenia. Kiedy natrafiłem na jego ślad w Utah, 
myślałem, że go już nigdy nie znajdę.
   Na jego czole wystąpiły krople potu. Zacisnął zęby, ale 
nie mógł oderwać oczu od ekranu.
   - Kim wy jesteście? - spytał przez ściśnięte gardło.
   - Kim my jesteśmy, Sam? Jesteśmy kimś ważnym. Kimś, kto 
stoi za korporacjami ponadnarodowymi. Kimś, kto wszystkim 
kieruje. Głosem, który ci szepce do ucha "Co cię obchodzi, 
kim my jesteśmy?"
   Nie wiedziałem, co z tego do niego dociera, oczy szybko 
mu mętniały, ale ku mojemu zdziwieniu zdołał jeszcze 
powiedzieć - A teraz mnie zabijesz. - Sądząc z tonu było mu 
to już obojętne.
   - Och, Sam - pogłaskałem go po głowie. - Wyobraź sobie, 
że prowadzisz hodowlę psów i jeden z nich podkopał się pod 
ogrodzenie, utknął pod siatką i nie może się  wydostać. Czy 
ty byś go za to zabił?
   Nie oczekiwałem odpowiedzi i nie dostałem odpowiedzi.
   - Przecież nie - odpowiedziałem za niego. - Masz - 
włożyłem mu aparat do ręki. - To prezent dla ciebie.
   Stał półprzytomny, zapatrzony. Wszystkie wątpliwości, 
lęki i niepokojące wspomnienia powoli odchodziły w niebyt.
   Już w drzwiach odwróciłem się.
   - Pokaż to swoim znajomym - powiedziałem.

                                   Przełożył Lech Jęczmyk

                      MICHAEL SWANWICK
Nie znany jeszcze polskiemu czytelnikowi pisarz amerykański, 
publikuje od początku lat osiemdziesiątych. Jest autorem 
kilku powieści i opowiadań, które kilkakrotnie znajdowały 
się w ścisłym gronie kandydatów do Hugo i Nebuli.
   Zamieszczone tu krótkie opowiadanie w stylu paranoicznym 
(obcy są wszędzie) stanowi wersję jednego z ulubionych 
pomysłów SF - że jesteśmy hodowani przez jakąś wyższą rasę z 
kosmosu. W wariantach optymistycznych ktoś nam rasę 
poprawia, w wariantach pesymistycznych ktoś nas wysysa. 
Logiczną konstrukcję tego pomysłu najpełniej przedstawił 
Adam Snerg-Wiśniewski w swojej teorii Nadistot.
                                                      L.J.
