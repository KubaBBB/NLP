Autor: Pat Murphy
Tytuł: Żona z własnego ogródka

(His Vegetable Wife)

Z "NF" 9/91

Pierwszego dnia wiosny Flynn zasadził ją razem z 
pomidorami w szklarni. Instrukcje na opakowaniu były podobne 
do instrukcji na wszystkich torebkach z nasionami. Roślinna 
Żona: wskazana ziemia piaszczysta, stanowisko słoneczne. 
Sadzić na głębokości dwóch cali, po ustąpieniu 
niebezpieczeństwa przymrozków. Kiedy roślina osiągnie 
wysokość dwóch stóp, przesadzić. Podlewać obficie.
   W tydzień później w plastykowym pojemniku obok pomidorów 
wykiełkowała delikatna sadzonka: prosto rosnące dwa silne 
pędy z małymi gałązkami. Kiedy miały dwie stopy długości, 
Flynn przesadził ją w słoneczne miejsce, w pobliżu zabudowań 
mieszkalnych, by widzieć ją każdego dnia w drodze na pole.
    Po przesadzeniu sadzonki stał pod zielonym niebem i 
przyglądał się swemu imperium: pośpiesznie zmontowanemu z 
prefabrykatów domowi, otoczonemu zabudowaniami 
gospodarskimi; szklarni z pleksiglasowych płyt, nachylonych 
tak, żeby łapać jak najwięcej światła słonecznego; i polom, 
czterem żyznym akrom, które sam uprawiał i obsadzał. 
Większość ziemi przynosiła dochód: hodował tam cimmeg, 
roślinę rodzącą nasiona cenione dla ich smaku i właściwości 
medycznych. Ciemnozielone sadzonki, rząd za rzędem wznosiły 
ku blademu niebu swe szpiczaste liście.
   Poza polami rosła wysoka trawa typowa dla tej planety. 
Ogromny obszar falujących łodyg. Kiedy wiał wiatr, łodygi 
poruszały się i trawy wydawały świszczący dźwięk. Cichy głos 
wiatru w trawach drażnił Flynna. Myślał, że brzmi to jakby 
ludzie przekazywali sobie szeptem sekrety. Sprawiało mu 
przyjemność ścinanie trawy otaczającej zabudowania domowe, 
ubijanie jej korzeni mechanicznym oraczem i sadzenie równych 
rzędów cimmegu.
   Flynn był mężczyzną o kwadratowej szczęce, pospolitych 
brązowych włosach i szorstkich, prozaicznych palcach. Był 
człowiekiem metodycznym. Lubił żyć sam, ale uważał, że 
mężczyzna powinien mieć żonę. Nasienie wyszukał starannie, 
dobierając odporny szczep, rezygnując z delikatniejszych: 
Roślinnej Panny i Roślinnej Narzeczonej. Wybrał gatunek, 
który miał dobrze przyjąć się w każdych warunkach.
   Sadzonka rosła szybko. Dwa pędy spotkały się i połączyły 
formując grubszy pień. Zanim cimmeg wyrósł na wysokość 
kolan, żona sięgała mu do ramion. Jasnozielona roślina z 
szerokimi, miękkimi liśćmi i pniem pokrytym puszystymi 
włosami. Słońce wstawało wcześniej każdego ranka, cimmeg 
urósł do pasa, wypełniając powietrze egzotycznym, korzennym 
zapachem, a łodyga Roślinnej Żony zgrubiała i ściemniała do 
oliwkowo-zielonego koloru. Zaczęły wyłaniać się zaokrąglenia 
jej ciała: nabrzmienie bioder połączone w jeden kształt z 
wąską talią, zaokrąglone piersi pokryte delikatnym, jasnym 
puchem, smukły kark podtrzymujący okrągłą wypukłość, która 
stanie się jej głową. Każdego poranka Flynn sprawdzał 
wilgotność ziemi wokół sadzonki i spoglądał poprzez liście 
na dojrzewający pień.

Późną wiosną po raz pierwszy zobaczył jej łonowe włosy, 
ciemny trójkąt tuż nad miejscem, gdzie podwójny pień łączył 
się. Z wahaniem rozsunął liście i sięgnął w mrok, by 
pogłaskać nowy porost. Podniecił go zapach: bogaty, ziemny i 
ciepły jak zapach szklarni. Drewno pod włosami było ciepłe 
i poddało się lekko jego dotknięciu. Przysunął się bliżej 
przesuwając ręce w górę do kielichowatych piersi, wyczuwając 
pod kciukami nierówności, obietnicę przyszłych sutek. 
Szelest wiatru w jej liściach spowodował, że podniósł wzrok.
   Przyglądała mu się. Widział jej ciemne oczy, zarys nosa, 
usta, które były zaledwie rozcięciem, wargi lekko 
rozchylone.
   Cofnął się pospiesznie, wtedy dopiero zauważając, że 
kiedy przysunął się, by popieścić pień, złamał kilka liści. 
Dotknął je z poczuciem winy, ale uprzytomnił sobie, że ona 
jest tylko rośliną i nie czuje bólu. Mimo to podlał tego 
dnia żonę hojniej niż zwykle, a kiedy szedł do pracy na pola 
cimmegu, pomrukiwał sam do siebie, żeby nie słyszeć szeptów 
traw.
   Instrukcje mówiły, że żona dojrzeje w ciągu dwóch 
miesięcy. Każdego ranka sprawdzał postępy, rozgarniając 
liście, żyby podziwiać zaokrąglenia jej ciała, giętki trzon 
karku i czysty, jasny blask oczu. Miała pełne ciało i miękko 
zaokrągloną twarz. Chociaż jej oczy były otwarte, sprawiała 
wrażenie lunatyczki. Młodej, niewinnej dziewczyny, która 
błądzi w ciemnościach nieświadomości.
   Wyraz jej twarzy podniecał go równie mocno jak ciało. 
Czasami nie mógł oprzeć się, by nie przywrzeć do niej
prowadząc dłońmi po łagodnych łukach pośladków i pleców, 
głaszcząc delikatne ciemne włosy na jej głowie, nadal 
krótkie, jak u małego chłopca, ale rosnące, doroślejące jak 
cała reszta.
   Była późna wiosna, kiedy pierwszy raz poczuł, jak drgnęła 
pod jego dotknięciem. Jego dłoń leżała na jej piersi i 
poczuł, że ciało Roślinnej Żony przesuwa się, jakby chciała 
się odsunąć.
   - Ach - powiedział ciesząc się na to, co miało nadejść 
już niedługo. 
   Jej ręka, która niedawno oddzieliła się od zgrubiałego 
pnia, zadrżała na wietrze, jakby odpychając go. Uśmiechnął 
się, gdy rośliną zakołysał podmuch wiatru, a jej liście 
zaszeleściły.
   Tego popołudnia przyniósł grubą linę, zrobił pętlę wokół 
jej kostki i przywiązał starannie. Uśmiechając się do 
anielskiej twarzy Roślinnej Żony okolonej ciemnymi włosami, 
powiedział cicho:
   - Teraz, kiedy już jesteś prawie dojrzała, nie mogę 
pozwolić ci uciec.
   Drugi koniec liny przywiązał mocno do wspornika w ścianie 
domu i sprawdzał węzeł nie raz, lecz co najmniej trzy razy 
dziennie.
   Pierwszy raz od miesięcy wyczyścił wnętrze domu, wyprał 
koce na swym kawalerskim łóżku i otworzył okna, żeby 
wypędzić zapach stęchlizny. Przez otwarte okno widział, jak 
kołysała się w delikatnych podmuchach wiatru. Czasami 
wydawało mu się, że żona szamocze się z liną i kiedy to 
robiła, sprawdzał supły, by upewnić się, czy trzymają.
   Cimmeg wyrósł wysoko. Jego ostre, połyskliwe liście 
odbijały światło słoneczne i lśniły jak obsydianowe ostrza. 
Liście Roślinnej Żony zwiędły i opadły, pozostawiając nagie 
zielono-oliwkowe ciało wystawione na słońce i wzrok Flynna. 
Przyglądał się jej uważnie, wracając po kilka razy dziennie 
z pola, żeby sprawdzić węzły.

Pewnego ranka obudził się i zobaczył ją schyloną przy 
końcu powrósła, ciągnącą za supeł delikatnymi palcami, które 
krwawiły jasnym sokiem w miejscach, gdzie pocięła je 
szorstka lina.
   - No, już - powiedział - zostaw to.
   Kucnął obok niej w kurzu i położył dłoń na nagrzanym 
przez słońce ramieniu, chcąc ją uspokoić. Odwróciła w jego 
stronę głowę wolno, majestatycznie, z pełną godności gracją, 
jak kwiat zwracający twarz do słońca. Jej twarz była pusta; 
oczy bez wyrazu. Kiedy usiłował ją pocałować, nie 
odpowiedziała, tylko słabo odpychała rękami jego ramiona.
   Opanowało go podniecenie, pchnął ją na twardą ziemię, 
ustami szukając piersi, gdzie chropowate sutki smakowały 
wanilią, ręką rozsunął jej nogi, by otworzyć tajemnicę tego 
ciemnego, puszystego trójkąta włosów.
   Kiedy skończył, płakała cicho wydając wysoki, nieśmiały 
dźwięk, jak śpiew ptaszków, które wiły gniazda w wysokiej 
trawie. To obudziło w nim współczucie. Zsunął się z niej, 
zapiął spodnie, żałując teraz, że był tak niecierpliwy.
   Leżała w kurzu, ciemne włosy opadły, zakrywając twarz. 
Była cicha, mógł słyszeć wiatr w jej włosach jak w wysokiej 
trawie.
   - Teraz chodź - powiedział, rozdarty pomiędzy 
współczuciem i irytacją. - Jesteś moją żoną. Czy to takie 
straszne?
   Nie spojrzała na niego.
   Ujął ją za podbródek tak, żeby zobaczyć jej twarz. 
Była niewzruszona, bez wyrazu i pusta. Poklepał Roślinną 
Żonę po ramieniu uspokojony jej wyglądem. Wiedział, że nie 
czuła bólu. Tak mówiły instrukcje.
   Odwiązał linę od belki i zaprowadził żonę do domu. Obok 
okna postawił dla niej miednicę z wodą. Przymocował linę do 
nogi łóżka, zostawiając wystarczająco dużo miejsca, żeby 
mogła stać przy oknie lub drzwiach i patrzeć, jak on pracuje 
w polu.
   Nie była całkiem taka, jak się spodziewał. Nie rozumiała 
go. Nie potrafiła nic powiedzieć. Nie zwracała na niego 
uwagi, chyba że zmusił ją, by na niego spojrzała. Starał się 
być dla niej miły - przynosił z pola kwiaty i napełniał jej 
miednicę zimną, czystą wodą. Nie zwracała na to uwagi. Dniem 
i nocą stała w oknie z nogami w miednicy. Instrukcja mówiła, 
że pożywienia dostarczały jej woda, słońce i powietrze, 
które absorbowała poprzez pory swojej skóry.
   Wydawało się, że reagowała tylko na gwałt, bezpośrednie 
zagrożenie. Kiedy się z nią kochał, szarpała się usiłując 
uwolnić i czasami płakała wydając niemy dźwięk, jak szept 
wody płynącej nawadniającym kanałem. Po jakimś czasie jej 
płacz zaczął go podniecać - jakakolwiek reakcja była lepsza 
niż brak reakcji.
   Nie spała z nim. Jeżeli zaciągnął ją do łóżka, uwalniała 
się w nocy i kiedy się budził, zawsze stała przy oknie, 
patrząc na świat.
   Pobił ją pewnego popołudnia, kiedy po powrocie z pola 
przyłapał ją na przecinaniu liny kuchennym nożem. Bił ją po 
plecach i ramionach paskiem. Jej płacz i ślady jasnego soku 
podnieciły go i potem kochał się z nią. Szorstkie koce na 
jego łóżku były lepkie od jej soku i jego spermy.
   Trzymał ją tak, jak mężczyzna trzyma Roślinną Żonę, jak 
człowiek trzyma dziką rzecz, którą wziął do swego domu. 
Czasami siadał i przyglądał się ciemności pełznącej nad jego 
gospodarstwem i słuchał wiatru w trawach. Patrzył na swą 
Roślinna Żonę i rozmyślał o tych wszystkich kobietach, które 
kiedyś go zostawiły. Była to długa lista, rozpoczęta przez 
jego matkę, która oddała go do adopcji.

Pewnego dnia przyleciał helikopterem przedstawiciel rządu 
na inspekcję pól cimmegu. Flynn nie lubił tego człowieka. 
Chociaż kierował uwagę inspektora w stronę pól, ten wciąż 
zerkał w kierunku domu. Żona stała w oknie, jej naga skóra 
lśniła w słońcu, gładka, czysta i zapraszająca.
   - Ma pan dobry gust - odezwał się urzędnik. - Pańska żona 
jest piękna.
   Flynn z trudem opanował się.
   - Słyszałem, że są bardzo wrażliwe - powiedział młody 
człowiek.
   Flynn wzruszył ramionami.
   Jabłoń, którą posadził koło domu, urodziła owoce: Flynn 
zebrał kosz małych, twardych, zielonych jabłek. Zmiażdżył je 
na zacier i po fermentacji otrzymał rodzaj wódki, mocny 
napój pachnący zgniłkami. Późnym popołudniem, gdy urzędnik 
już odleciał, usiadł pod jabłonią i pił do czasu, kiedy 
ledwo potrafił utrzymać się na nogach. Potem poszedł do 
swojej żony i odciągnął ją od okna.
   Flynn pobił Roślinną Żonę za wystawianie na pokaz swojej 
nagości. Nazwał ją wycieruchem, dziwką, plugawą kurwą. 
Chociaż sok spływał z pręg na plecach, jej oczy pozostały 
suche. Nie broniła się i jej bierność rozjątrzyła go jeszcze 
bardziej.
   - A niech cię! - krzyczał uderzając ją raz po raz. - A 
niech cię.
   Zmęczył się, jego uderzenia stały się słabsze, ale 
wściekłość nie osłabła. Leżąca na łóżku Roślinna Żona 
odwróciła twarz w jego stronę. Dłońmi odnalazł jej szyję. 
Nacisnął miękką skórę, myśląc jakoś, w pijackim zamroczeniu, 
że gdy ją udusi, umilkną szepty, które słyszał i znikną 
otaczające go tajemnice.
   Patrzyła na niego baznamiętnie. Ponieważ absorbowała 
powietrze przez całą skórę, nacisk na gardło nie 
przeszkadzał jej. Mimo to uniosła ręce i położyła je na jego 
szyi, powoli wzmacniając ucisk. Szamotał się pijacko, ale 
przywarła do niego, aż przestał się szarpać.
   Wreszcie był spokojny, spokojny jak roślina, spokojny jak 
drzewo, jak trawy na zewnątrz. Poszperała w jego kieszeni i 
znalazła scyzoryk. Odcięła linę, która ją trzymała. W 
miejscu, gdzie pocierał sznur, skóra na kostce była 
poraniona i zgrubiała.
   Stała w oknie czekając na słońce. Kiedy ziemia ogrzeje 
się, ona zasadzi tego mężczyznę w taki sposób, jak on sadził 
nasiona. Będzie stała po kostki w błocie, z wiatrem we 
włosach i zobaczy, co wyrośnie.

                              Przełożyła Dorota Malinowska

                         PAT MURPHY
Popularna pisarka amerykańska młodego pokolenia. W 1987 roku 
otrzymała nagrodę Hugo za powieść "The Falling Woman" i 
opowiadanie "Zakochana Rachela" (ukazało się w Polsce w 
wyborze Dona Wollheima). Na łamach "Fantastyki" 
przedstawiamy opowiadanie z nurtu feministycznego, w którym 
autorce znakomicie udało się pokazać problem obcości. Nie 
tylko między mężczyzną a kobietą.
                                                     D.M.


