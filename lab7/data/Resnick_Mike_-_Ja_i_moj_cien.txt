Autor: Mike Resnick
Tytul: Ja i mój cień

(Me and My Shadow)

Z "NF" 10/92

To wszystko zaczęło się, kiedy...
   Nie. Skreśl to.
   Nie wiem, kiedy to się zaczęło. Prawdopodobnie nigdy się 
nie dowiem.
   Ale po raz drugi to się zaczęło, kiedy strzelił gaźnik 
jakiejś ciężarówki, a ja padłem na chodnik z szybkością i 
wprawą sportowca, co mnie diabelnie zaskoczyło, jako że 
byłem łamagą od urodzenia - czy też od ponownych narodzin, 
zależnie jak na to spojrzysz.
   Wstałem, otrzepałem się i spojrzałem wokoło. Jakiś tuzin 
przechodniów (choć czułem, jakby ich była setka) gapił się 
na mnie i wiedziałem, co myśli każdy z nich: Czy ten facet 
jest jakimś świrem, czy może to Wytarty? A jeśli to Wytarty, 
to czy wcześniej go spotkałem. Czy jestem mu coś  w i n i e n?
   Oczywiście, nawet jeśli mnie wcześniej znali, teraz nie 
byli w stanie mnie rozpoznać. Wiem coś o tym. Sam spędziłem 
prawie trzy lata próbując odkryć, kim byłem, zanim zostałem 
Wytarty - ale prócz tego, co zrobili z moim mózgiem, dali 
mi nową twarz i starli odciski palców. Jestem nowym 
człowiekiem: mam dwa lata, jedenaście miesięcy i 
siedemnaście dni. Jestem (fanfary i trąbki, proszę!) 
***William Jordan***. Nazwisko takie sobie, przyznaję, ale 
to jedyne, które ostatnio posiadam.
   Kiedyś miałem inne nazwisko. Powiedzieli mi, żebym się 
tym nie przejmował, że wszystkie moje wspomnienia zostały 
skasowane, że nie będę mógł wydobyć z pamięci najmniejszego 
faktu, choćbym się starał nie wiem jak, choćbym nawet dostał 
mały Pentotal od jakiegoś hipnotyzera. I po kilku tygodniach 
musiałem im przyznać rację - co nie znaczy, że przestałem 
próbować.
   Wytarci  n i g d y  nie przestają.
   Może lekarze i technicy z Instytutu mają rację. Może to 
dla mnie lepiej, że nie wiem. Może świadomość tego, co 
zrobiłem, doprowadziłaby moje Nowe Poprawione Ja do 
samobójstwa. Ale coś ci powiem: cokolwiek zrobiłem, 
cokolwiek zrobił  k a ż d y  z nas (o tak, mówię do innych 
Wytartych, spędzamy mnóstwo czasu kręcąc się przy archiwach 
i Biurach Osób Zaginionych, i nie tak trudno nas znaleźć), 
byłoby łatwiej żyć ze wspomnieniami niż z niepewnością.
   Na przykład:
   - Życzę pani miłego dnia. Ładną mamy pogodę. Przepraszam, 
że ośmielę się zapytać: czy przypadkiem nie zgwałciłem pani 
córeczki cztery lata temu? A może zrobiłem z pani synów 
pederastów? Rozszarpałem pani męża od krocza po szyję? Och, 
tak sobie pytam; po prostu byłem ciekaw.
   Zaczynasz chwytać problem?
   Oczywiście, mówią nam, że jesteśmy wyjątkowi, żadni
tam pospolici przestępcy czy oszołomy;  t a k i c h
pełne są więzienia.
   Ach, uciechy w Instytucie! To doświadczenie samo w sobie.
   - Zadbamy o twoją indywidualność - mówią, usuwając 
boleśnie moje wspomnienia. (Zabawne: ból pozostaje długo po 
zniknięciu wspomnień).
   - Społeczeństwo potrzebuje ludzi z twoją energią i 
ambicją - uśmiechają się, aplikując mojemu wstrząsanemu 
drgawkami ciału miliony szoków elektrycznych.
   - Miałeś dość siły, żeby przeciwstawić się systemowi - 
podkreślają i rozrywają moją twarz na strzępy, by dać mi 
nową.
   - Z twoją energią bez dwóch zdań zajdziesz daleko, teraz, 
kiedy na tym wspaniałym libido zaszczepiliśmy nową osobowość 
i nowe sumienie - schlebiają mi, zastanawiając się, czy 
wyszkolić mnie na dozorcę psiarni, czy noże na akwizytora 
encyklopedii. (Wybierają kompromis i przemieniają mnie w 
księgowego).
   - Szczęściarz z ciebie, masz nowe nazwisko, twarz i 
wspomnienia, pięćset dolarów w kieszeni i ciągle jeszcze swoją 
energię i ambicję - mówią, instalując boleśnie ostatni blok 
pamięci.
   - A teraz idź i załatw ich na amen.
   - Mówiąc w przenośni - dodają pośpiesznie.
   - Aha, jeszcze jedno - wypychają mnie za drzwi Instytutu. 
- Jesteśmy strasznie zajęci, Williamie Jordanie, więc nie 
wracaj tu, chyba że zajdzie konieczność. KONIECZNOŚĆ.
   - Ale dokąd mam pójść? - spytałem. - Co mam robić?
   - Coś wymyślisz - zapewniają mnie. - W końcu miałeś dość 
sprytu i siły, żeby przeciwstawić się naszemu systemowi 
społecznemu. Chłopcze, zazdrościmy ci! A teraz spływaj; 
czeka na nas robota - a może ci się wydaje, że jesteś 
jedynym antyspołecznym mizantropem z manią wielkości, jaki 
kiedykolwiek został Wytarty?
   Najzabawniejsze, że mieli rację: większość Wytartych 
świetnie sobie radzi. Może brzmi to dziwnie, ale my
n a p r a w d ę  mamy więcej energii niż zwykli śmiertelnicy
tacy faceci, co to tylko chce lawirować pomiędzy 
wierzycielami, aż przejdą na emeryturę i będą mogli 
spokojnie odcinać kupony. Tak, tak, jesteśmy grupką 
charakterniaków - tyle tylko, że żaden z nas nie wie, 
dlaczego został Wytarty.
   To fakt - ja sam nie miałem żadnego sygnału, dopóki nie 
strzelił ten gaźnik. (Widzisz? Założę się, że myślałeś 
"całkiem już o tym zapomniał". Nie ma siły, przyjacielu. 
Wytarci nic nie zapominają - to znaczy, od momentu 
opuszczenia Instytutu. Natomiast znaczną część swego czasu 
poświęcają na to, by  p r z y p o m n i e ć. Na próżno).
   Wprawdzie moja pamięć została do cna wyczyszczona, ale 
instynkty nadal działały normalnie, no i powiedziały mi 
rzecz następującą: byłem trochę bardziej przyzwyczajony do 
tego, że strzela się do mnie na ulicy niż zwykły 
śmiertelnik. To na pewno niewiele na początek, ale 
przynajmniej wynikało z tego, że natura mojego grzechu miała 
więcej wspólnego z przemocą fizyczną niż, powiedzmy, z 
wyrafinowanymi machinacjami bogaczy z Wall Street.  
   Więc poszedłem do biblioteki publicznej, wynająłem 
kwadrans przy końcówce Centralnego Komputera i zabrałem się 
do wystukiwania pytań.
   WYMIEŃ WSZYSTKICH PRZESTĘPCÓW MIERZĄCYCH METR 
OSIEMDZIESIĄT SZEŚĆ, KTÓRZY ZOSTALI UJĘCI I SKAZANI W NOWYM 
JORKU POMIĘDZY A.D. 2008 I 2010.
   ***TAJNE.
   Spodziewałem się tego. Ta informacja była tajna ostatnich 
pięćdziesiąt razy, kiedy o nią pytałem.
   WYMIEŃ WSZYSTKIE MORDERSTWA POPEŁNIONE PRZY UŻYCIU 
PISTOLETU W NOWYM JORKU POMIĘDZY A.D. 2008 I 2010.
   Na ekranie ukazała się lista, szesnaście nazwisk na 
sekundę.
   STOP.
   Komputer przerwał wyświetlanie, a ja spróbowałem mniej 
obszernego pytania.
   NIE PODAJĄC ICH TOŻSAMOŚCI, POWIEDZ, ILU PRZESTĘPCÓW 
ZOSTAŁO SKAZANYCH ZA WIELOKROTNE MORDERSTWO Z UŻYCIEM 
PISTOLETU W NOWYM JORKU POMIĘDZY A.D. 2008 I 2010.
   ***TAJNE. Po czym kliknął i dodał: ALE TO BYŁ DOBRY 
STRZAŁ.
   DZIĘKUJĘ. CZY JAKIŚ WYTARTY ODKRYŁ KIEDYKOLWIEK SWOJĄ 
TOŻSAMOŚĆ ALBO POWÓD, DLA KTÓREGO ZOSTAŁ WYTARTY?
   JAK DOTĄD NIE.
   CZY Z TEGO WYNIKA, ŻE TO JEST MOŻLIWE?
   ODPOWIEDŹ NEGATYWNA.
   WIĘC TO NIEMOŻLIWE?
   ODPOWIEDŹ NEGATYWNA.
   CO TO MA DO LICHA ZNACZYĆ?
   ŻE NIC Z TEGO NIE MA WYNIKAĆ.
   Spojrzałem na swój zegarek. Zostało pięć minut.
   JESTEM WYTARTYM - zacząłem.
   KTO BY POMYŚLAŁ.
   Tylko tego brakowało - ironia ze strony komputera. One są 
ostatnio za cwane.
   NIEDAWNO ZAREAGOWAŁEM INSTYNKTOWNIE NA DŹWIĘK BARDZO 
PODOBNY DO WYSTRZAŁU PISTOLETU, CHOĆ ŚWIADOMIE NIE MIAŁEM KU 
TEMU POWODÓW. CZY Z TEGO WYNIKA, ŻE BROŃ PALNA ODGRYWAŁA 
ISTOTNĄ ROLĘ W MOIM ŻYCIU, ZANIM ZOSTAŁEM WYTARTY?
   ***TAJNE.
   TAJNE, NIE - ODPOWIEDŹ NEGATYWNA?
   WŁAŚNIE.
   Wstałem, choć pozostawały mi jeszcze trzy minuty do 
dyspozycji.
   Moim następnym przystankiem była księgarnia Doubleday na 
Piątej Ulicy. Poszedłem prosto do działu kronik 
kryminalnych, ale prawie natychmiast zrezygnowałem, widząc 
sam rozmiar kronik dla Manhattanu za jeden dzień.  
   Zadzwoniłem do pracy, że jestem chory, a potem znalazłem 
w książce wideofonicznej numer pewnej strzelnicy. Umówiłem 
się, pojechałem chodnikiem Midtown do wejścia, wypożyczyłem 
pistolet i zszedłem po schodach do dźwiękoszczelnej galerii 
strzelniczej.
   Zajęło mi parę minut, zanim się połapałem, jak ładować 
amunicję, nie rokowało to najlepiej. Zważyłem w ręce 
pistolet - najpierw w lewej, potem w prawej - z nadzieją, że 
przyniesie to jakieś znajome uczucie. Nic z tego. Czułem się 
niezręcznie i głupio, i przez następnych parę minut nie 
poczułem się lepiej. Wycelowałem starannie w figurę 
zawieszoną o jakieś piętnaście metrów przede mną i fatalnie 
spudłowałem. Chwyciłem pistolet oburącz i jeszcze raz 
chybiłem. Spudłowałem z prawej ręki i z lewej. Spudłowałem z 
zamkniętym prawym okiem i z lewym, spudłowałem z otwartymi 
obydwoma oczami.
   Dobrze, jeśli tylko mój instynkt działał na moją korzyść, 
to dam instynktowi szansę. Rzuciłem się na podłogę, 
przetoczyłem dwukrotnie i szybko wypaliłem - no i 
zestrzeliłem lampę pod sufitem.
   To by było na tyle, jeśli chodzi o instynkt, 
pomyślałem. Najwyraźniej człowiek, którym byłem, 
czuł się swojsko kiedy uskakiwał przed strzałami, a nie gdy
strzelał.
   Opuściłem strzelnicę, złapałem paru przyjaciół - 
Wytartych - i spytałem ich, czy kiedykolwiek doświadczyli 
czegoś podobnego do mojego małego rozbłysku deja vu. Jeden z 
nich uznał to za zabawne - może uczynili go niegroźnym, ale 
normalny to on chyba nie był - a pewna koleżanka przyznała 
się do fal wzburzenia nachodzących ją, kiedy tylko słyszy 
pewien marsz Johna Philipa Sousy, co nie było odpowiedzią, 
jakiej poszukiwałem.
   Wpadłem na lunch do lokalnej jadłodajni, spędziłem 
następny bezowocny kwadrans w bibliotece z zaprzyjaźnionym 
komputerem, a potem wróciłem do mojego bliźniaka z ciemnego 
piaskowca. Podczas jazdy chodnikiem do domu toczyłem 
bokserską walkę z cieniem, odskakiwałem od wyimaginowanych 
przeciwników i sięgałem po nie istniejący rewolwer pod lewą 
pachę, ale nie czułem się naturalnie, tylko wręcz głupio. Po 
zejściu z chodnika i pokonaniu ostatniego odcinka drogi do 
domu postanowiłem sprawdzić, czy potrafię otworzyć zamek bez 
klucza, ale dałem sobie spokój po dziesięciu minutach, w 
samą porę, bo przechodzący policjant patrzył na mnie krzywo.
   Nalałem solidnego drinka - mieszkania Wytartych różnią 
się rozkładem, wystrojem i pod wieloma innymi względami, ale 
w każdym znajdziesz alkohol, jak również taśmy z tanimi 
ćwiczeniami pamięci i z "Who's Who w świecie Zorganizowanej 
Przestępczości" - i próbowałem, po raz kwadrylionowy, 
wydobyć jakiś obraz z mojej przeszłości. Wojenna rzeź, 
krzyki i błagania gwałconych ofiar, jęki masakrowanych 
starców i dzieci, leżących w kałużach krwi w Central Parku, 
wszystko to mełło się w młynie mojego umysłu - i wszystko 
wydawało się kompletnie obce.
   A więc nie umiałem strzelać, nie umiałem forsować zamków 
i nic nie mogłem sobie przypomnieć. To z jednej strony.
   Z drugiej był jeden, odosobniony fakt: uskakiwałem przed 
kulami.
   Ale gdzieś głęboko w bebechach (bo na pewno nie w mózgu), 
wiedziałem,  w i e d z i a ł e m, że człowiek, którym kiedyś 
byłem, wrzeszczał mi bez słów do ucha, żebym padł, zanim 
mój\jego\nasz cholerny, głupi łeb zostanie roztrzaskany.
   Było to sprzeczne ze wszystkim, co powiedzieli mi w 
Instytucie. Jakakolwiek komunikacja z moim dawnym ja miała 
być wykluczona. Nawet w sytuacji, kiedy powietrze będą ciąć 
kule.
   Im dłużej o tym myślałem, tym bardziej byłem przekonany, 
że to jest właśnie autentyczny nagły przypadek uprawniający 
do odwiedzenia Instytutu. Więc włożyłem marynarkę i 
wyszedłem. Nie miałem szans na złapanie taksówki - jak 
przestraszone kury, nowojorscy taksówkarze chowają się z 
pierwszymi oznakami zmierzchu - więc ruszyłem pieszo ku 
chodnikowi East River.
   Przeszedłem może dwie przecznice, kiedy spomiędzy domów 
wyskoczył na mnie złowrogi człowieczek z załzawionymi 
oczami, dziobami po ospie, haczykowatym nosem i paskudnie 
wyglądającym nożem w ręce.
   No cóż, trzy lata bez ataku rabusia na Manhattanie, to 
jak 200 lotów nad Irakiem, Paragwajem, czy gdzie tam jeszcze 
w tym miesiącu zwariowali. Widzisz, że nadeszła twoja kolej 
i przyjmujesz wszystko, co ma się stać ze stoickim spokojem.  
   Więc podałem mu portfel, ale był w nim tylko pojedynczy 
drobny banknot i kilka kart kredytowych sterowanych 
brzmieniem mojego głosu. Tamten rzucił nagle portfel na 
ziemię i wpadł w szał, deklamując wrzaskliwie, jak bardzo go 
oszukałem.
   Zacząłem się wycofywać, co chyba rozwścieczyło go jeszcze 
bardziej, bo z przekleństwem pognał ku mnie unosząc nóż nad 
głową, z wyraźnym zamiarem zatopienia go w mojej szyi lub 
piersi.
   Pamiętam, że pomyślałem: Ze wszystkich miejsc, w których 
chciałbym umrzeć, Druga Aleja pomiędzy 35 i 36 Ulicą jest 
ostatnim. Pamiętam, że miałem wołać pomocy, ale byłem zbyt 
przerażony, żeby wydobyć z siebie jakikolwiek dźwięk. 
Pamiętam widok opadającego noża, jak w zwolnionym tempie.
   Następne, co dotarło do mojej świadomości to, że tamten 
leży na plecach, ma obydwie ręce złamane, a z nosa tryska mu 
krew jak z fontanny, ja zaś klęczę obok niego i mam właśnie 
wbić czubek noża w jego gardło.
   Zesztywniałem, starając się odtworzyć, co się stało, 
kiedy z głębi mnie jakiś głos - wcale nie wściekły, ani 
krwiożerczy, ale łagodny i uwodzicielski - wychrypiał: - 
Zrób to, zrób to.
   - Nie zabijaj mnie! - zajęczał mężczyzna, wijąc się pod 
moimi rękami. - Proszę, nie zabijaj mnie!
   - Będziesz miał frajdę - wyszeptał głos. - Zobaczysz.
   Pozostałem jeszcze przez chwilę znieruchomiały, a potem 
rzuciłem nóż i pobiegłem na północ, nie zważając na sygnały 
uliczne i nie zwalniając, aż wpadłem na autobus blokujący 
skrzyżowanie przy 42 Ulicy.
   - Głupi! - szepnął głos. - Czyż nie ocaliłem ci życia? 
Zaufaj mi.
   A może to nie był żaden głos. Może tylko wyobrażałem 
sobie, co by mówił, gdyby był.
   W każdym razie postanowiłem w ogóle nie iść do Instytutu. 
Przeczuwałem, że jeśli wpadnę tam bez tchu i brudny, cały 
zbryzgany krwią bandyty, oni po prostu  w y t r ą  mnie po 
raz drugi, zanim zdążę im powiedzieć, co się stało.
   Toteż wróciłem do domu, wziąłem szybki Suchy Prysznic, 
znalazłem w książce telefon dra Brozgolda i zadzwoniłem do 
niego.
   - Słucham - odezwał się po dwóch dzwonkach. Wyglądał 
dokładnie tak, jak go zapamiętałem: wysoki i truposzowaty, z 
czarnymi wąsami i krzaczastymi brwiami, taki typ faceta, 
który nawet w świeżo odprasowanym ubraniu będzie wyglądał 
niechlujnie.
   - Jestem Wytartym - powiedziałem, przechodząc od razu do 
rzeczy. - Pan pracował nade mną.
   - Obawiam się, że mamy jakąś awarię na linii - 
powiedział, zezując na monitor. - Nie dociera do mnie 
wizja.
   - To dlatego, że położyłem ręcznik na mojej kamerze - 
wyjaśniłem mu.
   - Przypuszczam, że zachodzi stan wyższej konieczności? - 
spytał oschle, unosząc jedną ze swych zmierzwionych brwi.
   - I owszem, zachodzi - odpowiedziałem.
   - Dobra, panie X - mam nadzieję, że nie będzie pan miał 
nic przeciwko takiemu zwracaniu się do pana - w czym 
problem?
   - O mało nie zabiłem dziś wieczorem człowieka.
   - Naprawdę? - spytał.
   - Czy nie jest pan zaskoczony?
   - Jeszcze nie - odrzekł, kładąc przed sobą dłonie i 
ściągając palce. - Muszę najpierw poznać szczegóły. Prowadził 
pan samochód, napadł na bank, czy jak?
   - Omal nie zabiłem człowieka gołymi rękami.
   - Cóż, kimkolwiek pan jest, panie X, i kimkolwiek pan
b y ł  - powiedział doktor, gładząc z zadumą swe nastroszone 
wąsy - myślę, że mogę pana zapewnić, iż  o m a l   n i e  
mordowanie prawdopodobnie nie było pańską specjalności.
   - Pan nie rozumie - powiedziałem z uporem. - Zastosowałem 
karate lub kung-fu, a  n i e   z n a m  karate ani kung-fu.
   - Kto mówi? - spytał nagle doktor.
   - Nieistotne - odpowiedziałem. - Chciałbym tylko 
wiedzieć, co u diabła się ze mną dzieje?
   - Proszę posłuchać, naprawdę nie mogę panu pomóc nie znając 
historii przypadku - powiedział doktor, starając się 
stłumić w głosie nerwową nutę, co mu się niezupełnie 
udało. 
   - Ja nie mam historii - powiedziałem. - Jestem jak nowo 
narodzony - pamięta pan przecież.
   - No to co stoi na przeszkodzie, żeby mi pan powiedział, kim 
jest?
   - Staram się dowiedzieć, kim jestem! - powiedziałem 
niecierpliwie. - Jakiś głosik powtarzał mi, że zabijanie 
ludzi to frajda.
   - Jeśli stawi się pan w Instytucie z samego rana, zrobię, 
co będę mógł - powiedział Brozgold nerwowo.
   - Wiem, co może mi pan zrobić. To już raz się stało. Chcę 
wiedzieć, czy to nie zaczęło się  o d s t a w a ć.
   - Absolutnie nie! - powiedział stanowczo. - Kimkolwiek 
pan jest, pańska pamięć została totalnie wykorzeniona. Żaden 
Wytarty nigdy nie osiągnął nawet cząstkowego przypomnienia.
   - Więc jak udało mi się ciężko poturbować zawodowego 
bandytę, który zaatakował mnie nożem?
   - Ciało ludzkie pod najwyższą presją jest zdolne do 
różnych rzeczy.
   - Nie mówię o wyskakiwaniu na trzy metry w powietrze albo 
przebiegnięciu czterdziestu metrów w cztery sekundy, gdy 
kogoś goni dzikie zwierzę! Mówię o zrobieniu z przeciwnika 
kaleki za pomocą trzech precyzyjnych ciosów.
   - Naprawdę nie jestem w stanie odpowiedzieć na to tak od 
razu. Jeśli wpadnie pan do Instytutu i zapyta o 
mnie, ja...
   - Tak? - zapytałem. - Usunie pan ten mały skrawek, 
który został przeoczony za pierwszym razem?
   - Jeśli nie chce pan zdradzić swojego nazwiska ani
przyjść do Instytutu - powiedział - to czego ode mnie pan 
chce?
   - Chcę wiedzieć, co się dzieje.
   - Już mówiłem - rzucił oschle.
   - I chcę wiedzieć, kim byłem.
   - Nie możemy tego powiedzieć - odrzekł.  Potem zamilkł i 
uśmiechnął się przymilnie do kamery. - Oczywiście, być może 
w tym wypadku zrobilibyśmy wyjątek, zważywszy naturę 
problemu. Ale nie możemy tego uczynić, dopóki nie wiemy, kim 
jest pan obecnie.  
   - Jakie mogę mieć gwarancje, że nie zostanę znowu 
Wytarty?
   - Masz moje słowo - powiedział z ojcowskim uśmiechem.
   - Ostatnim razem też prawdopodobnie ktoś dawał mi słowo.
   - Ta rozmowa staje się nudna, panie X. Nie mogę panu 
pomóc, nie wiedząc, kim pan jest. Według wszelkiego 
prawdopodobieństwa nic niezwykłego się z panem nie działo i 
nie dzieje. A jeśli rozwija pan nową, przestępczą osobowość, 
nie wątpię, że i tak niezadługo się spotkamy. Więc jeśli nie 
ma pan nic więcej do powiedzenia, to wolałbym już skończyć.
Czeka mnie praca. - Zamilkł i spojrzał ostro do kamery. - Co 
n a p r a w d ę  pana niepokoi? Jeżeli rzeczywiście jest to
niewielkie przypomnienie, to dlaczego miałoby 
ci to sprawiać przykrość? Czyż nie o tym zawsze marzyli 
Wytarci?
   - Głos - powiedziałem.
   - Jaki głos? - naciskał.
   - Nie wiem, czy mu wierzyć, czy nie.
   - Ten, który ci mówi, żeby zabijać ludzi?
   - Sprawia wrażenie, że  w i e - powiedziałem cicho. - 
Brzmi sugestywnie.
   - O Boże - szepnął doktor i przerwał połączenie.
   - Jesteś tu jeszcze? - spytałem głosu.
   Odpowiedzi nie było, ale naprawdę jej nie oczekiwałem. 
Nie było w pobliżu nikogo do zabicia.
   Nagle poczułem się uwięziony, jakby ściany zaczęły się 
zaciskać, a powietrze stawało się zbyt gęste, by oddychać, 
więc znowu założyłem marynarkę i wyszedłem na spacer, 
trzymając się z dala od Drugiej Alei.
   Unikałem bardziej ruchliwych ulic, trzymając się dzielnic 
mieszkalnych - w każdym razie na tyle mieszkalnych, na ile 
to możliwe na Manhattanie - i parę godzin zeszło mi na 
włóczędze bez celu i próbach analizy moich przeżyć.
   W dwóch ciężarówkach strzelił gaźnik, ale nie padłem ani 
razu. Minął mnie olbrzymi, czarny mężczyzna z rękojeścią 
noża wystającą nachalnie zza paska, rzucając mi przeciągle, 
twarde spojrzenie, ale nie rozbroiłem go. Przejechał obok 
samochód policyjny, ale nie poczułem pokusy ucieczki.
   W zasadzie prawie przekonałem sam siebie, że wprawdzie 
doktor Brozgold nie był zbyt miły, ale miał absolutną rację:
moja wyobraźnia jest zbyt wybujała, kiedy nagle tandetnie 
ubrana blond dziwka wyszła na ulicę i puściła do mnie oko.
   - Ta - wyszeptał głos.
   Moja trasa urwała się nagle, znieruchomiałem strasznie 
zmieszany.
   - Zaufaj mi - wychrypiał.
   Dziwka uśmiechnęła się do mnie jak w transie. 
Odwzajemniłem uśmiech i pozwoliłem jej zaprowadzić się na
górę, do skąpo umeblowanego pokoju.
   - Cierpliwości - ostrzegł mnie głos. - Nie za szybko. 
Delektuj się.
   Ona zamknęła drzwi na klucz.
   A jak zacznie krzyczeć? pomyślałem.  Jesteśmy na trzecim 
piętrze. Jak się stąd wydostanę?  
   - Odpręż się - powiedział głos, brzmiał łagodnie i 
słodko. - Wszystko po kolei. Wydostaniesz się, nie ma 
strachu. Zaopiekuję się tobą.
   Teraz dziwka była naga. Znowu uśmiechnęła się do mnie, 
wymruczała coś niewyraźnie, po czym podeszła i zaczęła 
odpinać mi koszulę.
   Wbiłem kciuk w jej lewe oko, usłyszałem trzask kości, 
kiedy wciskałem jej pięść pod żebra, słuchałem jej wrzasku, 
kiedy krawędź mojej dłoni opadła na jej kark.
   A potem była tylko cisza.
   - To było bajeczne! - jęknął głos. - Po prostu bajeczne! 
- Nagle ogarnęła go troskliwość. - Czy tobie też było 
dobrze?
   Poczekałem chwilę, aż mój oddech wróci do normy, a fala 
podniecenia ustąpi albo chociaż trochę opadnie.
   - Tak - powiedziałem na głos.- Tak, to było przyjemne.
   - A nie mówiłem? - powiedział głos. - Mogli zmienić 
wspomnienia, ale duszę. Ty i ja zawsze to lubiliśmy.  
   - Czy my po prostu zabijamy kobiety? - spytałem 
zaciekawiony.
   - Nie pamiętam - przyznał głos.
   - To skąd wiedziałeś, że mam zabić właśnie ją?
   - Wiem, jak tylko je widzę - zapewnił mnie głos.
   Przemyśliwałem nad tym, kiedy robiłem porządek w pokoju, 
wycierałem klamkę chusteczką, starając się przypomnieć 
sobie, czy dotykałem jeszcze czegoś.
   - Oni usunęli twoje odciski palców - powiedział głos. - 
Nie warto zawracać sobie głowy.
   - W ten sposób nie zorientują się, że ścigają Wytartego - 
powiedziałem. Rzuciłem ostatnie badawcze spojrzenie na pokój 
i wyszedłem.
   Wróciłem do domu, przykryłem ręcznikiem kamerę wideofonu 
i połączyłem się z drem Brozgoldem.
   - Znowu ty? - powiedział, kiedy stwierdził brak obrazu.
   - Tak - odpowiedziałem. - Przemyślałem to, co pan 
powiedział i przyjdę jutro rano.
   - Do Instytutu? - upewnił się, z wyrazem olbrzymiej ulgi.
   - Owszem. Punkt dziewiąta - odpowiedziałem. - Jeżeli pana 
tam nie będzie, odchodzę.
   - Będę - obiecał.
   Odłożyłem wideofon, sprawdziłem jego adres w książce i 
wyszedłem.
   - Sprytnie - powiedział głos z podziwem, kiedy 
pokonywałem dwadzieścia dwie przecznice w kierunku 
mieszkania Brozgolda. - Nigdy bym na to nie wpadł.
   - Prawdopodobnie dlatego cię złapali - szepnąłem w zimne 
powietrze nocy.
   Dotarcie do mieszkania Brozgolda zajęło mi prawie 
godzinę. (Chodniki wyłączają dla oszczędności o ósmej). 
Byłem dziwnie przekonany, że znajdę go w jednym z 
czteropiętrowych, stuletnich budynków mieszkalnych; facet, 
który ubierał się jak on i nie wiedział, do czego służy 
grzebień, nie będzie marnował pieniędzy na apartament w 
wysokościowcu, żeby zaimponować przyjaciołom. Odszukałem 
numer jego mieszkania, potem poszedłem od tyłu, wgramoliłem 
się po rachitycznych, drewnianych schodach na drugie piętro, 
odliczyłem okna i kiedy natknąłem się na kuchnię ze stosem 
około pięćdziesięciu książek na podłodze i czterodniową na 
oko stertą nie zmytych naczyń w zlewie, wiedziałem, że to 
tu. Nie byłem w stanie otworzyć zamka wytrychem lepiej 
niż mojego własnego, ale drzwi były drewniane, starego 
typu, więc w końcu naparłem na nie ramieniem i wyłamałem je.
   - Kto tam - spytał Brozgold, wychodząc z sypialni w 
piżamie. Wyglądał jeszcze bardziej niechlujnie niż zwykle.
   - Cześć - powiedziałem rozpromieniony, wpychając go z 
powrotem do sypialni. - Pamiętasz mnie?
   Zamknąłem za sobą drzwi, żeby mieć pewność, że nikt nam 
nie przeszkodzi. W pokoju panował stęchły zapach tytoniu, 
albo to była stęchlizna ubrań w szafie. Meble - komoda, 
biurko, podwójne łóżko, para szafek nocnych i krzesło - 
musiały sporo kosztować, ale nie zaznały politury ani nawet 
odkurzacza od dnia, kiedy je dostarczono.
   Gapił się na mnie szeroko otwartymi oczami i rosnącym 
wyrazem rozpoznania. 
   - Ty jesteś... ojej... Jurgins? 
Johnson? Nie mogę sobie w tej chwili przypomnieć nazwiska. 
To ty do mnie dzwoniłeś?
   - Ja - powiedziałem, popychając go na krzesło . - A
nazywam się William Jordan.
   - Jordan. Jasne. - Wyglądał na oszołomionego, jakby się 
jeszcze całkiem nie obudził. - Co tu robisz, Jordan? 
Myślałem, że spotykamy się w Instytucie jutro rano.
   - Wiem, że tak myślałeś - odpowiedziałem poufale. - 
Chciałem mieć pewność, że cała twoja obstawa będzie tam, 
byśmy mogli odbyć prywatną pogawędkę właśnie tu i teraz.  
   - A teraz ty mnie posłuchaj, Jordan... - Doktor wstał.
   Posadziłem go z powrotem mocnym pchnięciem.
   - Właśnie po to tu przyszedłem - powiedziałem. - 
Najpierw chcę usłyszeć, jakie były powody mojego wytarcia.
   - Byłeś przestępcą - powiedział zimno. - Przecież wiesz.
   - Jakie przestępstwo popełniłem?
   - Tego nie mogę ci powiedzieć! - wrzasnął, starając się 
ukryć rosnący strach za zasłoną złości. - A teraz wynoś się 
stąd i...
   - Ile osób zabiłem gołymi rękami? - spytałem pogodnie.
   - Co?
   - Właśnie zabiłem kobietę - powiedziałem. - Sprawiło mi 
to przyjemność. Prawdziwą  f r a j d ę. W tej chwili 
zastanawiam się, jak przyjemne byłoby zabicie lekarza.
   - Jesteś szalony - warknął.
   - Niestety - odpowiedziałem - posiadam
zaświadczenia stwierdzającego, że stan Nowy Jork uznaje mnie 
za całkowicie normalnego. - Uśmiechnąłem się szeroko. - Zgadnij, 
kto to podpisał.
   - Odejdź!
   - Jak tylko mi powiesz to, co chcę wiedzieć.
   - Nie mogę!
   - Jesteś wciąż ze mną? - spytałem bezgłośnym szeptem.
   - Jestem tu - powiedział głos.
   - Przejmij kontrolę we właściwym momencie, bo sobie 
złamię rękę - powiedziałem mu.
   - Jestem gotów na każde życzenie - odrzekł głos.
   - Może potrzebujesz dowodów moich umiejętności i mojej 
szczerości - powiedziałem do Brozgolda, podchodząc do 
komody.
   Uniosłem dłoń wysoko ponad głowę i zacząłem ją opuszczać 
na litą, drewnianą powierzchnię. Zadrżałem tuż przed 
uderzeniem, ale nie bolało ani trochę - a po chwili blat i 
dwie górne szuflady były rozłupane na dwoje.
   - Dzięki - szepnąłem.
   - Zawsze do usług.
   - To równie dobrze mogłbyś być  t y  - powiedziałem, 
odwracając się do Brozgolda. - I naprawdę, jeśli nie powiesz 
mi tego, co chcę wiedzieć, to  b ę d z i e s z  ty.
   - I tak mnie zabijesz - powiedział, drżąc ze strachu, ale 
kurczowo trzymając się swojej linii.
   - Zabiję cię, jeśli mi  n i e  powiesz. Jak powiesz, 
obiecuję, że nie zrobię ci krzywdy.
   - Ile jest warta obietnica mordercy? - spytał z goryczą.
   - To ty wyposażyłeś mnie w honor - zwróciłem uwagę. - Czy 
zajmujesz się produkowaniem kłamców?
   - Nie, ale nie zajmuję się też produkowaniem morderców. 
   - Chcę tylko wiedzieć, kim byłem i co zrobiłem. - 
powtórzyłem cierpliwie. - Nie mam zamiaru znowu tego robić. 
Potrzebuję tylko jakichś faktów, żeby zdusić w sobie ten 
przeklęty głos.
   - Dobrze, to mi się podoba - powiedział głos.
   - Nie mogę - powtórzył Brozgold.
   - Jasne, że możesz - powiedziałem, robiąc parę kroków w 
jego stronę.
   - To ci nic nie da - powiedział, był teraz na granicy 
płaczu. - Wszystko na twój temat, najdrobniejszy fakt, 
zostało utajnione. Nie będziesz w stanie pójść żadnym tropem 
na podstawie tego, co ja wiem.
   - Może nie będzie trzeba - powiedziałem. - Ile osób 
zabiłem?
   - Nie mogę.
   Sięgnąłem ku małemu biurku i machnąłem ręką w dół. 
Rozpadło się na dwoje.
   - Ile? - powtórzyłem, wbijając w niego wzrok.
   - Siedemnaście! - wrzasnął i łzy popłynęły po jego 
twarzy.
   - Siedemnaście? - powtórzyłem z niedowierzaniem.
   - Przynajmniej o tylu wiemy.
   Nawet mnie samego zdziwił ogrom tej kolekcji. 
   - Kim oni byli? Mężczyźni? Kobiety? - Nie odpowiedział, 
więc zrobiłem ku niemu następny krok i dorzuciłem groźnie: - 
Lekarze?
   - Nie! - rzucił pośpiesznie. - Nie lekarze. Nigdy 
lekarze!
   - Więc kto?
   - Każdy, za kogo zabicie ci zapłacono - wydusił w końcu.
   - Byłem zawodowcem?
   Przytaknął.
   - Musiałem naprawdę lubić tę pracę, skoro zabiłem 
siedemnaście osób - powiedziałem w zamyśleniu. - Jak mnie 
złapali?
   - Twoja dziewczyna doniosła. Wiedziała, że zostałeś 
wynajęty, żeby zabić Carlo Castinerrę...
   - Tego polityka?
   - Tak. Więc policja wystawiła go na wabia i nakryła cię.
Wlazłeś prosto w ich pułapkę.
   Potrząsnąłem smutno głową.
   - Oto co się otrzymuje w zamian za zaufanie. A  t o  - 
dodałem, spuszczając kant dłoni na jego kark i wydając z 
siebie stęknięcie - dostajesz  t y.
   - To było nieetyczne - powiedział mój głosik. - Obiecałeś 
nie robić mu krzywdy, jeśli ci powie to, co chciałeś 
wiedzieć.
   - Już raz komuś zaufaliśmy i popatrz, gdzie to nas 
zaprowadziło - odpowiedziałem, chodząc po sypialni i 
wycierając różne powierzchnie. - A co z tą dziwką? Czy ktoś 
zawarł na nią umowę?
   - Nie pamiętam - powiedział głos. - Po prostu miałem 
frajdę.
   - A jak wrażenia z zabijania dra Brozgolda? - spytałem.
   - W porządku - powiedział głos po chwili zastanowienia. - 
Całkiem dobrze. Przyjemnie było.
   - Mnie też - przyznałem.
   - No to wracamy do biznesu?
   - Nie - powiedziałem. - Jeśli nauczyłem się czegoś jako 
księgowy, to tego, że wszystko ma właściwy sobie schemat. 
Jak popadniemy w znany, stary schemat, to skończymy z 
powrotem w Instytucie.
   - To co będziemy robić? - spytał głos.
   - Och, będziemy nadal zabijać ludzi - zapewniłem go. - 
Muszę przyznać, że to wciąga. Ale ja zarabiam więcej niż 
wydaję, a nie sądzę, żeby dla ciebie pieniądze miały 
jakiekolwiek znaczenie.
   - Żadnego - powiedział głos.
   - Więc teraz będziemy sobie zabijać kogo przyjdzie nam 
ochota na różne przyjemne sposoby - powiedziałem. - Williama 
Jordana uczyniono fanatykiem drobiazgów, więc sądzę, że 
będzie nas dużo trudniej złapać niż wtedy, kiedy byłem tobą. 
- Wycierałem komodę najdokładniej, jak umiałem.
   - Oczywiście - dodałem, zabierając się do wycierania 
biurka - uważam, że można by zacząć od Carlo Castinerry, na 
konto starych czasów.
   - Już się cieszę - powiedział głos, starając się stłumić 
podniecenie.
   - Liczyłem na to - powiedziałem oschle. - Poza tym to 
będzie wyrównanie ostatniego rachunku z naszego poprzedniego 
życia. Nienawidzę nie wyrównanych rachunków. To chyba moja 
dusza księgowego.
   Więc tak właśnie mają się teraz sprawy.
   Ostatnie dwa dni spędziłem w biurze, nadganiając 
zaległości. Nocami rozpracowuję dom Castinerry. Znam 
wszystkie drzwi i okna, wiem jak wydostać się na ulicę przez 
wyjście kuchenne, o której godzinie odchodzi służba, o 
której gasną światła.
   I w piątek, punkt siedemnasta, wyjdę z biura i pójdę na 
obiad do szykownej francuskiej restauracji. Potem kopnę się 
do tego, co zostało z dystryktu teatralnego i złapię ten 
klasyczny kawałek Sondheima, który odgrzebali po latach.
   A potem, z niewielką pomocą mojego cienia, wywiążę się z 
dawno zaległej roboty na szacownym panu Castinerra.
   Tylko tym razem załatwić to jak trzeba.
   Ogólnie biorąc Wytarci to ludzie cholernie samotni. Nie 
wyobrażasz sobie, jak miło znaleźć hobby, które można 
dzielić z przyjacielem.
                                  Przełożył Jacek Suchocki

