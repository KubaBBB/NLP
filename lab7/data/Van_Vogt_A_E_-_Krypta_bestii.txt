VAN VOGT A.E.




KRYPTA BESTII



Potwór pełzł. Skamlał ze strachu i bólu. Bezkształtna, amorficzna plazma, zmieniająca 
kształt i strukturę przy każdym gwałtownym poruszeniu, pełzła korytarzem kosmicznego 
frachtowca, zwalczając w sobie niepohamowany popęd do przybierania kształtu otoczenia. 
Szary pęcherz rozlewającej się substancji to pełzł, to spływał kaskadą, toczył się, ciekł i 
rozlewał w nieustannym, śmiertelnym zmaganiu z tą anormalną potrzebą przybrania jakiejś 
trwałej postaci. Jakiejkolwiek postaci: twardej, zimno-niebieskiej metalowej ściany 
zdążającego na Ziemię frachtowca, grubej kauczukowej podłogi. Z podłogą nie było zbyt 
trudno; co innego opierać się przyciąganiu metalu. Z łatwością mógłby się stać metalem na 
całą wieczność.
Ale coś mu to uniemożliwiało. Jakiś wpojony nakaz. Nakaz dudniący jak werbel w 
każdej jego cząsteczce, pulsujący z równomierną intensywnością, niby dojmujący ból, w 
każdej jego komórce: odszukać najwybitniejszego matematyka w całym Układzie 
Słonecznym i sprowadzić go do wrót krypty zbudowanej z marsjańskiego supermetalu. 
Wielki musi być uwolniony. Zamek zegarowy zintegrowany z liczbą pierwszą musi zostać 
otwarty.
To właśnie był ten nakaz, wywierający presję na jego składniki. Nakaz, który wielcy i 
źli twórcy wyryli w jego elementarnej świadomości.
W końcu długiego korytarza coś się poruszyło. Otworzyły się drzwi. Dał się słyszeć 
odgłos kroków. Kroków pogwizdującego mężczyzny. Z metalicznym poświstem, niemal 
westchnieniem, stwór rozpłynął się, upodabniając się na chwilę do kałuży rtęci, po czym 
przybrał barwę brązowej podłogi, stał się podłogą, leciutkim zgrubieniem na ciemnobrązowej 
kauczukowej płaszczyźnie.
Był jak w ekstazie. O, właśnie tak leżeć płasko, mieć kształt i być prawie martwym, 
tak, że nie czuje się wcale bólu. Śmierć jest czymś tak błogim i pożądanym, a życie - męką 
nie do zniesienia. Żeby tak ta nadchodząca żywa istota odeszła stąd jak najprędzej. Gdyby się 
zatrzymała - narzuciłaby mu swój kształt. Życie to potrafi, jest silniejsze niż metal. A to 
oznaczałoby cierpienie, walkę, ból.
Stwór wyprężył swe ciało, płaskie teraz i groteskowe - które jednak w każdej chwili 
mogło napiąć muskuły jak z żelaza - i oczekiwał walki na śmierć i życie.
Parelli, mechanik z załogi statku kosmicznego, pogwizdywał sobie radośnie 
przemierzając wielkimi krokami lśniący korytarz wiodący do maszynowni. Właśnie otrzymał 
radiotelegram ze szpitala: Żona czuje się dobrze. Chłopiec! Cztery kilo". Stłumił w sobie 
chęć, by krzyczeć i tańczyć z radości. Chłopiec! Życie jest piękne.
Stwór na podłodze poczuł ból: pierwotny ból, przesycający jego elementy niczym 
żrący kwas. Brązowa podłoga drżała każdą cząsteczką, gdy Parelli kroczył po niej. Stwór 
odczuwał szalone pragnienie, by ruszyć śladem człowieka i przybrać jego postać. Ze strachem 
zwalczał w sobie ten popęd, coraz bardziej świadomie, mógł już bowiem myśleć, posługując 
się mózgiem Parellego. Zgrubienie na powierzchni podłogi potoczyło się w ślad za 
mężczyzną.
Opór na nic się nie zdał. Zgrubienie urosło do rozmiarów pęcherza, na moment 
przybierając kształt ludzkiej głowy. Ponurej zjawy o piekielnych kształtach. Twór wydał 
metaliczny dźwięk; syknął z przestrachu, po czym opadł dygocząc z przerażenia, bólu, i 
nienawiści, podczas gdy Parelli oddalał się szybkim krokiem - za szybkim w porównaniu z 
jego pełzaniem. Pisk zamarł. Stwór wtopił się w brązową podłogę i leżał nieruchomo, drżąc 
wszakże z niepohamowanej żądzy, by żyć - żyć pomimo bólu i strachu. Żyć i wypełniać wolę 
swych twórców.
Przeszedłszy dziesięć metrów Parelli przystanął. Otrząsnął się z rozmyślań o żonie i 
dziecku. Odwrócił się i wpatrywał niepewnie w korytarz prowadzący do maszynowni.
- Ki diabeł? - zastanowił się na głos.
Jakiś dziwny, słaby, ale budzący grozę dźwięk odbił się echem w jego świadomości. 
Dreszcz przebiegł mu wzdłuż kręgosłupa. Diabelskie echo! Stał tak, ów rosły, atletycznie 
zbudowany mężczyzna, obnażony do pasa, spocony od żaru silników rakietowych, które 
wyhamowywały statek kosmiczny powracający na Ziemię z wyprawy na Marsa. Wzdrygnął 
się i zaciskając pięści ruszył wolno z powrotem, tą samą drogą, którą przyszedł.
Stwór drżał cały, czując przyciąganie, które było dlań prawdziwą torturą rozdzierającą 
każdą jego wzburzoną i rozdygotaną komórkę. Stopniowo uświadamiał sobie nieuchronną 
konieczność przyjęcia postaci życia.
Parelli zatrzymał się niezdecydowany. Podłoga poruszyła się pod jego nogami; 
wyraźna falista brązowa wypukłość, przerażająca, wznosiła się na jego niedowierzających 
oczach i rosła w pęcherzykowatą, śluzowatą, syczącą masę. Odrażająca, demoniczna głowa 
unosiła się nad rachitycznymi, na pół ludzkimi barkami. Guzowate dłonie, wyrastające z 
małpich, zdeformowanych ramion, wpiły się w jego twarz niczym szpony ze wściekłą furią i 
szarpały go, nie przestając jednocześnie zmieniać swego kształtu. - O Boże! - wykrzyknął 
mężczyzna.
Ściskające go wciąż ramiona i dłonie stawały się coraz bardziej normalne, coraz 
bardziej ludzkie - śniade, muskularne. Twarz przybrała znajome rysy, wyrósł na niej nos, 
pojawiły się oczy i czerwona kreska ust. Cała postać stała się naraz bliźniaczo podobna do 
niego: te same spodnie i pot, i wszystko.
- ...Boże! - powtórzył sobowtór, wczepiając się w Parellego pożądliwymi palcami z 
nieprawdopodobną siłą.
Z trudem łapiąc oddech Parelli uwolnił się z uścisku, po czym zadał jeden miażdżący 
cios prosto w tę zniekształconą twarz. Monstrum krzyknęło. Odwróciło się i zaczęło uciekać, 
zatracając ludzki kształt, opierając się temu, wydając z siebie na pół ludzkie okrzyki. Parelli 
ścigał stwora; nogi miał jak z waty, dygotał z panicznego przerażenia i niedowierzania 
własnym zmysłom. Wyciągając rękę dosięgnął zanikających już spodni potwora i szarpnął. 
Pozostał mu w rękach zimny, śliski, wijący się strzęp przypominający mokrą glinę. To było 
już nie do wytrzymania. Z odrazy poczuł mdłości, nogi się pod nim ugięły. Dobiegło go 
wołanie pilota: - Co się stało?
Dostrzegł otwarte drzwi magazynu. Skoczył bez tchu do środka, po chwili wypadł 
trzymając w pogotowiu pistolet atomowy. Zobaczył, że pilot z bladą twarzą i wybałuszonymi 
oczami zesztywniał przy olbrzymim oknie.
- Jest tam! - wykrzyknął tamten.
Szary pęcherz roztapiał się w rogu szyby, stając się szybą. Parelli rzucił się do okna, 
mierząc z pistoletu. Pofałdowane wybrzuszenie wsiąkło w szkło, przyciemniając je; potem 
pęcherz wyłonił się z drugiej strony okna, w chłodzie Kosmosu. Oficer stanął obok Parellego. 
Obaj patrzyli, jak szara, bezkształtna plazma pełznie wzdłuż bocznej ściany pędzącego 
frachtowca, znikając z ich pola widzenia.
Parelli oprzytomniał.
- Mam kawałek tego! - wykrzyknął. - Rzuciłem na podłogę w magazynie.
Na porzucony strzęp natknął się porucznik Morton. Mikroskopijny odcinek podłogi 
wzniósł się, a potem urósł do zdumiewających rozmiarów, próbując przybrać ludzką postać. 
Parelli, z rozbieganymi, błędnymi oczyma, zgarnął monstrum szuflą. Stwór zasyczał. Już 
prawie stał się częścią metalowej szufli, ale nie udało mu się to, ponieważ człowiek był zbyt 
blisko.
Parelli stał na chwiejnych nogach przed swym zwierzchnikiem, z szuflą w rękach. 
Śmiał się histerycznie:
- Dotknąłem tego - powtarzał w kółko - dotknąłem tego.

Gdy statek wdzierał się w ziemską atmosferę, na jego zewnętrznej powłoce poruszył 
się pęcherz metalu, zdradzając niemrawe oznaki życia. Metalowe ściany rozgrzały się do 
czerwoności, potem do białości. Odporny jednak na to stwór kontynuował powolną 
przemianę w szarą masę. Niejasno uświadamiał sobie, że nadeszła pora działania.
Naraz oderwał się od statku i zaczął opadać powoli, jakby nie podlegał przyciąganiu 
ziemskiemu. Nieznaczne przekształcenie w budowie jego atomów spowodowało 
przyspieszenie opadania, jak gdyby stwór naraz stał się bardziej podatny na działanie 
grawitacji. Ziemia w dole była zielona; miasto, niewyraźne w oddali, błyszczało w 
promieniach zachodzącego słońca. Stwór zwolnił i zniżał się, niczym opadający liść w 
podmuchu wiatru, ku wciąż jeszcze dalekiej powierzchni ziemi. Wylądował przy moście, na 
peryferiach miasta.
Jakiś mężczyzna szedł przez most szybkim, nerwowym krokiem. Zdziwiłby się 
bardzo, gdyby się obejrzał i ujrzał swego sobowtóra wspinającego się z rowu na drogę i 
ruszającego żwawo w ślad za nim.
Odszukać - najwybitniejszego matematyka!
Było to w godzinę później. Idąc zatłoczoną ulicą monstrum odczuwało nieustanny ból, 
z jakim doskwierała mu ta myśl. Cierpiał także i z innych powodów: musiał zmagać się z 
przyciąganiem tej cisnącej się zewsząd, spieszącej masy ludzkiej, która mrowiła się przed 
nim, nie dostrzegając go. Teraz, gdy miał ciało i umysł człowieka, znacznie łatwiej było mu 
myśleć i utrzymać niezmienioną postać.
Odszukać - matematyka!
Po co?" zrodziło się pytanie w jego ludzkim teraz mózgu. Monstrum zadrżało, 
wstrząśnięte taką herezją. Jego piwne, rozbiegane oczy rozglądały się dokoła trwożnie, jakby 
spodziewał się, że spotka go nagła i straszliwa zagłada. Jego rysy zatarły się nieco, 
upodabniając się kolejno to do oblicza mężczyzny z haczykowatym nosem, który mijał go 
kołyszącym się krokiem, to znów do opalonej twarzy wysokiej kobiety, która wpatrywała się 
w witrynę sklepową.
Ten proces trwałby dłużej, gdyby monstrum nie otrząsnęło się ze strachu i nie zmusiło 
do przybrania rysów gładko wygolonej twarzy młodego człowieka, który wynurzył się 
leniwie z bocznej uliczki. Mężczyzna spojrzał na niego, odwrócił wzrok, potem znów się 
obejrzał, zaskoczony. Monstrum odebrało jego myśli: Co, u diabła? Gdzieś już widziałem 
tego faceta!".
Nadchodziła grupka kobiet. Stwór odsunął się na bok, gdy go mijały. Na moment 
stracił kontrolę nad swymi zewnętrznymi komórkami: brąz jego garnituru przybrał 
najdelikatniejszy odcień błękitu - kolor najbliższej sukni. Kręciło mu się w głowie od szelestu 
strojów i trajkotania: No powiedz sama, moja droga, czy ona nie wygląda okrrropnie w tym 
okrrropnym kapeluszu?".
Na wprost znajdował się długi ciąg gigantycznych gmachów. Monstrum pokiwało 
głową ze zrozumieniem. Takie skupisko budynków oznacza obecność metalu, a siła, co wiąże 
atomy metalu, działałaby również i na jego ludzką postać. Stwór pojmował istotę tego 
zjawiska, za pośrednictwem umysłu szczupłego mężczyzny w ciemnym garniturze, 
wlokącego się ospale. Był on urzędnikiem. Monstrum odebrało jego myśli: człowiek z 
zawiścią myślał o swym szefie, Jimie Brenderze z firmy J.P. Brender i Spółka".
Skłoniło to monstrum do gwałtownego zawrócenia i pójścia śladem Lawrence'a 
Pearsona, z zawodu buchaltera. Gdyby przechodnie zwrócili na to uwagę, zdumiałby ich 
widok dwóch Lawrence'ów Pearsonów idących ulicą jeden za drugim w odstępie jakichś 
piętnastu metrów. Wtórny Lawrence Pearson, badając pamięć pierwszego, dowiedział się, że 
Jim Brender jest absolwentem harwardzkiego wydziału matematyki, finansów i ekonomii 
politycznej, ostatnim z długiej linii finansowych geniuszy, mężczyzną trzydziestoletnim, 
szefem kolosalnie zasobnej firmy J P. Brender i Spółka".
Ja także mam trzydziestkę", myśli Pearsona odbijały się echem w mózgu stwora, a 
nie posiadam nic. Brender opływa we wszystko, a ja będę mieszkał w tym samym starym 
pensjonacie do końca życia".
Zapadał już zmrok, gdy obaj przechodzili przez most. Monstrum przyspieszyło kroku, 
wysuwając się agresywnie do przodu. Widać w ostatniej chwili jakieś niejasne przeczucie 
tknęło jego ofiarę, bo szczupły mężczyzna się odwrócił, wydając z siebie cichy skrzek, gdy 
stalowe szpony schwyciły go za gardło w straszliwym uścisku. Mózg potwora odłączył się, 
oszołomiony, gdy zgasła świadomość Lawrence'a Pearsona. Z trudem łapiąc oddech i broniąc 
się przed nicością monstrum odzyskało wreszcie panowanie nad sobą. Za jednym zamachem 
chwyciło martwe ciało i przerzuciło je przez betonową balustradę. W dole rozległ się plusk, a 
potem bulgotanie wody.
Stwór, będący teraz Lawrence'em Pearsonem, szedł najpierw pospiesznie, potem coraz 
wolniej, póki nie dotarł do ogromnego domu z cegły, zbudowanego w niejednolitym stylu. 
Popatrzył z niepokojem na numer, ogarnięty nagłą niepewnością, czy pamięć go nie zwodzi. 
Z wahaniem otworzył drzwi. Oblał go strumień żółtego światła, czyjś śmiech zawibrował w 
jego wrażliwych uszach. Panował tu chaos rozmaitych myśli snujących się po głowach 
rozmaitych osób, tak samo jak na ulicy. Stwór bronił się przed napływem tych obcych myśli, 
grożącym mu utratą osobowości Lawrence'a Pearsona. Znalazł się w przestronnym, jasnym 
holu, skąd przez otwarte drzwi do pokoju widać było stół nakryty do kolacji, przy którym 
siedziało kilkanaście osób.
- A, to pan, panie Pearson - odezwała się gospodyni zajmująca honorowe miejsce u 
szczytu stołu. Była to kobieta o spiczastym nosie i wąskich ustach. Monstrum przypatrywało 
się jej przez chwilę z uwagą. Przechwyciło myśli kobiety. Jej syn był nauczycielem 
matematyki w gimnazjum. Stwór zareagował na to obojętnością, w mig doszedł prawdy: syn 
tej kobiety był takim samym intelektualnym zerem, jak jego matka.
- Przyszedł pan w samą porę - powiedziała obojętnym tonem. - Sarah, przynieś talerz 
dla pana Pearsona.
- Dziękuję, nie jestem głodny - odparł stwór, śmiejąc się w duchu z ironią; było to 
uczucie do tej pory mu nie znane. - Chyba pójdę się położyć.
Całą noc przeleżał na łóżku Lawrence'a Pearsona, z otwartymi oczami, raźny, coraz 
bardziej świadom siebie.
Jestem maszyną, rozmyślał, bez własnego mózgu. Mogę jedynie posługiwać się 
mózgiem ludzi. Ale w jakiś niewytłumaczalny sposób moi twórcy pozwolili mi być czymś 
więcej niż tylko czyimś echem. Posługuję się ludzkim mózgiem, aby osiągnąć własny cel.
Na myśl o twórcach zdjęła go groza zaćmiewająca umysł. Było to przerażające, 
mgliste wspomnienie fizjologicznego bólu dezintegrującej reakcji chemicznej.
Wstał o świcie i spacerował po mieście do wpół do dziesiątej. O tej właśnie porze 
stanął przed imponującą marmurową bramą firmy J.P. Brender i Spółka". Znalazłszy się w 
środku zagłębił się w wygodnym fotelu z inicjałami L.P. i pracowicie ślęczał nad księgami 
rachunkowymi, które Lawrence Pearson odłożył poprzedniego dnia.
O godzinie dziesiątej wysoki młody człowiek w ciemnym garniturze pojawił się na 
łukowo sklepionym korytarzu. Idąc energicznym krokiem mijał po drodze szeregi biurowych 
pomieszczeń. Uśmiechał się przy tym ze spokojną pewnością siebie. Stworowi niepotrzebny 
był wcale chór dzień dobry, panie Brender", by wiedzieć, że oto przybywa jego zwierzyna 
łowna. Podniósł się gibkim, sprężystym ruchem, na jaki nie stać byłoby prawdziwego 
Lawrence'a Pearsona, i wszedł szybko do toalety.
W chwilę później w drzwiach ukazał się sobowtór Jima Brendera i ruszył ze spokojną 
pewnością siebie w stronę gabinetu, w którym przed kilkoma minutami zniknął prawdziwy 
Brender. Zapukał do drzwi, wszedł - i uzmysłowił sobie trzy rzeczy na raz. Po pierwsze, że 
znalazł tego właśnie człowieka, po którego został wysłany. Po drugie, że jego umysł nie jest 
w stanie skopiować bystrego, precyzyjnie działającego mózgu młodego człowieka, który 
przypatrywał się mu zdziwionymi ciemnoszarymi oczami. I po trzecie, że na ścianie gabinetu 
wisi olbrzymia metalowa płaskorzeźba.
Wstrząśnięty, mając zamęt w głowie, czuł przyciąganie metalu. Już na pierwszy rzut 
oka poznał, że to supermetal - produkt wielkiego kunsztu antycznych Marsjan, których miasta 
wzniesione z metalu, pełne bezcennych mebli, dzieł sztuki i urządzeń mechanicznych, były 
teraz odkopywane przez przedsiębiorczych Ziemian spod warstwy piasku, pod którym leżały 
pogrzebane od trzydziestu czy nawet pięćdziesięciu milionów lat. Supermetal! Metal nie 
rozgrzewający się w najwyższej temperaturze, którego ani diament, ani żadne inne narzędzie 
tnące nie może nawet drasnąć; nigdy nie skopiowany przez ludzi, równie tajemniczy jak owa 
siła ieis, którą Marsjanie czerpali z pozornej nicości.
Wszystkie te myśli kłębiły się w głowie monstrum, gdy badało zakamarki pamięci 
Brendera. Stwór z wysiłkiem odwrócił uwagę od metalu i utkwił wzrok w mężczyźnie. W 
jego myślach odczytał bezgraniczne zdziwienie.
Brender podniósł się.
- Mój Boże - odezwał się - kim pan jest?
- Nazywam się Jim Brender - odparł sobowtór, uświadamiając sobie ponury komizm 
całej sytuacji; zdał sobie również sprawę z faktu, że to odczucie dowodzi postępu w jego 
rozwoju.
Prawdziwy Jim Brender doszedł już do siebie.
- Proszę, niech pan siada - zapraszał serdecznie. - To doprawdy najbardziej 
zdumiewający zbieg okoliczności w moim życiu.
Podszedł do lustra, które zdobiło ścianę po lewej stronie gabinetu. Popatrzył najpierw 
na swe odbicie, potem na sobowtóra.
- Zdumiewające - powiedział. - Wprost nie do wiary.
- Panie Brender - odezwał się przybysz - widziałem pańskie zdjęcie w gazecie i 
pomyślałem, że może to niezwykłe podobieństwo skłoni pana do wysłuchania mnie, gdyż 
inaczej nie chciałby pan pewnie zaprzątać sobie mną głowy. Dopiero co wróciłem z Marsa i 
przyszedłem tutaj, aby skłonić pana do pojechania tam razem ze mną. 
- To niemożliwe - brzmiała odpowiedź.
- Chwileczkę, niech pan zaczeka, aż wyjaśnię panu przyczynę - powiedział gość. - 
Słyszał pan kiedy o Wieży Bestii?
- O Wieży Bestii? - powtórzył Brender z namysłem. Obszedł biurko i nacisnął guzik. 
- Słucham, szefie? - odezwał się głos dochodzący z ozdobnej skrzynki.
- Dave, potrzebne mi są wszystkie dane na temat Wieży Bestii i legendarnego miasta 
Li, w którym ona rzekomo istnieje.
- Nie muszę wcale szukać - padła lapidarna odpowiedź. - Większość marsjańskich 
historii nawiązuje do legendy o tym, jak to bestia owa spadła z nieba, kiedy Mars był jeszcze 
młody - wiązano z tym wydarzeniem jakąś straszliwą przepowiednię, a przyczyny 
upatrywano w wypadnięciu bestii z podprzestrzeni kosmicznej. Znaleziono ją nieprzytomną. 
Marsjanie odczytali jej myśli i tak byli przerażeni intencjami zapisanymi w jej 
podświadomości, że próbowali bestię zabić, co im się jednak nie udało. Wznieśli więc 
olbrzymią kryptę - liczącą około pięciuset metrów średnicy i półtora kilometra wysokości - i 
uwięzili w nim bestię, najwidoczniej mającą takie właśnie rozmiary. Kilkakrotnie 
podejmowano już próby odnalezienia miasta Li, ale bez powodzenia. Powszechnie uznaje się, 
że to tylko mit. To wszystko.
- Dziękuję - Jim Brender przerwał połączenie i zwrócił się do gościa. - No i co pan na 
to?  
- To wcale nie jest mit. Wiem, gdzie znajduje się Wieża Bestii, i wiem także, że Bestia 
wciąż żyje.
- Niech pan posłucha - powiedział Brender dobrodusznie. - Zaintrygowało mnie nasze 
podobieństwo, to prawda. Ale niech się pan nie spodziewa, że uwierzę w całą tę historię. 
Bestia, o ile w ogóle coś takiego istnieje, spadła z nieba, kiedy Mars był młody. Według 
niektórych źródeł naukowych rasa marsjańska wymarła sto milionów lat temu, no, 
dwadzieścia pięć milionów, skromnie licząc. Jedyne wytwory ich cywilizacji, jakie 
zachowały się do dzisiaj, to konstrukcje z supermetalu. Na szczęście pod koniec budowali już 
prawie wszystko z tej niezniszczalnej substancji.
- Chciałbym panu opowiedzieć o Wieży Bestii - odezwał się przybysz nie zbity z 
tropu. - Jest olbrzymia, ale kiedy ostatnio ją widziałem, wystawała zaledwie na trzydzieści 
metrów ponad piasek: Cały jej wierzchołek to drzwi podłączone do zamku zegarowego, 
zintegrowanego po linii ieis z największą liczbą pierwszą.
Brender wpatrywał się w przybysza szeroko otwartymi oczami. Stwór odebrał jego 
zaskoczenie: najpierw powątpiewanie, potem zalążek wiary. - Największą - powtórzył jak 
echo.
Schwycił książkę z podręcznej biblioteczki ściennej obok biurka i przekartkował ją.
- Największa ze znanych liczb pierwszych to... aha, tutaj... to 230584300921393951. 
Kilka innych to, według tego samego źródła, 77843839397, 182521213001 i 
78875943472201.
Zmarszczka na jego czole pogłębiła się. - To znaczy, że cała ta historia jest 
absurdalna. Największa liczba pierwsza byłaby liczbą nieokreśloną. - Uśmiechnął się do 
gościa. - Jeżeli tam rzeczywiście jest bestia zamknięta w grobowcu z supermetalu, którego 
drzwi podłączone są do zamku zegarowego zintegrowanego po linii ieis z największą liczbą 
pierwszą - to zostanie już tam na zawsze. Nic na świecie nie jest w stanie jej uwolnić.
- Wręcz przeciwnie - zaprotestował przybysz. - Bestia zapewniała mnie, że 
rozwiązanie tego problemu leży w sferze możliwości ziemskiej nauki, tylko musi się tym 
zająć urodzony matematyk, dysponujący całą wiedzą na tym poziomie, jaki osiągnęła 
aktualnie matematyka na Ziemi. Pan jest tym człowiekiem.
- I pan się spodziewa, że uwolnię owego demona zła - o ile uda mi się dokonać tego 
cudu matematycznego?
- Wcale nie zła! - zaprotestował przybysz. - Z tego bezsensownego strachu przed 
nieznanym, który spowodował, że Marsjanie uwięzili Bestię, wyniknęła ogromna krzywda i 
niesprawiedliwość. Bestia jest uczonym z innej przestrzeni, zaskoczonym w czasie 
przeprowadzania jednego z eksperymentów naukowych. Mówię ona", ale nawet nie wiem, 
czy w jej rasie istnieje rozróżnienie płciowe.
- Więc pan rozmawiał z Bestią?
- Porozumiewała się ze mną za pomocą telepatii.
- Przecież zostało udowodnione, że myśl nie może przenikną supermetalu.
- A co ludzkość może wiedzieć na temat telepatii? Ludzie nie potrafią nawet 
porozumiewać się między sobą, z wyjątkiem szczególnych okoliczności. - W słowach 
przybysza brzmiała pogarda.
- To prawda. A zatem, skoro pańska historia jest prawdziwa, trzeba tę sprawę 
przedłożyć Radzie.
- Ta sprawa dotyczy tylko dwóch osób: pana i mnie. Czyżby pan zapomniał, że krypta 
znajduje się w samym centrum wielkiego miasta Li; jest tam skarb wartości miliardów 
dolarów, w postaci mebli, dzieł sztuki i urządzeń mechanicznych. Bestia żąda, aby ją uwolnić, 
zanim pozwoli komukolwiek na wydobycie tych skarbów. Pan może ją uwolnić. Podzielimy 
się tym bogactwem.
- Chciałbym panu zadać jedno pytanie - powiedział Brender. - Jak się pan naprawdę 
nazywa
- P... Pierce Lawrence - zająknął się stwór. Był tak zaskoczony, że nie stać go było na 
większą inwencję niż odwrócenie kolejności imienia i nazwiska swej pierwszej ofiary oraz 
nieznaczną zmianę - Pearson" na Pierce". Czuł, jak z zakłopotania mąci mu się w głowie.
- Na jakim statku przybył pan na Marsa? - indagował dalej Brender.
- N... na F 4961 - wyjąkało monstrum. Wściekłość pogłębiała jeszcze jego zmieszanie. 
Starało się odzyskać panowanie nad sobą, czując, że strzeliło głupstwo. Poczuło nagle 
całkiem wyraźnie przyciąganie supermetalu, z którego była zrobiona płaskorzeźba na ścianie, 
i wiedziało, że oznacza to zapowiedź niebezpieczeństwa jego rozpadu.
- Frachtowiec - stwierdził Brender. Nacisnął guzik. - Carltons, sprawdź, czy F 4961 
miał na pokładzie pasażera lub członka załogi nazwiskiem Pierce Lawrence. Ile czasu ci to 
zajmie?
- Parę minut, szefie.
Jim Brender odchylił się w fotelu.
- To zwykła formalność. Jeśli pan rzeczywiście przyleciał na tym statku, będę 
zmuszony potraktować pańskie oświadczenie serio. Z pewnością rozumie pan, że nie 
mógłbym się podjęć takiego zadania na ślepo. Rozległ się dźwięk dzwonka.
- Tak? - odezwał się Brender.
- Na F 4961, który wylądował wczoraj, znajdowała się tylko dwuosobowa załoga. Na 
pokładzie nie było nikogo o nazwisku Pierce Lawrence.
- Dziękuję. - Brender wstał. - Żegnam, panie Lawrence - powiedział chłodno. - Nie 
mam pojęcia, na co pan liczył opowiadając mi tę absurdalną historię. Chociaż muszę 
przyznać, że jest rzeczywiście ciekawa, a problem, który mi pan przedstawił, był naprawdę 
bardzo zajmujący.
Dzwonek. 
- O co chodzi?
- Pan Gorson do pana.
- Świetnie, poproś go tutaj.
Odzyskawszy już panowanie nad sobą, stwór przejął z mózgu Brendera informacje, iż 
Gorson jest magnatem finansowym, którego firma może się równać z przedsiębiorstwem 
Brendera. Te, a także jeszcze inne informacje spowodowały, że stwór opuścił gabinet 
Brendera, wyszedł z gmachu i czekał cierpliwie, aż Gorson pojawi się z powrotem w okazałej 
bramie. W chwilę później ulicą szło dwóch Gorsonów.
Gorson był mężczyzną po czterdziestce, pełnym energii. Był uczciwy; prowadził 
higieniczny, aktywny tryb życia. Jego pamięć przechowywała wspomnienia z niełatwych 
przeżyć w niejednej strefie klimatycznej i na kilku planetach. Monstrum swymi sensorami 
wyczuło energię życiową tego człowieka; ruszyło za nim ostrożnie, z szacunkiem, jeszcze 
niezdecydowane, czy podejmie wobec niego jakieś działania.
Rozwinąłem się już na tyle, myślał stwór, z prymitywnej formy życia, jaką byłem na 
początku, że już nie mógłbym dłużej nią pozostać. Moi twórcy wyposażyli mnie w zdolność 
uczenia się, rozwoju. Dzięki temu łatwiej mi jest teraz się bronić przed dezintegracją, łatwiej 
mi być człowiekiem. Aby pokonać tego mężczyznę, muszę jedynie pamiętać o tym, że 
używając właściwie swej siły jestem niezwyciężony.
Stwór skrupulatnie badał w mózgu swej przyszłej ofiary trasę do biura. W pamięci 
mężczyzny wyryty był dokładny obraz wejścia do przestronnego gmachu, dalej ciągnął się 
długi korytarz z marmuru, potem samobieżną windą na ósme piętro i wreszcie krótki 
korytarzyk z dwojgiem drzwi. Jedne z nich stanowiły prywatne wejście do gabinetu; drugie 
prowadziły do składziku używanego przez dozorcę. Gorson zaglądał do ostatniego 
pomieszczenia przy rozmaitych okazjach, toteż jego pamięć, oprócz wielu innych rzeczy, 
przechowywała obraz wielkiej skrzyni.
Monstrum przyczaiło się w składziku, czekając na moment, gdy nie podejrzewający 
niczego Gorson znajdzie się za drzwiami. Drzwi skrzypnęły. Gorson odwrócił się, 
wytrzeszczając oczy. Stwór nie dał mu szansy: stalowa pięść zmiażdżyła twarz mężczyzny, 
wbijając kości czaszki w mózg. Tym razem monstrum nie popełniło błędu i w porę przerwało 
sprzężenie swego mózgu z mózgiem ofiary. Pochwyciło osuwające się zwłoki, przywracając 
swej stalowej pięści na powrót kształt ludzkiej dłoni. Z gorączkowym pośpiechem 
wpakowało potężne, atletyczne ciało do wielkiej skrzyni i szczelnie docisnęło pokrywę, po 
czym ostrożnie w wysunęło się ze schowka, weszło do gabinetu Gorsom i usiadło za lśniącym 
dębowym biurkiem. Mężczyzna, który pojawił się na jego wezwanie, ujrzał siedzącego tam 
Gorsona i usłyszał głos Gorsona:
- Crispin, chciałbym, żebyś wziął się natychmiast do wyprzedaży tych akcji naszymi 
sekretnymi kanałami. Powiem ci, kiedy masz skończyć. Nie oglądaj się na nic, nawet gdybyś 
uznał to za szaleństwo. Mam pewne poufne informacje.
Crispin popatrzył na całe szeregi nazw pakietów i wybałuszył oczy. 
- Wielki Boże, człowieku! - wykrztusił wreszcie, z poufałością stanowiącą przywilej 
zaufanego doradcy. - To są przecież niezawodne akcje. Cała pańska fortuna nie wytrzyma 
takiej operacji.
- Mówiłem ci, że siedzę w tym nie tylko ja.
- Ależ to jest nielegalne dezorganizowanie rynku  zaoponował mężczyzna. - 
Słyszałeś, co powiedziałem, Crispin. Wychodzę teraz z biura. Nie próbuj się ze mną 
kontaktować. Sam do ciebie zadzwonię. 
Monstrum będące teraz Johnem Gorsonem wstało, obojętne na zamęt, jaki wywołały 
jego polecenia w głowie Crispina, i wyszło tymi samymi drzwiami, przez które się tutaj 
dostało.
Wystarczy mi tylko, pomyślało po opuszczeniu gmachu, sprzątnąć z pół tuzina 
rekinów finansjery i zacząć wyprzedawać ich akcje; wówczas...
Do pierwszej było już po wszystkim. Giełdę zamykano o trzeciej, ale o pierwszej 
wiadomość tę odebrały telegrafy nowojorskie. W Londynie, gdzie zapadał już zmierzch, 
pojawił się dodatek nadzwyczajny. W Hankowie i Szanghaju olśniewający poranek 
zakłócony został przez gazeciarzy biegnących ulicami w cieniu drapaczy chmur i 
wykrzykujących, że firma J.P. Brender i Spółka" zbankrutowała i że wszczęte zostało w tej 
sprawie dochodzenie...
- Mamy tu do czynienia - powiedział nazajutrz sędzia sądu okręgowego w swej mowie 
wstępnej - z najdziwniejszym zbiegiem okoliczności w całej naszej historii. Oto firma 
istniejąca już od lat, ciesząca się poważaniem, mająca szerokie powiązania i filie na całym 
świecie, dysponująca udziałami w ponad tysiącu rozmaitego rodzaju spółek akcyjnych, 
zbankrutowała wskutek niespodziewanego spadku notowań pakietów, którymi była 
zainteresowana. Trzeba miesięcy, by ujawnić, kto ponosi odpowiedzialność za wyprzedaż, 
która doprowadziła do tej katastrofy. Tymczasem jednak - chociaż musi się to wydać godne 
pożałowania starym przyjaciołom zmarłego J.P. Brendera oraz jego syna - należy 
zadośćuczynić żądaniom wierzycieli i zlikwidować majątek w drodze licytacji i innych 
stosownych kroków prawnych...

Komandor Hughes z Międzyplanetarnych Tras Kosmicznych wszedł do gabinetu 
swego zwierzchnika w wojowniczym nastroju. Był to mężczyzna niewielkiego wzrostu, ale 
silnej budowy. Monstrum, przybrawszy teraz postać Louisa Dyera, wpatrywało się w niego z 
napięciem, zdając sobie sprawę z siły i energii tego człowieka.
- Dostałeś mój raport w sprawie Brendera? - zaczął Hughes. Sobowtór Dyera 
podkręcił nerwowo wąsa, po czym podniósł niewielki skoroszyt i przeczytał na głos:
- Niebezpieczne ze względów psychologicznych... zatrudniać Brendera... Zbyt wiele 
ciosów na raz. Utrata majątku i pozycji... Nie pozostanie bez wpływu na psychikę... żadnego 
normalnego człowieka... w tych okolicznościach. Weź go do swego biura... okaż mu pomoc... 
daj jakąś intratną posadę i takie stanowisko, na którym niewątpliwie jego wielkie zdolności... 
ale nie na statku kosmicznym, gdzie wymagana jest wyjątkowa odporność, zarówno fizyczna, 
jak i psychiczna, a także przytomność umysłu i równowaga duchowa..."
- To są właśnie te punkty, które chciałem podkreślić - przerwał Hughes. - Wiedziałem, 
że zrozumiesz, o co mi chodzi, Louis.
- Oczywiście, że rozumiem - powiedział stwór, uśmiechając się z ponurym 
rozbawieniem; ostatnimi czasy nabrał pewności siebie. - Twoje uczucia, pomysły, twoje 
zasady i metody pracy odcisnęły niezatarte piętno na twym sposobie myślenia. Nigdy - dodał 
pospiesznie - nie miałem najmniejszej wątpliwości co do słuszności twego stanowiska. 
Jednak w tej sprawie nie ustąpię. Jim Brender nie przyjmie zwykłej posady oferowanej mu 
przez przyjaciół. To absurd proponować mu, aby podporządkował się komuś, nad kim on pod 
każdym względem góruje. Dowodził już własnym jachtem kosmicznym i na matematycznej 
stronie tej roboty zna się lepiej niż cały nasz personel razem wzięty; a to wcale nie jest zarzut 
pod adresem naszego personelu. Brender dobrze zna trud lotów kosmicznych uważa, że tego 
mu właśnie teraz potrzeba. Dlatego, Peter, polecam ci - po raz pierwszy w ciągu naszej 
długoletniej współpracy - abyś przydzielił go na frachtowiec F 4961 na miejsce Parellego, 
który doznał rozstroju nerwowego po tej dziwnej sprawie ze stworem z Kosmosu, jak to 
określił porucznik Morton. A propos, czy odnalazłeś już... hm... tę... próbkę stwora?
- Nie, szefie, zniknęła jeszcze tego samego dnia, kiedy przyszedłeś ją obejrzeć. 
Przeszukaliśmy całe pomieszczenie wzdłuż i wszerz - to najdziwaczniejszy twór, jaki w życiu 
spotkałem. Przenika przez szybę tak łatwo jak światło. Można by nawet pomyśleć, że to jakaś 
forma światła; sam się wystraszyłem. To najwyższa faza rozwoju, łatwiej adaptująca się do 
otoczenia niż cokolwiek innego, co do tej pory odkryto - a mówię to bez przesady. Ale 
wracając do sprawy Brendera, nie możesz mnie tak po prostu od tego odsunąć.
- Nie rozumiem twego stanowiska, Peter. Dopiero po raz pierwszy wtrącam się do 
twojej roboty...
- Złożę rezygnację - wykrztusił przyparty do muru mężczyzna. 
Potwór stłumił uśmiech.
- Peter, przecież to ty dobierałeś cały personel Tras Kosmicznych. To dzieło twego 
życia, nie możesz teraz tego zostawić, wiesz dobrze, że nie możesz...
W jego słowach zabrzmiała leciutka nutka paniki, gdyż przez głowę Hughesa 
przemknął po raz pierwszy wyraźny zamysł złożenia rezygnacji. Właśnie to przypomnienie 
jego osiągnięć i pasji zawodowej pociągnęło za sobą taką falę wspomnień, że dopiero teraz 
Hughes uświadomił sobie, jak dotkliwą ujmą była dlań ta groźba wmieszania się w jego 
kompetencje. Monstrum w lot pojęło, co znaczyłoby odejście z pracy tego człowieka: 
niezadowolenie załogi, szybkie rozeznanie się w sytuacji przez Jima Brendera i jego odmowa 
przyjęcia pracy. Pozostawało tylko jedno wyjście - aby Brender znalazł się na statku nie 
dowiedziawszy się, co się stało Ostatecznie potrzeba było tylko, aby odbył tę jedną jedyną 
podróż na Marsa.
Stwór przemyśliwał nad możliwością przybrania postaci Hughesa. Stwierdził jednak 
ze smutkiem, że to beznadziejna sprawa: zarówno Louis Dyer, jak i Hughes muszą być na 
miejscu aż do ostatniej chwili.
- Ależ Peter, posłuchaj - zaczął nie wiedząc, co powiedzieć. Cholera! - typowa ludzka 
reakcja. Do szału doprowadzała go świadomość, że Hughes uznał jego słowa za oznakę 
słabości. Niepewność, niczym czarna chmura, zasnuła jego myśli.
- Brender będzie tu za pięć minut; powiem mu, co sądzę o tym wszystkim - warknął 
Hughes, a stwór zrozumiał, że najgorsze już się stało. - Jeśli nie pozwolisz tego mu 
powiedzieć, złożę wymówienie. Ja... o Boże... człowieku, twoja twarz!
Pomieszanie i przerażenie ogarnęły monstrum równocześnie. Zrozumiało, że wobec 
groźby fiaska całego jego planu twarz mu zaczyna się rozpływać. Zerwało się na równe nogi, 
uświadamiając sobie straszliwe niebezpieczeństwo. Sekretariat znajdował się tuż za matowym 
szkłem drzwi; pierwszy krzyk Hughesa natychmiast sprowadziłby pomoc. Wydając z siebie 
na pół szloch, stwór usiłował nadać swej ręce formę metalowej pięści, ale w gabinecie nie 
było żadnego metalu, którego kształt mogłaby przybrać. Stało tam tylko masywne klonowe 
biurko. Z chrapliwym okrzykiem stwór przesadził je, starając się wbić drewniany szpic w 
gardło Hughesa.
Ten zaklął, zdumiony, i schwycił laskę ze wściekłą siłą. Z zewnątrz dotarły naraz 
odgłosy zgiełku, słychać było krzyki, tupot nóg...

Brender zaparkował samochód w pobliżu statku kosmicznego. Stał przez chwilę - nie 
dlatego, żeby miał jakieś wątpliwości. Jego sytuacja była beznadziejna i dlatego potrzebna mu 
była choćby najmniejsza szansa. Sprawdzenie, czy marsjańskie miasto Li zostało odkryte, nie 
zajmie mu zbyt wiele czasu. Jeśli tak - będzie mógł odzyskać swą fortunę. Ruszył szybko w 
kierunku statku.
Kiedy zatrzymał się na pasie startowym wiodącym do otwartych drzwi F 4961 - 
olbrzymiej kuli z błyszczącego metalu, o średnicy stu metrów - zauważył biegnącego ku 
niemu jakiegoś mężczyznę. Rozpoznał w nim Hughesa.
Monstrum, będące teraz Hughesem, zbliżyło się, usiłując zachować spokój. Zdawało 
mu się, że cały świat stał teraz w ogniu krzyżujących się sił przyciągania. Stwór aż się skulił 
pod naporem myśli ludzi tłoczących się teraz w popłochu w gabinecie, który właśnie przed 
chwilą opuścił. Poszło jak najgorzej; wcale nie zamierzał robić tego wszystkiego, do czego 
teraz już był zmuszony. Pragnął większą część podróży na Marsa spędzić w postaci pęcherza 
metalu na zewnętrznej powłoce statku. Opanował się z wielkim wysiłkiem.
- Zaraz odlatujemy - powiedział.
- Ależ to znaczy - zdziwił się Brender - że będę musiał wyznaczyć nową orbitę w 
najtrudniejszych...
- Właśnie - przerwał mu niby-Hughes. - Wiele słyszałem o pańskich zdolnościach 
matematycznych. Pora tego dowieść w praktyce.
Brender wzruszył ramionami.
- Nie widzę przeszkód. Ale, co się stało, że leci pan ze mną? - Zawsze latam z 
nowymi.
To brzmiało logicznie. Brender wszedł na pas startowy, Hughes posuwał się tuż za 
nim. Potężne przyciąganie metalu sprawiało mu ból, pierwsze rzeczywiste odczucie, jakiego 
nie doświadczał od dawna. Przez cały miesiąc będzie teraz musiał stawiać opór przyciąganiu, 
by zachować postać Hughesa i jednocześnie wypełniać setki różnych obowiązków. Ból targał 
nim do głębi, druzgocząc całą pewność siebie, jakiej nabrał będąc człowiekiem. A potem, 
wchodząc w ślad za Brenderem na statek, usłyszał z tyłu okrzyki. Obejrzał się pospiesznie. Za 
nim, z kilku wyjść, wylewała się rzeka ludzi biegnących w kierunku statku. Brender 
znajdował się już kilka metrów w głębi korytarza. Z piskiem przypominającym szloch 
monstrum wskoczyło do środka i pociągnęło za dźwignię, zatrzaskując drzwi.
Znajdowała się tam też zapasowa dźwignia włączająca tarcze antygrawitacyjne. 
Jednym szarpnięciem stwór przesunął dźwignię do oporu. Natychmiast doznał uczucia 
nieważkości i wrażenia, że spada. Przez olbrzymie okno dostrzegł migające w przelocie 
lotnisko, na którym mrowiło się od ludzi. Widać było wzniesione ku górze blade twarze, 
machanie rękami. Potem obraz zniknął w oddali, gdy statek zawibrował od huku silników 
rakietowych.
- Mam nadzieję - odezwał się Brender, gdy Hughes wszedł do sterowni - że chciał 
pan, abym włączył silniki.
- Owszem - odparł stwór ochryple. - Całą matematyczną stronę zostawiam panu.
Nie ośmielił się przebywać zbyt blisko metalowych silników, nawet w obecności 
Brendera, która ułatwiała mu zachowanie ludzkiej postaci. Ruszył pospiesznie korytarzem. 
Najlepszym miejscem będzie izolowana sypialnia.
Nagle przestał gnać na łeb na szyję i przystanął, kołysząc się na czubkach palców. Ze 
sterowni, z której dopiero co wyszedł, dotarła doń myśl Brendera. Potwór omal nie zatracił 
swych kształtów, gdy z przerażeniem zorientował się, że Brender siedzi przy radiu, 
odpowiadając natarczywe wezwanie z Ziemi.
Hughes" wpadł do sterowni i stanął jak wryty. W jego szeroko otwartych oczach 
malowało się całkiem ludzkie przerażenie. Brender błyskawicznie odwrócił się od radia. W 
ręku trzymał rewolwer. Stwór odebrawszy myśl człowieka zrozumiał, że Brenderowi zaczyna 
już świtać w głowie.
To ty jesteś tym... stworem - wykrzyknął Brender - który przyszedł do mnie do biura, 
opowiadał o liczbach pierwszych i o krypcie Bestii!
Przesunął się w bok, by zastawić sobą drzwi na korytarz. Odsłonił przy tym teleekran, 
na którym widział twarz prawdziwego Hughesa. W tejże chwili Hughes spostrzegł sobowtóra.
- Brender! - wrzasnął - to ten właśnie potwór, którego Morton i Parelli widzieli 
podczas swej podróży z Marsa. On jest odporny na działanie wysokich temperatur i środków 
chemicznych, ale jeszcze nie próbowaliśmy kul. Strzelaj, prędko!
Za dużo metalu, za dużo chaosu. Twór skamląc zaczął się rozpływać. Przyciąganie 
metalu zniekształciło go straszliwie, przeobrażając w ciężki półmetal. Broniąc się przed 
deformacją miał wciąż jeszcze, niczym rakowatą narośl, bulwiastą głowę z na pół znikającym 
jednym okiem i wężowatymi ramionami doczepionymi do półmetalicznego ciała. 
Instynktownie starał się przesunąć bliżej Brendera, którego przyciąganie pomagało mu 
zachować ludzką postać. Półmetal stał się teraz bezkształtną masą ciała ludzkiego, usiłującą 
wrócić do uprzedniego wyglądu.
- Słuchaj, Brender! - głos Hughesa był natarczywy - zbiorniki paliwa w maszynowi 
zrobione są z supermetalu. Jeden jest pusty. Poprzednim razem schwytaliśmy fragment tego 
stwora i on nie mógł się wydostać z małego pojemnika z supermetalu. Gdyby ci się udało 
zapędzić monstrum do zbiornika, kiedy ono straci nad sobą kontrolę, co zdaje się przydarza 
mu się bardzo łatwo...
- Najpierw wypróbuję na nim działanie ołowiu! - warknął Brender łamiącym się 
głosem.
Bach! Z na pół uformowanej szczeliny ust wyrwał się krzyk. Monstrum cofnęło się; 
jego nogi rozpłynęły się w szarą, ciastowatą masę. - Boli, co? - zgrzytnął Brender. - Jazda do 
maszynowni, ty cholerny potworze, do zbiornika!
- Dalej, dalej! - popędzał Hughes z teleekranu.
Brender znowu wystrzelił. Stwór wydał żałosny pisk i cofnął się jeszcze bardziej. 
Znów stał większy, bardziej podobny do człowieka. A w jego karykaturalnej dłoni pojawił się 
karykaturalny rewolwer.
Uniósł nie dokończoną, nie uformowaną jeszcze broń. Rozległ się huk wystrzału i 
krzyk potwora. Rewolwer - bezkształtny strzęp - upadł na podłogę, Drobina szarej masy, w 
którą się zmienił, zawzięcie pełzła w stronę macierzystego ciała i niczym monstrualna 
rakowata narośl przywarła do jego prawej stopy.
Wtedy to po raz pierwszy potężne, złe umysły, które stworzyły monstrum, podjęły 
wysiłek, by opanować swego robota. Z furią, chociaż przy świadomości, że całą grę trzeba 
prowadzić z rozwagą, Kontroler zmusił przerażonego i całkowicie złamanego stwora do 
podporządkowania się jego woli. Bolesny jęk rozdarł powietrze, gdy owa przemiana została 
wymuszona na niestabilnych elementach. W jednej chwili monstrum już stało jako sobowtór 
Brendera, jednak zamiast rewolweru wyrósł mu w potężnej ręce świecący metalowy pręt. 
Błyszczący jak lustro, lśnił każdą fasetą niczym jakiś niezwykły klejnot. Metal emanował 
słabe, nieziemskie promieniowanie.
Tam, gdzie przedtem stało radio, a także ekran z twarzą Hughesa ziała teraz wielka 
dziura. Brender z desperacją raził stojącą przed nim postać gradem kul, ale monstrum, choć 
zadrżało, wpatrywało się weń nietknięte. Świecącą broń skierowało w stronę człowieka.
- Kiedy już skończysz strzelać - odezwało się - może będziemy mogli porozmawiać.
Głos brzmiał tak łagodnie, że Brender, w napięciu oczekujący śmierci, ze zdziwienia 
opuścił broń.
- Nie masz powodu do obaw - ciągnęło dalej monstrum.  Ten, którego tu widzisz i 
słyszysz, to android, tak przez nas zaprojektowany, by mógł działać w waszym wymiarze i 
przestrzeni. Kilkoro z nas pracuje tu w wyjątkowo trudnych warunkach nad utrzymaniem z 
tobą kontaktu, więc muszę się streszczać.
Żyjemy w wymiarze, gdzie czas płynie nieskończenie wolniej od waszego. Dzięki 
systemowi synchronizacji ustawiliśmy liczbę tych wymiarów tak, byśmy mogli się z tobą 
porozumieć, mimo że jeden nasz dzień to milion waszych lat. Naszym celem jest uwolnienie 
Kalorna z marsjańskiej krypty. Został on przypadkowo schwytany w zakrzywieniu czasu, 
które sam spowodował, i spadł na planetę, którą nazywacie Marsem. Marsjanie całkiem 
niepotrzebnie wystraszyli się jego potężnych rozmiarów i skonstruowali dlań szatańskie 
więzienie. Potrzebna jest nam wiedza matematyczna odpowiadająca waszemu wymiarowi i 
przestrzeni by go uwolnić.
Łagodny głos mówił dalej, żarliwie, ale bez natarczywości, z naleganiem, ale 
przyjaźnie. Mówca ubolewał, że android zabijał istoty ludzki Szczegółowiej wyjaśnił, że 
każda przestrzeń oparta jest na innych systemach liczbowych - niektóre na ujemnych, inne na 
dodatnich, a jeszcze inne na mieszanych - całość zaś jest nieskończenie różnorodna. I każda 
przestrzeń rządzi się prawami swojej matematyki.
Siła ieis nie jest w gruncie rzeczy niczym tajemniczym. To po prostu przepływ z 
jednej przestrzeni do drugiej będący efektem różnicy potencjałów. Ten przepływ jest jedną z 
sił uniwersalnych, które może zrównoważyć jedynie inna siła. To jej właśnie użył mówiący 
przed kilkoma minutami. Supermetal jest rzeczywiście super. W swoim wszechświecie mają 
podobny metal, złożony z atomów ujemnych. W mózgu Brendera odczytał, że Marsjanie nie 
znali liczb ujemnych, a więc musieli budować ze zwykłych atomów. Może to być i tak 
zrobione, chociaż nie tak łatwo.
- Problem więc sprowadza się do tego - zakończył - że ziemska matematyka musi nam 
wskazać, jak dysponując naszą uniwersalną siłą moglibyśmy doprowadzić do rozwiązania - 
czyli podziału - najwyższej liczby pierwszej, by drzwi się otworzyły. Możesz zapytać, jak 
znaleźć podzielnik liczby pierwszej, skoro jest podzielna jedynie przez siebie i przez jeden. 
Ten problem jest dla waszego systemu liczbowego rozwiązywalny tylko przez waszą 
matematykę. Zrobisz to dla nas?
Brender schował rewolwer do kieszeni. Był zupełnie spokojny. - Wszystko to brzmi 
logicznie i szczerze - rzekł. - Przecież gdybyście chcieli narobić nam kłopotu, wystarczyłoby 
przysłać na Ziemię więcej istot z waszej rasy. Oczywiście trzeba będzie to przedstawić 
Radzie...
- W takim razie sprawa jest beznadziejna, Rada nie wyrazi zgody... - Więc 
spodziewacie się, że ja pójdę na to, czego waszym zdaniem nie zaakceptuje najwyższy organ 
władzy w naszym systemie? - wykrzyknął Brender.
- Na tym właśnie polega istota rządów demokracji: rząd nie może sobie pozwolić na 
narażanie życia obywateli. Taka jest tutejsza władza; jej przedstawiciele poinformowali nas 
kiedyś w podobnej sytuacji, że nie biorą pod uwagę ewentualności uwolnienia nieznanej 
bestii. Co wcale nie znaczy, że jednostka nie mogłaby sobie pozwolić na takie ryzyko, na 
jakie rządowi pójść nie wolno. Zgodziłeś się z nami, że nasze argumenty są logiczne. Jaki 
zatem porządek stosują ludzie w swym postępowaniu, jeśli nie logiczny?
Kontroler, za pośrednictwem androida, czujnie śledził myśli Brendera. Zauważył jego 
rozterkę i niezdecydowanie przeciwstawiające się Prawdziwie ludzkiemu odruchowi - chęci 
niesienia pomocy, wynikającej z przeświadczenia, że nie ma w tym żadnego ryzyka. 
Kontroler pomyślał, że to nierozsądne - ufać przesadnie logice w postępowaniu z ludźmi.
- Możemy ci zaoferować... wszystko - przynaglał. - Jeśli się zgodzisz, za chwilę 
przeniesiemy ten statek na Marsa, nie w trzydzieści dni, lecz w trzydzieści sekund. Wiedzę o 
tym, w jaki sposób tego dokonamy, zachowasz dla siebie. Będziesz na Marsie jedyną osobą 
wiedzącą o istnieniu starożytnego miasta Li, którego centralnym miejscem jest Krypta Bestii. 
W mieście tym zostaną dokonane znaleziska o wartości dosłownie miliardów dolarów, 
wykonane z supermetalu, i zgodnie z prawem ziemskim, połowa będzie należeć do ciebie. 
Odzyskawszy swą fortunę będziesz mógł wrócić na Ziemię jeszcze tego samego dnia.
Twarz Brendera była kredowobiała. Android niechętnie śledził tok jego myśli; 
wspomnienie nagłej katastrofy, która doprowadziła do nędzy całą jego rodzinę. Brender 
podniósł wzrok.
- Dobrze - powiedział - zrobię, co w mojej mocy.

Ponury łańcuch górski opadał w kotlinę czerwonawoszarego piasku. Słaby podmuch 
marsjańskiego wiatru wzniósł obłoczek piasku pod budowlą. I to jaką budowlą! Z daleka 
wydawała się po prostu duża. Wznosiła się ledwie na trzydzieści metrów nad pustynią - miała 
trzydzieści metrów wysokości i pięćset metrów średnicy. Musiała jednak sięgać na głębokość 
tysięcy metrów pod tym niespokojnym oceanem piasku, by zachować tę doskonałą harmonię, 
to pełne gracji bajeczne piękno, jakie dawno wymarli już Marsjanie nadawali wszystkim 
swoim konstrukcjom mimo ich masywności. Brender poczuł się naraz mały i znikomy, gdy 
rakiety jego skafandra z łoskotem niosły go na wysokości kilku metrów ponad piaskiem w 
kierunku tej niezwykłej budowli.
Z bliska brzydota pionowych ścian cudownie zatracała się w bogactwie ornamentów. 
Kolumny i pilastry w grupach i skupiskach rozbijały płaszczyznę fasady, schodziły się i znów 
rozbiegały. Płaska powierzchnia ścian i dachu przeistaczała się w bogactwo ornamentów i 
pseudosztukaterii, znikała i załamywała się w grze świateł i cieni.
Stwór szybował obok Brendera.
- Widzę, że podchodzisz poważnie do całej sprawy - powiedział jego Kontroler - ale 
ten android chyba nie jest w stanie analizować abstrakcyjnego myślenia, więc nie mam 
pojęcia, jakim torem idą twoje spekulacje. Wydajesz się zadowolony.
- Chyba znalazłem rozwiązanie - odpowiedział Brender  ale najpierw chciałbym 
obejrzeć zamek zegarowy. Lecimy.
Wznieśli się w górę, opadając tuż poza krawędzią budowli. 
Brender ujrzał rozległą płaszczyznę, a w samym środku... Zaparło mu dech z 
wrażenia.
Słaby blask dalekiego marsjańskiego słońca padał na budowlę umieszczoną na czymś, 
co wyglądało na środek wielkich drzwi. Konstrukcja ta miała około piętnastu metrów 
wysokości; zdawało się, że tworzyły ją ćwiartki koła stykające się w środku, który stanowiła 
metalowa strzałka wzniesiona pionowo w górę. Ostrze tej strzałki nie było z litego metalu; 
wyglądało raczej to, jakby metal rozdzielał się na dwie części, które zakrzywiały się i znów 
schodziły. Ale nie całkiem: rozdzielał je odstęp o szerokości około pół metra. Przebiegał 
między nimi ledwie widoczny, cienki zielony płomyk ieis.
- Zamek zegarowy! - pokiwał głową Brender. - Spodziewałem się, że tak wygląda, 
chociaż przypuszczałem, że będzie większy i solidniejszy.
- Nie daj się zwieść jego pozornej kruchości - odezwał się Kontroler. - Teoretycznie 
siła supermetalu jest nieograniczona, a siłę ieis może zrównoważyć tylko wartość ogólna, o 
której wspominałem. Dokładny skutek jest niemożliwy do przewidzenia, ponieważ wiąże się 
to z tymczasowym przestawieniem całego systemu liczbowego, na jakim dany sektor 
przestrzeni jest zbudowany. A więc powiedz nam teraz, co robić.
- Dobrze. - Brender opadł na wydmę i wyłączył tarcze grawitacyjne. Leżąc na wznak, 
patrzył w zamyśleniu w błękitnoczarne niebo. Na chwilę opuściły go wszelkie wątpliwości, 
troski i lęki. Odprężył się i zaczął:
- Marsjańska matematyka, podobnie jak matematyka Euklidesa i Pitagorasa, opierała 
się na wielkości nieskończonej. Nie obejmowała liczb ujemnych. Tymczasem na Ziemi, 
poczynając od Kartezjusza, rozwijała się matematyka analityczna. Wielkość i wymiary 
postrzegalne zostały zastąpione przez wartości zmienne między ustawieniami w przestrzeni.
Dla Marsjan istniała tylko jedna liczba pomiędzy 1 i 3. W rzeczywistości jest ich 
bardzo wiele. Wraz z wprowadzeniem pojęcia pierwiastka kwadratowego z minus 1 - czyli 
liczby urojonej i - i zbiorów liczb, matematyka ostatecznie przestała być nauką tylko o 
wielkościach dostrzegalnych. Jedynie intelektualny krok od wartości nieskończenie małej do 
dolnej granicy każdej możliwej wielkości skończonej wprowadziło pojęcie liczby zmiennej, 
która znajduje się poniżej każdej możliwej do wyznaczenia liczby, nie będącej zerem.
Liczba pierwsza, będąca wyobrażeniem wielkości czystej, nie istnieje w matematyce 
realnej, ale w tym przypadku została ściśle powiązana z realnością siły ieis. Marsjanie znali 
ieis jako bladozielony przepływ o długości około pół metra i mocy, powiedzmy, tysiąc koni 
mechanicznych (w rzeczywistości wynosi to 51,35 centymetrów i 1021,23 koni 
mechanicznych, ale to nieważne). Wytworzona moc nigdy się nie zmieniała, długość także, z 
roku na rok, od dziesiątków tysięcy lat. Marsjanie przyjęli więc tę długość za podstawową 
miarę i nazwali ją 1 ell, przyjęli też moc za jednostkę mocy i nazwali ją 1 rb. Z powodu 
całkowitej niezmienności przepływu uznali go za wieczny.
Następnie uznali, że nic nie może być wieczne, nie stając się liczbą pierwszą. Cała ich 
matematyka opierała się na liczbach, którym można ustalić dzielnik, to jest które mogą być 
rozdrobnione, zniszczone, sprowadzone do wartości niższych; oraz na liczbach bez 
dzielników - które nie mogą być rozdrobnione czy podzielone na mniejsze grupy.
Każda liczba, która ma dzielnik, nie może być nieskończoną. Wobec tego liczba 
nieskończona musi być liczbą pierwszą.
Dlatego też skonstruowali zamek zintegrowany wzdłuż linii ieis, by działał, gdy już 
ieis przestanie przepływać - co mogłoby nastąpić, gdy nastanie koniec Czasu, pod 
warunkiem, że nikt by go wcześniej nie naruszył. By tego uniknąć, ukryli mechanizm 
przepływu w supermetalu, który nie ulega zniszczeniu ani korozji. Według zasad ich 
matematyki to wystarczyło.
- Ale ty znalazłeś rozwiązanie - odezwał się niecierpliwie stwór. - Po prostu: 
Marsjanie ustalili wartość przepływu na 1 rb. Jeśli nastąpi zakłócenie przepływu bez względu 
na to jak małego stopnia, nie jest to już rb, lecz coś mniejszego. Przepływ, który jest 
wartością ogólną, staje się czymś mniejszym, mniej niż nieskończonością. Liczba pierwsza 
przestaje być liczbą pierwszą. Przypuśćmy, że zakłócenie nastąpi w takim stopniu: najwyższa 
pierwsza minus 1. Zatem będzie to liczba podzielna przez 2. W gruncie rzeczy ta liczba, 
podobnie jak większość dużych wartości, natychmiast rozpadnie się na tysiące części, to jest, 
będzie podzielna przez dziesiątki tysięcy mniejszych liczb. Jeśli czas teraźniejszy trafi gdzieś 
w pobliże jednego z tych miejsc rozpadu, drzwi otworzą się natychmiast, o ile uda się 
wywołać takie zakłócenie, że jeden z dzielników wystąpi w teraźniejszości.
- To zupełnie jasne - w głosie Kontrolera brzmiała satysfakcja; sobowtór Brendera 
uśmiechnął się z triumfem. - Teraz możemy użyć naszego androida do wytworzenia wartości 
ogólnej; Kalorn już wkrótce będzie wolny. - Zaśmiał się głośno. - Biedny android broni się 
przed unicestwieniem, ale ostatecznie to przecież tylko maszyna i to nie najlepsza. Poza tym 
on nam przeszkadza we właściwej recepcji twoich myśli. Posłuchaj jego wrzasku, gdy będę 
mu nadawał nowy kształt.
Te słowa wypowiedziane z zimną krwią zmroziły Brendera, ściągając go z wyżyn 
abstrakcyjnego myślenia. Dzięki intensywnej pracy mózgu naraz z wielką wyrazistością 
dostrzegł coś, co wcześniej umknęło jego uwadze.
- Chwileczkę - powiedział. - Jak to możliwe, że ten wasz robot żyje teraz w tym 
samym wymiarze, co ja, podczas gdy Kalorn nadal żyje waszym?
- Słuszne pytanie. - Twarz stwora wykrzywił triumfujący uśmieszek, podczas gdy 
Kontroler mówił dalej: - Widzisz, mój drogi Brenderze, zostałeś oszukany. To prawda, że 
Kalorn żyje w naszym sektorze czasu, ale tak się stało z powodu błędu w naszej maszynie. 
Urządzenie, które skonstruował Kalorn, było wystarczająco wielkie, by go przetransportować, 
nie miało jednak mechanizmu adaptacyjnego, który by go mógł przystosować do każdej 
nowej przestrzeni, w jakiej się znajdzie. Efekt był taki, że został on wprawdzie 
przetransportowany, ale nie zaadaptowany. Oczywiście my, jego pomocnicy, mogliśmy 
przetransportować coś tak małego jak android, ale nie mamy pojęcia o konstrukcji maszyny 
Kalorna.
Krótko mówiąc, mogliśmy użyć tego, co z niej zostało, ale tajemnica jej konstrukcji 
jest zamknięta w naszym własnym specyficznym supermetalu i w mózgu Kalorna. Jej 
wynalezienie przez Kalorna to jeden z tych przypadków, które zdarzają się raz na milion lat 
naszego czasu. Teraz, gdy już podałeś nam metodę uwolnienia Kalorna, będziemy mogli 
zbudować niezliczoną ilość maszyn międzyprzestrzennych. Naszym celem jest opanowanie 
wszystkich przestrzeni, wszystkich planet - zwłaszcza zamieszkanych. Chcemy być władcami 
absolutnymi całego Wszechświata.
Ironiczny głos zamilkł. Brender wciąż leżał, zdjęty grozą. Przerażenie to wywołały 
dwa powody - częściowo potworny plan Kontrolera, a częściowo myśl pulsująca w jego 
mózgu. Jęknął, uprzytomniwszy sobie, że ta ostrzegawcza myśl zostanie przechwycona przez 
automatycznie odbierający mózg robota. Zaraz, brzmiała ta myśl, to wprowadza dodatkowy 
czynnik: czas...
Dał się słyszeć krzyk potwora, gdy został przemocą rozłożony. Krzyk przeszedł w 
zdławiony szloch, potem zapadła cisza. Na wielkiej szarobrązowej powierzchni piasku i 
supermetalu leżało zagadkowe urządzenie z błyszczącego metalu.
Metal zalśnił i urządzenie wzniosło się w górę. Dosięgnęło czubka strzałki i osiadło na 
zielonym płomieniu ieis.
Brender szarpnął swą tarczę antygrawitacyjną i skoczył na równe nogi. Ten 
gwałtowny ruch uniósł go kilkadziesiąt metrów w górę. Jego rakiety trzaskały ogniem; 
zacisnął zęby, czując ból przyspieszenia. W dole pod nim olbrzymie drzwi zaczęły się 
otwierać, coraz szybciej i szybciej upodabniając się do koła zamachowego. Piasek wystrzelił 
na wszystkie strony, jakby wzniesiony miniaturową burzą.
W pełnym przyspieszeniu Brender uskoczył w bok. W samą porę! Najpierw siła 
odśrodkowa odrzuciła maszynę-robota z ogromnego koła. Potem drzwi odpadły i wirując w 
zawrotnym tempie uniosły się w górę i zniknęły w oddali.
Z czeluści grobowca wyleciał obłok czarnego pyłu. Opanowując przerażenie, lecz z 
ogromną ulgą Brender podskoczył do miejsca, w którym robot upadł na piasek. Zamiast 
błyszczącego metalu leżał tam zaśniedziały kawałek złomu. Metal zafalował leniwie, 
przybierając niby-ludzką postać. Jego ciało pozostało szare, pofałdowane, jakby gotowe za 
chwilę rozpaść się ze starości. Monstrum usiłowało stanąć na pofałdowanych nogach, ale nie 
mogło się podnieść. Jego usta poruszały się, bełkocąc:
- Odebrałem twoje ostrzeżenie, ale im nie przekazałem. Teraz Kalorn nie żyje. 
Odkryli prawdę od razu, gdy to się stało. Nadszedł Koniec Czasu... - głos zamarł.
- Tak, nadszedł koniec czasu - podjął Brender - kiedy przepływ był przez chwilę 
mniejszy niż wieczny; doszedł do punktu, który wystąpił kilka minut wcześniej.
- Byłem... tylko częściowo... pod ich... wpływem; Kalorn cały czas... Nawet gdyby im 
się to udało... upłyną lata, zanim... wynajdą inną maszynę... a jeden rok u nich to... miliardy 
waszych... Nie powiedziałem im... Odebrałem twoją myśl... ale nie... przekazałem im...
- Ale dlaczego? Dlaczego?
- Bo oni sprawili mi ból. Chcieli mnie zniszczyć. Bo... chciałem być... człowiekiem. 
Być... kimś!
Ciało rozpłynęło się. Spłynęło powoli w kałużę jakby szarej lawy. Lawa pofałdowała 
się, rozpadła na suche, kruche kawałki. Brender dotknął jednego. Rozsypał się w drobny pył. 
Brender objął wzrokiem ponurą pustynną kotlinę i powiedział na głos, z politowaniem:
- Biedny Frankenstein!
Potem odwrócił się i wzniósł w górę, lecąc w kierunku odległego statku kosmicznego.
