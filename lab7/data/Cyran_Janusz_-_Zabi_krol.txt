Autor: Janusz Cyran
Tytul: Żabi król

Z "NF" 2/97

1. Berlińczycy

   Krótko ostrzyżone, srebrzyste włosy dobrze pasowały do 
czarnego munduru Wilhelma Daffnera. Przed nim, na szklanym 
stoliku, stała butelka z sokiem i pusta szklanka.  
   - Zakładam, że nie wiecie więcej niż przeciętni 
mieszkańcy Centrum. Mamy kłopoty w nawiązaniu łączności ze 
Strefą B. Trwa to już od pół roku i jest uciążliwe i 
niepokojące dla osób, które pozostawiły tam krewnych i 
interesy. Sytuacja jest zupełnie inna niż w przypadku Strefy 
A i D, z którymi utraciliśmy kontakt po doniesieniach o 
rozszerzaniu się zarazy.  Słyszeliście o tym. Zakłócenia w 
łączności. Dziwne komunikaty. I w tym właściwie nie mijamy 
się z prawdą.  
   Daffner spojrzał na zebranych z uwagą, po kolei, jakby 
mobilizując ich gotowość do skupienia się. Pochylił się, 
napełnił szklankę sokiem. Ociężałość ruchów wskazywała, jak 
bardzo jest znużony.  
   - Naprawdę otrzymaliśmy dziwne komunikaty.  Łączność była 
zła, potem całkiem zanikła.  
   Włączył wyświetlacz ścienny i przerzucał zasoby serwera 
Wydziału Wywiadu Zdalnego.  
   - Oto co zdążyło dotrzeć: Nadszedł dzień sądu, trwóżcie 
się i radujcie, bo Pan jest sędzią surowym i światłem 
świata! Albo: Długo czekaliśmy na powtórne przyjście, bracia 
najmilsi, i teraz chcielibyśmy podzielić się z wami naszą 
radością. Ale jest ona niepodzielna, wymagająca i zazdrosna, 
cóż zatem możemy wam powiedzieć? Chwalcie i oczekujcie 
Wielkiego Przybysza, bowiem On jest mądrością, wybawieniem i 
sensem, i On także i wam przyniesie spokój. Amen. Ostatni 
komunikat. Porzuciłem wszelką nadzieję. Wszystkich ogarnia 
tu obłęd.  Na Boga, zróbcie coś, bo czeka nas coś 
straszliwego!  Kixmoller...  Christof Kixmoller to jeden z 
naszych pracowników w Kattowitz.  
   Riks znał Kixmollera. Przypomniał sobie jego zaaferowaną 
gębę, obwisłe, żółte policzki. I odrażający zwyczaj dłubania 
w nosie. Wielokrotnie się kontaktowali.  
   Daffner westchnął i wbił wzrok w napisy.  
   -  Wysłaliśmy do Oberschlesien sześć ekip. Kamień w wodę, 
choć byli to najlepsi fachowcy. Dokładni i chłodni jak lód. 
Znaliście ich. Norbert Hertell. Barbara Nowicka. Alfred 
Rinsche. Rimarzik. Georg Kutbay. To nieproste, wysłać kogoś 
poza Centrum. Ogromne ryzyko. Procedura przygotowania 
organizmu do spotkania z wirusami innej strefy jest 
piekielnie kosztowna, tak samo jak przeniesienie przez 
barierę strefową.  Wielu ludzi w Urzędzie uważa, że 
powinniśmy machnąć ręką na Strefę B. Postawić na niej 
krzyżyk. Po tym, co się stało, nie możemy pozwolić sobie na 
straty, powiadają. Nie zgadzam się z tymi opiniami.  Wiemy, 
co stało się w Strefie A i D, ale nie wiemy nic o Strefie B. 
Być może będzie to miało znaczenie dla naszego przetrwania.  
Dlatego chcę podjąć jeszcze jedną próbę. Udało mi się 
przekonać kierownictwo Wydziału. Mamy teraz większe szanse.  
Opracowaliśmy bezpieczny sposób transferu powrotnego. Jeśli 
będą kłopoty z konwencjonalnymi środkami łączności, 
zabierzemy was z powrotem do Centrum.  
   - To jeszcze nikomu się nie udało.  
   Remi Czarnezki zawsze mówił cicho, ledwo otwierając usta 
tak, że Daffner w pierwszej chwili nie zrozumiał go.  
   - Jak pan widzi, włożyliśmy w to naprawdę wiele wysiłku.  
   Czarnezki kiwnął głową. Miał smutną, długą twarz z 
wpadniętymi zielonymi oczyma.  
   - Czy będziemy uzbrojeni? - zapytał Falkenburg. 
   Riks pierwszy raz widział Falkenburga.  Zdecydowany i 
spokojny głos pasujący do krępego i silnego ciała spodobał 
mu się. O Falkenburgu krążyły w Wydziale niesamowite plotki.  
   - To jeszcze nie rozstrzygnięte. Czy chciałby pan być 
uzbrojony? - odbił pytanie Daffner, zerkając na Falkenburga z 
zainteresowaniem.  
   - Sytuacja jest niejasna. Na razie trudno powiedzieć, czy 
byłby to atut.  
   - To prawda - zafrasował się Daffner. - Niektóre pomiary 
wskazują, że czas w Oberschlesien rozsynchronizował się.  
Czas własny Strefy może różnić się od berlińskiego o 
kilkadziesiąt lat. Nasz zespół ekspertów ciągle szuka 
optymalnego wariantu zachowań. Na razie musicie 
odpowiedzieć, czy przyjmujecie zadanie.  
   Popatrzył pytająco na Czarnezkiego.  
   - Tak - powiedział cicho Czarnezki. Nawet nie drgnął.  
Siedział wbity w fotel z wyciągniętymi chudymi nogami. Riks 
pamiętał Remiego, kiedy nie był tak flegmatyczny. Po misji w 
Afryce Południowej, z której Riks przywiózł go w lodówce, 
Remi bardzo się zmienił.  
   Falkenburg czekał na Riksa. W jego wzroku nie było 
niezdecydowania. Coś innego. Oczekiwał na odpowiedź kolegi, 
jakby Riks był starszy stopniem i należał mu się szacunek. 
Jakby Riks, który wcale się tak nie czuł, był kimś 
ważniejszym.  
   Twarz Riksa skrzywił mimowiedny grymas.  
   - Tak. 
   Falkenburg odczekał pół sekundy.  
   - Tak.  

2. Kattowitz

   Riks wypadł z tunelu oszołomiony.  Nic nie widział. To 
było idiotyczne. Szczękał zębami, ściskał teczkę i mrugał 
oczyma, usiłując coś zobaczyć. Twardo uderzył o podłoże, 
jakby spadł z pierwszego piętra; program sterujący 
transferem musiał mieć kłopoty.  
   Ale żył. Było mu straszliwie zimno i dostał dreszczy. 
Ciągle nie widząc zrobił trzy chwiejne kroki.  
   Najpierw zaczął słyszeć, potem przejrzał. Światło było 
jaskrawe, porażające. Odbijało się od zmrożonego śniegu. 
Stał w potokach światła i rozglądał się wokół.  
   Był na środku jeziora skutego lodem. Słońce stało wysoko 
nad lasem czerniejącym na wprost. Z lasu ku ośnieżonej tafli 
wybiegał wąski drewniany most, aż do wysepki porośniętej 
drzewami. Po lewej trwali wędkarze nad przeręblami, za nimi 
była szosa i osiedle niskich domów.  Program przenoszący 
wybrał w miarę puste i pewne miejsce.  
   Ruszył w stronę szosy. Płytki śnieg nie utrudniał marszu. 
Minąwszy w bezpiecznej odległości wędkarzy wdrapał się po 
wale na szosę. Lekki płaszcz nie chronił od zimna, lecz 
szybki marsz rozgrzał Riksa, więc nie odczuwał już dreszczy. 
Mijające go samochody nie różniły się  od produkowanych w 
Centrum. Był niewielki ruch, może trafił na dzień 
świąteczny. Nauczył się na pamięć starej mapy Kattowitz i 
teraz porównywał ją z otoczeniem. Zmiany były znaczne. Park 
w miejscu dużej dzielnicy mieszkaniowej. Kościół Świętego 
Krzyża na Wzniesieniu Szachistów razem z przyległym 
cmentarzem zniknęły, zastąpione klasycystycznym pałacem i 
polem golfowym. Natomiast przechodnie byli ubrani 
zwyczajnie, nie zwracali uwagi na Riksa. Minął Wzniesienie 
Szachistów i zbliżał się do starego centrum Kattowitz. Na 
dawnym Placu Przemysłowym, gdzie niegdyś wznosił się surowy 
pomnik generała Otterbecka, był inny monument. Na granitowym 
postumencie stała istota nie przypominająca człowieka.  
   Trwała w niezdarnym rozkroku, z żabimi przednimi odnóżami 
wyciągniętymi w górę. Szeroki, bezzębny pysk skierowany był 
w dół; patrzyła wybałuszonymi, ogromnymi ślepiami (może był 
to rodzaj okularów) na ludzi podchodzących z szacunkiem do 
stóp pomnika. Płaska głowa łączyła się z tułowiem bez 
pośrednictwa szyi. Ciało istoty, zwłaszcza jej wielki, 
obwisły brzuch, pokryte było pomarszczonymi fałdami ubrania 
lub skóry. Naprawdę obchodzono jakieś święto. Do postumentu 
podchodziły matki z dziećmi ubranymi w jaskrawe 
różnokolorowe futerka i składały kwiaty u stóp pomnika.  
   Dopiero teraz doświadczył uczucia bolesnej obcości.  
Położył teczkę na ziemi i potarł nerwowo dłonie. Wokół 
pomnika przechadzało się kilkunastu mężczyzn w szarych 
mundurach. Byli uzbrojeni i uśmiechali się. Riks pospiesznie 
opuścił plac, przeszedł przez zasypany śniegiem park i 
znalazł się, tak jak oczekiwał, przed betonową płytą Dworca 
Głównego. W środku ogarnęło go przyjemne ciepło i szum 
ludzkich głosów.  Pod ścianą dostrzegł rząd kabin z ciemnego 
szkła. Wszedł do jednej z nich.  zamknął za sobą drzwi i 
usiadł w fotelu. Panował tu półmrok. Obrzydliwe uczucie 
obcości zelżało. Ciepłe, izolowane wnętrze kabiny 
dostarczało złudnego poczucia bezpieczeństwa.  
   Na wprost zamigotał żółty napis: "Proszę podać numer 
identyfikacyjny..." Odetchnął, wyjął z teczki mikro i 
położył je na kolanach. Przed sobą miał gniazda nieznanego 
typu. Wszystko zależało od tego, jak Dawid wybrnie z 
sytuacji. Otworzył pokrywę mikro. Wyświetlacz zajarzył się 
przyjemnym błękitem. Uruchomił Dawida.  
   Szybkość i pewność działania Dawida zawsze wprawiała go 
w podziw. Dawid śmignął przez wyświetlacz mikro i przywarł 
do siedmiu gniazd kabiny jednocześnie.  Pisnęły cicho i 
zaraz zamilkły - Dawid cofnął się i już wiedział, które z 
nich otworzy się w następnej mikrosekundzie. Na wyświetlaczu 
pojawił się schemat wejść i Riks zobaczył, że Dawid atakuje 
całą siódemkę. Wszedł jak w masło.  
   Riks pomyślał, że nie było to zadanie godne Dawida.  
Żółty napis zniknął, pojawiło się zaproszenie: "Proszę 
wybrać usługę". Ale Dawid korzystał już z ośmiu tysięcy 
pięciuset czterdziestu siedmiu usług powłoki naraz i 
wyświetlacz pulsował czerwonym wskaźnikiem nasycenia 
transmisji danych.  
   Po kilkunastu sekundach Dawid zawył i zalał wyświetlacz 
ostrzegawczą czerwienią. Riks nie próbował dowiadywać się, 
jakie odkrył niebezpieczeństwo. Zamknął pokrywę mikro i 
przerwał połączenie. Schował mikro do teczki, zrobił głęboki 
wdech i wyszedł z kabiny. Z peronu walił tłum pasażerów. 
Wmieszał się weń i opuścił dworzec. Znów złapały go 
dreszcze. Skręcił w skwer, stanął przy ławce i postawił na 
niej teczkę. Wokół nie było nikogo. Wyciągnął mikro i 
odnalazł mapę Kattowitz z adresami tajnych mieszkań. 
Przyjrzał się lokalizacji czerwonych punktów. Speerstraáe 
20, mieszkanie numer 8. Dobre miejsce.  

   3. Tajne mieszkania

   Po kwadransie  przy spokojnej ulicy otworzył kluczem 
przeprogramowanym przez Dawida drzwi do trzypiętrowego domu. 
W korytarzu minął się ze starszą kobietą, uśmiechnęła się, 
jakby go poznała. Ciarki przebiegły Riksowi po plecach. 
Czyżby demon zainstalowany w powłoce przez Urząd 
Bezpieczeństwa Rzeszy zadbał nawet o fizyczne podobieństwo 
do poprzedniego lokatora? Mieszkanie na parterze. Jeden duży 
pokój, kuchnia, łazienka. Stare, dobre mieszkanie, idealne 
dla agenta Urzędu Bezpieczeństwa. Okna pokoju wychodzą na 
park, pogrążający się w miękkim mroku zimowego wieczoru.  
Siedział chwilę na wielkim wygodnym łóżku i patrzył w okno.  
Odkurzacz mruczał cicho i łypał na niego czerwonymi oczkami.  
Podszedł do staromodnej dębowej szafy, była tam odzież w 
kilku rozmiarach, także pasująca na niego.  
   Nie mógł wyjść z podziwu dla ludzi, którzy zaprojektowali 
to tajne mieszkanie. Tajne mieszkania nie były przecież 
obiektami realnymi. Stworzone przez speców Urzędu 
Bezpieczeństwa Rzeszy miały stanowić azyl dla agentów 
niezależnie od okoliczności.  Zobaczył teraz na własne oczy, 
jaka potęga zaprogramowanej inteligencji za nimi stoi.  
   Wiadomo, że agent wchodzący we wrogie środowisko będzie 
potrzebował schronienia. Oczywiście Urząd Bezpieczeństwa 
Rzeszy dysponował agentami zakotwiczonymi wszędzie - na 
własnym terytorium i na terytorium wroga (jakże łatwo 
terytorium własne zmieniało się w terytorium wroga i 
odwrotnie!) - instalował tam ich przez lata. Jednak w 
pewnych okolicznościach agent musiał wejść w środowisko w 
biegu, zaraz po wylądowaniu. Mógłby oczywiście zostać 
przyjętym przez agentów zainstalowanych wcześniej, jednak 
było to ryzykowne, a niekiedy niemożliwe. Tak jak tym razem. 
Otworzył mikro i sprawdził datę. Ósmy grudnia 2107 roku. 
Czas Oberschlesien rozsynchronizował się o pięćdziesiąt lat.  
Wykluczone by jakiś agent Urzędu Bezpieczeństwa Rzeszy 
zdołał go przejąć.  
   I tu objawiał się geniusz projektantów i programistów 
Wydziału Planowania Urzędu Bezpieczeństwa Rzeszy. Tajne 
mieszkania przetrwały w doskonałym stanie mimo 
prawdopodobnych przemian, jakimi podlegała w ciągu 
pięćdziesięciu lat społeczność Sektora B.  Były tak naprawdę 
programowymi obiektami, którym przypisano szereg chronionych 
i zmiennych metod. Na podstawie wnikliwych badań ustalono, 
jakimi ogólnymi cechami powinno odznaczać się tajne 
mieszkanie. Wybrano cechy będące względnymi niezmiennikami 
czasu. Cechy te zostały zaimplementowane jako zmienne 
chronione obiektu. Klasa tajnych mieszkań była klasą 
pochodną abstrakcyjnej klasy tajnych obiektów ogólnego 
przeznaczenia. Była powiązana z klasą tajnych kont, która 
również była derywatem klasy tajnych obiektów ogólnego 
przeznaczenia. W efekcie tajne mieszkania zawsze oczekiwały 
na podjęcie niespodziewanego gościa, puste, chętne, 
przytulne i z opłaconym na czas czynszem, rachunkami za 
elektryczność, wodę i wywóz śmieci.  
   Przejrzał hierarchię klas i wybrał klasę "Persona".  
Zorientował się, że po włamaniu do powłoki Dawid stworzył 
obiekt klasy "Persona". Zmienna chroniona obiektu "Imię" 
przybrała wartość "Georg", zmienna "Nazwisko"  -
"Gonschewski". Gonschewski był prawnikiem, miał czterdzieści 
dwa lata, jak on. Również cechy fizyczne zapisane w 
kartotece Gonschewskiego były zgodne z jego cechami. 
Gonschewski był rozwiedziony od pięciu lat. Riks popatrzył 
na zdjęcie pani Karoline Gonschewski. Miła, niska brunetka. 
Gonschewski nie mieszkał chwilowo w Kattowitz, znalazł pracę 
w firmie wydawniczej w Wien. Czy Dawid nie popełnił pomyłki? 
Wien był poza strefą izolacyjną obejmującą Oberschlesien, 
zatem Gonschewski nie mógł tam jechać! Riks wiedział jednak, 
że kreacja obiektu klasy "Persona" nie była tylko sprawą 
Dawida. Dawid wykorzystywał moc tajnego demona powłoki 
zainstalowanego przez Urząd Bezpieczeństwa Rzeszy. To ten 
demon czuwał nad zachowaniem spójności danych między sobą i 
ze światem realnym, otulanym przez lokalną powłokę. Mógł 
mieć tylko nadzieję, że demon wiedział, co robi. Gonschewski 
właśnie wrócił po czterech latach z Wien - Riks znalazł w 
gazetach jego ogłoszenie o poszukiwaniu pracy. Dwójka 
dzieci. Dwunastoletni Heinz i siedmioletnia Edith. 
Uśmiechnięte buzie, za nimi mamusia w fioletowym kapeluszu, 
szepcząca do ucha Edith, która trzyma bukiecik konwalii. 
Obecne miejsce zamieszkania Karoline - Breslau. Riks 
skrzywił się. Czy demon zwariował? Przecież Breslau także 
nie należał do strefy izolacyjnej obejmującej Oberschlesien!  
   Zsynchronizował zegarek. Już po siedemnastej.  Przebrał 
się i poszedł do banku, bez problemów dostał kartę płatniczą 
na nazwisko Gonschewski. Na razie wszystko działa. Kupił 
trochę żywności i wrócił do mieszkania. Zjadł kolację i 
przejrzał jeszcze raz kartotekę Gonschewskiego.  
   Od dwudziestego roku życia członek bractwa strzeleckiego.  
Działacz Wspólnoty Kosmicznej. Zawiadomienie o zebraniu 
oddziału Wspólnoty w następny piątek. Zatem jutro. Plan 
zebrania. Wybór zastępcy prezesa koła. Referat brata Arnolda 
Gronke na temat ostatnich doniesień o spotkaniach z 
Przybyszami. Kółko szaleńców?  
   Przerzucił się na lokalne serwisy informacyjne. Żadnej 
wzmianki o stacji transferowej. Istniały dwie możliwości: 
albo stacje transferowe, które umożliwiały komunikację 
między strefami już nie istniały, bo zostały zniszczone lub 
uszkodzone, albo zostały utajnione. Patrzył zdumiony na 
tytuły: Rząd krajowy podejmuje delegację Przybyszów. Jakie 
będą przyszłoroczne wakacje? Rozmowa z porwanym przez 
wehikuł Obcych. Implanty. Tajemnica długowieczności 
cielesnej. Co Przybysze sądzą o miłości i seksie? Nina 
Schaarenberg odkrywa karty. Zakupy w stylu 
międzyplanetarnym. Nowa sieć Hanaska. Czy uczeni i 
filozofowie są jeszcze potrzebni? Jutro bez wysiłku.  
   Strefa izolacyjna. Brak powiązanych dokumentów.  
   Przecierał oczy, kiedy Dawid wydał ostrzegawczy pisk. 
Drgnął. Dawid odłączył się od powłoki i wyświetlacz ścienny 
zgasł. Na ekranie mikro zobaczył napis: "Próba przejęcia 
kontroli. Alarm trzeciego stopnia".  
   Parę sekund trwał w osłupieniu. To oczywiste, użył haseł, 
które uruchomiły mechanizm zaczepny. Obudziły demona czułego 
na słowa takie jak strefa izolacyjna. Choć to wręcz 
niepojęte ze względu na ogrom przedsięwzięcia, demon taki 
musiał istnieć i kontrolować całość komunikatów powłoki.  
   Zamknął mikro, wsunął stopy do butów i włożył płaszcz, po 
czym zgasił światło. Czuł bicie serca.  Schylił się i 
zasznurował buty. Cisza. Szybkie kroki na korytarzu. 
Otworzył okno i wyskoczył. Zaczął biec w głąb parku.  
   - Stój!  
   Oślepiające światło. Skoczył w bok, między drzewa.  
   - Stój!  
   Głosy z kilku stron. Znów złapał go snop światła. Dwa 
strzały, jeden po drugim. Zatrzymał się i podniósł ręce do 
góry. Podeszli ludzie w szarych mundurach. Jeden wyszarpnął 
mu mikro, dwaj wykręcili ręce do tyłu i skuli je kajdankami.  
W jasnym prostokącie okna tajnego mieszkania zobaczył 
jeszcze sylwetkę mężczyzny patrzącego w ich stronę.  

4. Doktor Ponto

   Przywieziono go do wysokiego budynku pogrążonego w 
ciemności. Wraz z kilkoma piętrowymi pawilonami, otoczony 
był dwumetrowej wysokości ceglanym murem.  Kimkolwiek byli 
umundurowani ludzie, nie rozmawiali z Riksem i wyglądali na 
znudzonych. Wymieniali półgłosem uwagi; ktoś zapytał, czy 
mały Fred jest już zdrowy, inny poskarżył się na żonę. 
Wprowadzono go do halu na parterze. Przywitał ich strażnik 
siedzący za konsolą.  
   - Dawno nikogo nie przytachaliście. Co to za jeden?  
   - Georg Gonschewski. Prawnik. Właśnie przyjechał z Wien.  
Musiało go dopaść w podróży, w Wien chyba był jeszcze  
czysty. Patrz, co przy nim znaleźliśmy.  
   Policjant podał strażnikowi mikro Riksa.  
   - Schowaj od razu do depozytu. Ponto będzie znów się 
wściekał.  
   - Jasne. Doktor Ponto powinien zaraz być.  Zawiadomiłem 
go. Wiesz, że się skurczybyk ucieszył?  
   Strażnik zarechotał.  
   - Musi lecieć do roboty wieczorem, a ten się, cholera, 
cieszy, głupi palant. Dobra, zaprowadźcie nawiedzonego do 
siedemnastki. Tam jest włączone ogrzewanie. Miejcie go na 
oku.  Wiecie, jaki Ponto jest szybki do pisania raportów.  
   Dwóch policjantów poprowadziło Riksa schodami w górę. 
Budynek sprawiał wrażenie zaniedbanego szpitala. Olejowe 
lamperie, tanie, niedostateczne oświetlenie. Wysokie 
sklepienie odbijało echo kroków.  
   Na drugim piętrze jeden z policjantów otworzył kluczem 
drzwi z judaszem.  
   - Wejdź tutaj i rozgość się.  
   W środku był stolik z krzesłem i łóżko. Pokój nie miał okna.  
   - Zdejmijcie mi kajdanki.  
   - Poczekaj, chłopie, najpierw pogada z tobą doktor Ponto.  
   Usiadł, a policjanci zostali na zewnątrz.  Drzwi pozostały 
uchylone i słyszał ich ściszone głosy. Po kilkunastu 
minutach na korytarzu zastukały kroki.  
   - Mamy gościa? Już w środku?  
   - Tak jest, panie doktorze.  
   Głos przybysza był energiczny.  
   - Nazywam się Ponto. Peter Ponto.  
   Wysoki mężczyzna z jasną bródką i niebieskimi oczyma.  
Zdjął brązowy płaszcz i rzucił go na łóżko.  
   - Nazywają mnie doktorem, ale żaden ze mnie doktor.  
Jestem zarządcą ośrodka, rozumie pan. Praca administracyjna.  
   - Zdejmijcie mi kajdanki.  
   Ponto usiadł na łóżku i założył nogę na nogę.  
   - Nie będzie się pan wygłupiał? Po co pan uciekał?  
   - Dlaczego zostałem zatrzymany?  
   Ponto skrzywił się.  
   - Nie został pan. Jitschin, chodźcie tu i zdejmijcie 
kajdanki panu Gonschewskiemu! Więc nie został pan 
zatrzymany. Otrzymaliśmy sygnał, że może pan potrzebować 
pomocy. Zjawiliśmy się tak szybko, jak było to możliwe i 
okazało się, iż sygnał był prawdziwy. Dlaczego pan uciekał?  
   Ponto patrzył z życzliwym zaciekawieniem, a policjant 
zdejmował kajdanki.  
   - Przestraszyłem się. Ktoś włamywał się do mojego 
mieszkania. Strzelano do mnie.  
   - Nie strzelano do pana. Mógł pan się znajdować w stanie 
wstrząsu, oszołomienia. Ci policjanci zostali przeszkoleni, 
jak postępować w takich przypadkach. Mogli, co prawda, pana 
nieco przestraszyć, ale przecież nigdy nie strzelaliby do 
pana! No i udało się im pana zatrzymać, prawda?  
   Ponto uśmiechnął się.
   - Czy to długo potrwa, panie Ponto? Chciałbym iść do domu 
- poskarżył się Jitschin.  
   - Myślę, że wszystko przebiegnie sprawnie, sierżancie.  
Poczekajcie chwilę na zewnątrz - powiedział z dobrodusznym 
wyrazem twarzy Ponto. - Czuje się pan lepiej?  
   - Nadal nie rozumiem, dlaczego mnie aresztowano.
   - Nie jest pan aresztowany. Mam nadzieję, że jutro będzie 
mógł pan odejść. Czuje się pan dobrze?  
   - Tak. Ale jestem zmęczony podróżą i ostatnimi wypadkami.  
   - Podróżą z Wien?  
   - Tak. Przyjechałem dzisiaj z Wien.  
   Ponto kiwnął głową ze zrozumieniem.  
   - Jak pan dostał się tutaj z Wien?  
   Rzeczywiście, jak mógł dostać się tu z Wien, skoro było 
to fizycznie niemożliwe?  
   - Dlaczego zadaje mi pan takie pytania? Dlaczego jestem 
tutaj? Żądam, abyście oddali mi moje mikro!  
   - Mikro? Ma pan na myśli ten dziwny, płaski przedmiot?  
Obawiam się, że nie będzie długo istniał.  
   - Co to znaczy? To moja własność, nie możecie jej zniszczyć!  
   - Przecież pan wie, powinien pan wiedzieć, że wszystkie 
przedmioty pochodzące od Przybyszów ulegają szybkiej 
anihilacji. A ten przedmiot z pewnością pochodzi od nich.  
Nie został wyprodukowany w Rzeszy, nie figuruje w globalnym 
rejestrze produktów. Pan dostał ten przedmiot od Przybyszów, 
rozumie pan?  
   - Nie wiem, o czym pan mówi.  
   W oczach Ponto Riks widział coraz żywsze zainteresowanie.  
   - Czy chce pan powiedzieć, że nie wie pan niczego o 
Przybyszach?  
   - Oczywiście, że nie. Dlaczego zabraliście moje mikro?  
   - To "mikro", jak pan mówi, może istnieć najwyżej kilka 
godzin. Musimy je zbadać, zanim ulegnie rozpadowi.  
Jitschin! Chodźcie tu. Przykro mi, to trochę potrwa.  
Zawiadomcie Hopkena, niech się zaraz zjawi i uruchomi 
laboratorium. Musimy zrobić badanie na implant.  
   Jitschin wydał jęk zawodu, jego szeroka twarz posmutniała.  
   - No już, pośpieszcie się, to szybciej skończymy. Hopken 
to nasz laborant. Przypuszczam, że Przybysze wszczepili panu 
implant. To dlatego nie pamięta pan o spotkaniu z nimi. 
Często tak postępują. Już od dawna nie mieliśmy żadnego 
przypadku. Kiedyś cały ten budynek pełny był ludzi. Widzi 
pan, pomagamy wam w odnalezieniu się po spotkaniu z 
Przybyszami. Jesteście zagubieni i zdezorientowani. Często 
tracicie pamięć, nie pamiętacie wielu rzeczy. Musimy pomagać 
wam w odzyskaniu sprawności społecznej. Ale i my coś 
zyskujemy. Przybysze w miejsce wiedzy traconej przez ludzi 
wstawiają wiedzę inną. Rodzaj przekazu, posłania, opowieści. 
Sztuczne wspomnienia o wydarzeniach, które nigdy nie miały 
miejsca.  Jest to jedna z nielicznych możliwości uzyskania o 
nich informacji, która ma przecież dla nas podstawowe 
zupełnie znaczenie. Przekazy Przybyszów tworzą wciąż żywą i 
uzupełnianą Świętą Księgę naszej cywilizacji. Cieszę się, że 
pan do nas trafił. Może to być dla pana uciążliwe, ale może 
też okazać się dobroczynne.  
   - Dlaczego pan sądzi, że spotkałem się z Przybyszami?  
   Ten budynek jest stary, wręcz archaiczny. Data w 
serwisach informacyjnych? Każdy może zmienić datę. Rzecz 
umowy. Może w ogóle nie doszło do desynchronizacji? W 
którymś momencie powiedzieli tu sobie - liczymy czas 
inaczej? Zaczynamy spotykać się z Przybyszami i nic innego 
nas nie obchodzi?  
   - Powiedział pan, że nic nie wie o Przybyszach.  Każde 
dziecko na świecie zna Przybyszów.  Zawdzięczamy im 
wszystko. Dzięki nim jesteśmy nieśmiertelni.  
   Riks otworzył szeroko oczy.  
    - Nieśmiertelni?  
    Ponto uśmiechnął się pobłażliwie.  
    - Sam pan widzi! Miał pan spotkanie z Przybyszami! 
Będzie pan we wszystkich jutrzejszych dziennikach!  
   - Doktorze Ponto, Hopken jest gotowy.
   Jitschin sapał ciężko, musiał biec po schodach.  
   - Zejdźmy na parter, tam jest laboratorium. Na szczęście 
Hopken ma dzisiaj dyżur, i zaraz będziemy mieli to z głowy.  
   Laborant, ruchliwy starszy człowiek w białym fartuchu, 
kazał się Riksowi rozebrać, a potem usadowił go w kabinie 
aparatu pomiarowego. Badanie trwało kilka minut.  
   - Dane trzeba przetworzyć - zaskrzeczał Hopken. - Wyniki 
jutro rano.  
   - Dziękuję panu - Ponto był zadowolony. - Proszę, panie 
Gonschewski, by przenocował pan dzisiaj u nas. Na wszelki 
wypadek. Nie wiemy, co zrobili z panem Przybysze.  Musimy 
mieć pewność, że nie stanie się panu nic złego. Tu będzie 
pan miał dobrą opiekę.  
   - Nie mogę odmówić?  
   - Taka jest procedura. Jutro jeszcze porozmawiamy.
   Kiedy Jitschin zamykał go na klucz, Riks poczuł się 
niedobrze. Mikro. Tam było wszystko. Może należało działać 
inaczej? Ci policjanci nie mogli stanowić poważnej 
przeszkody. A w mikro miał już masę informacji. Czy 
zdołaliby prawidłowo je zinterpretować bez kontaktu z ludźmi 
tu, na miejscu?  Czemu sześć poprzednich ekip przepadło?  
    Nie należy lekceważyć niebezpieczeństwa. Na razie 
traktują mnie jak łagodnego czubka. Jakie mogli robić 
badania? Mikro. Dawid blokuje dostęp do informacji po 
pierwszej próbie włamania.  Na szczęście w środku był 
wyłącznik światła. Riks położył się do łóżka. Poniżej ktoś 
biegał stukając głośno obcasami po marmurowej posadzce. 
Śmiech.  
   Ogarnęło go uczucie obcości i samotności.  Falkenburg. 
Ten pewnie nie patrzył na świat w taki sposób.  Wyglądał na 
chłodnego i precyzyjnego. Czarnezki.  Gdzie byli? Lepiej, 
gdyby któryś z nich zdołał wrócić ze swoim mikro.  Piętro 
niżej ktoś biegał niezmordowanie w pustej przestrzeni 
korytarzy. Riks zapadał już w otchłań snu, kiedy znów 
zobaczył żabiego potwora. Ocknął się z łomocącym sercem i 
długo musiał czekać na nadejście błogosławionej nicości.  

   5. Czarnezki 

   Ponto wszedł do pokoju Riksa z Jitschinem, który niósł 
duży zielony ręcznik i przybory toaletowe.  
   - Naprzeciwko jest łaźnia, poczekam na pana, a potem 
śniadanie.  
   Łaźnia miała wielkie okna zbrojone drutem. Podszedł do 
koryta z jasnobrązowych kafelków i odkręcił wypolerowany 
mosiężny kurek, pociekła zeń wąskim strumykiem wrząca woda.  
Twarz w lustrze. Twarz Gonschewskiego, prawnika z Wien, 
który miał spotkanie z Przybyszami, kimkolwiek oni byli.  
Riks uśmiechnął się.  Promienie słońca, rozpraszając się 
miękko na szybach, nastrajały optymistycznie.  
   - Cztery lata temu był tu ruch, powiadam panu! - 
rozmarzył się Ponto. Weszli do obszernej stołówki. - 
Skoczcie do kuchni i przynieście coś, Jitschin.  Nic dzisiaj 
nie miałem w ustach. I wy możecie coś przekąsić.  
   - Dziękuję, panie doktorze. Stara o mnie dba, nie powiem, 
zawsze robi mi rano coś do żarcia.  
   Usiedli obok okna. 
   - Stołówka pełna, mnóstwo ludzi! Ruch, gwar, kłócili się, 
dochodziło do rękoczynów! Po spotkaniach z Przybyszami 
bywali nerwowi. Trzymaliśmy tu obstawę.  Teraz kontakty z 
Przybyszami są sporadyczne.  Dlaczego? Jak pan uważa?  
   - Nic nie wiem o Przybyszach - ostrożnie przypomniał Riks.  
   - Taaaak.  
   Ponto rozejrzał się z roztargnieniem.  
   - Tosty z szynką i serem, bułki, masło, dżem ananasowy, 
kakao.  
   Jitschin postawił przed nimi parującą tacę, sam usiadł 
przy sąsiednim stoliku.  
   - Dziękuję - powiedział z opóźnieniem Ponto. - Pan wie 
dużo o Przybyszach. Więcej niż ja albo Jitschin, chociaż 
zajmuję się nimi od piętnastu lat. Pan był ich gościem.  
   - Nic o tym nie wiem.  
   Riks zabrał się do jedzenia. Rozmowa z Ponto była taka 
niekonkretna. Czuł niepowagę, wręcz śmieszność sytuacji.  
   - Miał pan ze sobą przedmiot, który nazywał pan "mikro". 
To dowód materialny, że pan był ich gościem.  W pewnym 
sensie materialny, bo już nie istnieje.  
   - Zniszczyliście moje mikro?!  
   - Proszę się nie denerwować. Uległo samoistnemu 
rozkładowi. Tak jest ze wszystkimi przedmiotami, które 
pochodzą od Przybyszów.  Dlatego nie można podać 
materialnych dowodów ich istnienia, rozumie pan?  
   - Mikro nie pochodziło od Przybyszów. To produkt, jeden z 
wielu wytwarzanych w Rzeszy.  
   - Nie ma go w katalogu. Inżynierowie nie rozpoznali go.  
   - To dla mnie niepojęte.  
   - Jestem po to, żeby panu pomóc. Ma pan szczęście. Kiedy 
był tu tłum, nie mieliśmy czasu dla każdego człowieka, który 
zetknął się osobiście z Przybyszami.  
   - Co wykazały wczorajsze badania? 
   - Rozmawiałem z Hopkenem. Ma pan implant w czaszce.  
   - Czy mógłbym zobaczyć zdjęcia? Analizy?  
   - Jasne. Ale nic z tego pan nie zrozumie. Jest pan 
przecież prawnikiem, prawda? Trochę nietypowy implant.  
Materia nieorganiczna, niemetal. Kontroluje częściowo 
funkcje pańskiego mózgu.  
   - Implanty... Rozumiem.  
   Ostrożnie. Bądź ostrożny.  
   - Czy próbowaliście usuwać takie implanty?  
   - Oczywiście. Bez powodzenia. Nie przywracało to 
poprzedniego stanu umysłu pacjenta.  Implanty znikały po 
kilku godzinach. Nie mogły istnieć poza organizmem 
nosiciela. Ulegały anihilacji, jak "mikro".  
   Riks wytarł usta serwetką.  
   - Proszę mi powiedzieć, kim są Przybysze?  
   - Naprawdę niczego pan nie pamięta?  
   - A co miałbym pamiętać?  
   Ponto westchnął.
   - Goście z kosmosu. Istoty z innej planety, której nazwy 
nie poznaliśmy. Przybyli w krytycznym momencie historii i 
ocalili nas przed katastrofą. Oddajemy im cześć, taką samą, 
jaką w prymitywnych i barbarzyńskich czasach oddawaliśmy 
Bogu. Mówię, że przybyli przypadkiem, ale może obserwowali 
nas od dawna? Uważam, że tak było.  
   - O jakim krytycznym momencie pan mówi?  
   - O wojnie biologicznej, rozpoczętej przez Azjatów.  
   - To pamiętam - Riks wziął słoik z dżemem i spojrzał na 
datę przydatności. Zgadza się. Brak niespójności. - Też 
przypuszczaliśmy, że zaatakowali nas Azjaci.  Na granicy 
między Niemiecką Zachodnią Syberią a Prowincją 
Wschodniosyberyjską Cesarstwa Japonii sytuacja wymknęła się 
spod kontroli.  
   - Nie jest tak źle! Pamięta pan wiele...  I wtedy 
pojawili się Przybysze. Konflikty między narodami stały się 
przeżytkiem. Przybysze dostarczyli nam nowych technologii. 
Zmienili sposób sprawowania władzy.  
   Riks przerwał mu.  
   - Kiedy zaraza zagroziła istnieniu narodu, zdecydowaliśmy 
że szansą na przetrwanie Rzeszy, a może i całej ludzkości, 
będzie podzielenie obszaru pod naszą kontrolą na izolowane 
strefy, by zatrzymać mutujące wirusy. Komunikacja pomiędzy 
strefami stała się trudna i kosztowna. W wypadku transferu, 
chodziło o to, by zapewnić biologiczne bezpieczeństwo 
przechodzącym z jednej strefy izolacyjnej do drugiej. 
Idealna byłaby sytuacja, gdyby do transferów w ogóle nie 
dochodziło.  
   - To taki obraz świata wszczepili panu Przybysze - 
zamyślił się Ponto. - Rozumiem. Chcieli nam uzmysłowić, jak 
koszmarnie wyglądałby świat, gdyby nie ich ingerencja.  
   - Panie Ponto, przybyłem tu z Berlina, by wyjaśnić, co 
się dzieje. Przerzucono mnie z Berlina, rozumie pan? Z 
Berlina, z którym nie macie fizycznego kontaktu.  
    - Przykro mi, panie Gonschewski. W każdej chwili może 
się pan połączyć z Berlinem. Mamy doskonałą łączność z 
Berlinem. Naprawdę. Przekona się pan osobiście. Czy to nie 
szalony pomysł - te strefy izolacyjne? Absurd. Oczywisty 
absurd.  
   - Mówi pan o Przybyszach, bez żadnego dowodu. 
Wcześniejsze badania wykazały, że w naszym otoczeniu nie ma 
obcych cywilizacji. Że w ogóle powstanie życia poza Ziemią 
jest mało prawdopodobne. Pamięta pan projekt "Wielka Cisza"?  
   - Oczywiście. Ale jego twórcy przyznawali, że nie mogą 
dać definitywnej odpowiedzi na pytanie o Obcych.  Przybysze 
wywarli głęboki wpływ na kształt naszej cywilizacji. 
Przeczenie ich istnieniu mija się z podstawowym poczuciem 
realności.  Implant w pana czaszce. "Mikro". To, że nie 
pamięta pan fragmentu najnowszej historii.  Niech pan o tym 
pomyśli.  
   - Friedrich Dalg, kierownik "Wielkiej Ciszy" stwierdził, 
że kontakt z obcą cywilizacją musiałby być kresem ludzkiej 
cywilizacji. Nawet nie dlatego, że ta obca cywilizacja 
mogłaby nas unicestwić. Jeśli staniemy kiedyś twarzą w twarz 
z inteligentnymi Obcymi, mówił Dalg, będą oni znacznie 
bardziej rozumi niż my. Nie zanosi się, byśmy umieli odbywać 
podróże międzygwiezdne albo międzygalaktyczne. Zatem już z 
faktu przybycia hipotetycznych Obcych  będzie wynikać ich 
wyższość. Konkwistadorzy i Indianie, ale do setnej potęgi. 
Jeśli ich dostrzeżemy, zniknie ostatnia złuda naszej 
wyjątkowości. Bo chociaż każdy krzyczy, że człowiek nie jest 
niczym szczególnym, to przecież przekonanie takie stanowi 
podstawę naszej cywilizacji.  Jesteśmy dziećmi bożymi albo 
nie różnimy się niczym od naszej trzody. Jeśli dostrzeżemy 
kiedyś rozumnych Obcych, powiedział Dalg, to wydłubmy sobie 
oczy i wyrwijmy języki. I udawajmy, że było to tylko 
złudzenie.  
   Ponto darł na drobne kawałeczki drugą serwetkę. Pobladł.  
   - Jednak nie można żyć złudzeniami. Dalg był idealistą.  
Był głupcem. Kiedy pojawili się Przybysze, nikt nie miał 
ochoty na wydłubywanie sobie oczu.  Brednie.  Przybysze 
wyzwolili nas z takiego sposobu myślenia. Nie potrzebujemy 
już bogów, bożków, ani prymitywnych religii. Wystarcza to, 
co możemy zobaczyć i dotknąć. Rozumie pan? Musi się pan tego 
nauczyć, jeśli chce pan normalnie funkcjonować.  Wie pan, 
jaki był ich największy dar?  Niech to będzie tym 
materialnym dowodem, którego ciągle pan żąda. Dzięki nim 
uzyskaliśmy sposób na osiągnięcie nieśmiertelności. 
Prymitywne religijne bajędy... wszystkie one wywodziły się 
ze strachu przed śmiercią.  
   Ponto wstał.  
   - Pokażę coś panu. Myślę, że to pana zainteresuje. 
   Wrócili na drugie piętro, do sali z wyświetlaczem.  
   - Ludzie, których funkcje życiowe ulegały istotnemu 
zakłóceniu, kiedyś po prostu umierali. Przybysze przekazali 
nam technikę umożliwiającą przeniesienie psychiki ludzkiej 
do nośnika niebiologicznego. Każdy zagrożony może zostać 
uratowany i trwać w nieskończoność. Pokażę panu człowieka, 
który uległ nieszczęśliwemu wypadkowi. Jego umysł i psychika 
są bezpieczne i integralne, mimo że ciało uległo 
zniszczeniu. Będzie mógł się z nami porozumiewać. Będzie nas 
widział i słyszał. Ciekawy przypadek, tak samo jak pan 
spotkał się niedawno z Przybyszami. Doznany szok był 
przyczyną wypadku.  
   Ponto włączył wyświetlacz.  
   Riks zamarł. Na wielkim ekranie zobaczył wykrzywioną 
twarz Czarnezkiego.  
   - Pan Thomas Bertram odczuwa bóle powypadkowe, chociaż 
jego układ nerwowy już nie istnieje. Dzień dobry, panie 
Bertram. Jak się pan czuje?  
   Czarnezki jęknął. Był straszliwie blady, jego skóra miała 
perłową, delikatną przejrzystość.  
   - Co mu zrobiliście? - sapnął Riks cicho.
   Ponto zerknął z zaciekawieniem.  
   - Pan zna tego człowieka?  
   - Zabiliście go.  
   Ponto wzruszył ramionami.  
   - O czym pan mówi? Pan zna pana Bertrama?  
   Czarnezki przymknął oczy i krzyknął boleśnie:
   - Ja nie znam tego człowieka.  
   - Daj spokój - zawołał Riks. - Co oni ci zrobili?!  
   - Nie znam tego człowieka - powtórzył Czarnezki. Jego 
czoło pokrywały krople potu.  
   - Jednak wydaje mi się, że się znacie. Dlaczego chce pan 
to ukryć, panie Bertram? Panie Gonschewski, czy pan go zna?  
   - Obaj przybyliśmy z Berlina, by sprawdzić sytuację w 
Kattowitz. Dlaczego to zrobiliście?  
   - Nie chcieliśmy zrobić krzywdy panu Bertramowi. Niestety 
po spotkaniu z Przybyszami niektórzy zupełnie tracą 
orientację i ulegają fatalnym wypadkom. Dlatego otaczamy ich 
opieką. Więc powiada pan, że przybyliście razem z Berlina? 
Ciekawe.  Przybysze rzadko wyposażają ludzi we wspólne 
fałszywe wspomnienia. Tym bardziej jestem zafrapowany. 
Będzie mi pan musiał szczegółowo o tym opowiedzieć.  

   - Remi - powiedział cicho Riks. - Nie zapomnę o tobie, 
słyszysz?  
   Twarzą Remiego Czarnezkiego targnęła kolejna fala bólu.  
Ponto położył rękę na ramieniu Riksa, ale ten 
odepchnął ją.  
   - Lepiej wyjdźmy stąd - zaproponował Ponto i wyłączył 
wyświetlacz.  
   Poszli do pokoju, w którym Riks nocował.  
   - Bardzo mi przykro. Widzę, że te fałszywe wspomnienia są 
bardzo żywe. Czy byliście przyjaciółmi? Mam na myśli tę 
nieprawdziwą przeszłość, którą obarczyli was Przybysze?  
   Riks odzyskał panowanie nad sobą.  Patrzył na Ponto z 
obojętnością.  
   - Znaliśmy się.
   - To dziwne, że nie powiedział nam pan, że ktoś jeszcze z 
panem tu przybył. Dlaczego pan o tym nie wspomniał? Nie ufał 
nam pan?  
   - Wydarzyło się zbyt dużo rzeczy. 
   - Tak, oczywiście. Czy poza Bertramem przybył tu ktoś 
jeszcze? Ktoś w grupie z Berlina z tej fałszywej 
przeszłości? Proszę się zastanowić.  Od odpowiedzi może 
wiele zależeć. Także życie tej osoby, jeśli taka była.  
   - Nie. Nikt poza nami - rzekł Riks i wbił wzrok w Ponto. 
- Jaki wypadek przydarzył się panu Bertramowi?  
   Ponto uśmiechnął się smutno.  
   - Wpadł pod samochód. Panu Bertramowi?... Zdaje się, że 
tam nazywaliście się inaczej? Pan Bertram miał tam imię 
Remi?  
   Riks nie odpowiedział.  
   - Jest pan zmęczony. Ale czuje się pan już lepiej? Niech 
pan odpocznie. I w razie kłopotów proszę się zwrócić do 
mnie. Będę do pana dyspozycji. Jest pan wolny.  

   6. Falkenburg

   Kiedy wyszedł na zewnątrz, było wczesne popołudnie. Nie 
mógł uwierzyć, że się udało. Widział ciągle wykrzywioną 
twarz Czarnezkiego. Było mroźno; światło słoneczne 
przenikało zamglone powietrze dając wrażenie nierealności 
wszystkiego dookoła. Nie wiedział, gdzie jest. Szedł przez 
osiedle dwupiętrowych bloków. Dzieci zjeżdżały na sankach z 
przydrożnej skarpy. Kroczył przed siebie, owoce 
jarzębiny czerwieniały na śniegu, dzieci śmiały się.  
   Dawno nie czuł się tak źle. Przytłaczające poczucie 
obcości i wrogości. Starał się omijać z daleka przechodniów. 
Musiano go nafaszerować jakąś chemią.  Znał to uczucie, 
teraz sobie przypomniał. W dzieciństwie przechodził stany 
depresyjne, miewał samobójcze myśli. To on był nie w 
porządku.  
   Może Ponto ma rację.  
   Opanuj się. Byłeś w gorszych opresjach. Nie myśl o 
rzeczach, na które nie masz wpływu. Tylko twoje działanie 
może odnieść skutek. Przecież nie wybrano cię przypadkowo. 
Czy w kartotece Riksa był zapis o wczesnych kłopotach ze 
zdrowiem psychicznym? Zapewne. Może to zadecydowało.  
   Na zaśnieżonym trawniku koło śmietnika przykucnęła 
kilkuletnia dziewczynka. Zieloną łopatką wygrzebywała dziurę 
w ziemi. Obok tekturowe pudełko, na nim czerwona róża.  
   - Co tu robisz?  
   Dziewczynka spojrzała w górę oczyma pełnymi łez.  
   - Zakopuję Augusta.  
   - Augusta? A kto to jest?  
   - To mój chomik. Mama powiedziała, że trzeba Augusta 
spalić, ale ja nie chcę. Włożyłam go do pudełka i tu go 
schowam.  
   - Róża jest dla niego?  
   - Tak. Chcę, żeby August wiedział, że go kochałam.  
   Dziewczynka otarła buzię rękawem.
   - Nie płacz. Pochowamy Augusta razem. Na pewno będzie 
zadowolony.  
   - Ale będzie mu zimno! - załkała.
   - Nie martw się. Teraz jest w takim miejscu, gdzie nikomu 
nie jest zimno.  
   Dziewczynka spojrzała na Riksa ze zdziwieniem.  
   - Mama mówiła, że Augusta już nigdzie nie ma? 
   Pogłaskał ją po głowie, a potem zakopali pudełko z chomikiem. 
   Nie jestem już tym dzieckiem, które myślało o śmierci.  
Jestem twardym, cholernym draniem. Dlatego mnie tu 
przysłano. Sprawdził kieszenie płaszcza i stwierdził, że ma 
kartę płatniczą. Wstąpił do najbliższej restauracji.  Kiedy 
kelner stawiał przed nim talerze, na sali pojawił się tęgi 
człowiek w granatowym ubraniu. Ujrzawszy Riksa stanął jak 
wryty, a potem podszedł z wyrazem zafrapowania na twarzy.  
   - Ja pana znam. Widziałem pana zdjęcia w serwisach.  
Jestem właścicielem tej restauracji, nazywam się Josef 
Bloser. Czy mogę się przysiąść?  
   - O co chodzi? - burknął Riks z pełnymi ustami.
   - Przepraszam, nie chcę panu przeszkadzać - Bloser siadł. 
- Pan zetknął się z Przybyszami, prawda?  
   - Czytał pan o tym w serwisach?  
   - Tak. O dwóch mężczyznach. Jednego potrącił samochód i 
został przeniesiony. A drugi to pan, prawda?... Nic pan nie 
mówi. Rozumiem. Zabronili panu.  
   Bloser spochmurniał.  
   - Oni nie chcą, żebyśmy się dowiedzieli, jacy są naprawdę 
Przybysze. Nie dopuszczają zwykłych ludzi, jak ja.  Dzięki 
temu sprawują władzę, trzymają nas za pysk. Przybyszom 
wydaje się, że pomagają ludziom, a naprawdę pomagają tylko 
im.  Proszę, niech pan powie, jacy oni są, Przybysze?  
Naprawdę mają aureole i przypominają anioły?  
   - Nie widziałem nigdy obcych istot z gwiazd. Oni nie 
istnieją.  
   Bloser rozdziawił usta.  
   - Nie istnieją? W ogóle?  
   - Nie rozumiesz, co mówię? Żadnych przybyszów, kapujesz? 
Widziałeś ich kiedyś? A może zabrali cię na przejażdżkę po 
galaktyce albo do innego wszechświata, durniu?  
   Bloser zrobił się blady, jego dłoń poluźniła krawat.
   - Dostał pan implant, z pewnością dostał pan implant.  
Albo ci dranie zrobili panu pranie mózgu, żeby nikt się nie 
dowiedział, jak są dobrzy i jak moglibyśmy żyć, gdyby nie ci 
łajdacy. Rozumiem pana. Musi być pan tak samo wkurzony jak 
ja.  Odebrać człowiekowi wspomnienia. Najlepsze. Niech pan 
posłucha. Może pan tu przychodzić codziennie, będzie pan 
moim gościem, rozumie pan? Przez kwartał.  Nie, cały rok 
albo nawet dwa lata. Zgoda? Przez dwa lata będzie pan moim 
gościem. Może coś pan sobie przypomni i wtedy pogawędzimy?  
   Riks skończył jeść.  
   - Dziękuję. - Przywołał kelnera i zapłacił za obiad.  
   - Zapraszam pana na jutro. I na pojutrze. Na całe dwa lata.  
   Szybko ściemniało się. Zapytał o drogę i wrócił do swojego 
mieszkania na Speerstaáe.  
   Przejrzał serwisy informacyjne.  Wszystkie notki na swój 
i Czarnezkiego temat. W dniu wczorajszym policja zatrzymała 
pana Thomasa Bertrama, inżyniera z zakładów naprawczych OST. 
Pan Bertram zachowywał się dziwnie, co wzbudziło niepokój 
współobywateli. Kiedy policjanci zwócili mu uwagę, zaczął 
uciekać i wpadł pod samochód. Z powodu poważnych uszkodzeń 
ciała konieczne okazało się przeniesienie. Pan Bertram 
przyznał, że był w stanie szoku po kontakcie z Przybyszami. 
Nie chciał zdradzić szczegółów. Trudno przypuszczać, że 
Przybysze nie przewidzieli skutków swojego postępowania. Z 
pewnością pan Bertram w przyszłości opowie nam, do jakiego 
dobra przywiodło go to spotkanie.  
   Wczoraj zatrzymano też Georga Gonschewskiego, prawnika, 
który wrócił z Wien. Badania specjalistyczne wykazały w 
jego czaszce obecność implantu.  Gonschewski twierdził, że 
nic nie wie o Przybyszach! Ten oczywisty dowód kontaktu 
potwierdził się, gdy wyszło na jaw, że Gonschewski zna 
Bertrama, chociaż w rzeczywistości nigdy się nie spotkali.  
Peter Ponto, dyrektor ośrodka rehabilitacji kontaktowców, 
wyjaśnia, iż doszło tu do rzadkiego przypadku wykreowania 
przez Przybyszów wspólnej pamięci dla osób, które
odwiedzili. Po rozmowie Georg Gonschewski został zwolniony z 
ośrodka.  
   Było już ciemno. Postanowił pójść na Plac Przemysłowy. 
Czuł, że musi spojrzeć jeszcze raz na dziwaczny pomnik. 
Szedł wzdłuż szeregu starych kamienic. Po przeciwnej stronie 
ulicy drzewa przystrojone były kolorowymi lampkami.  
Zbliżało się Boże Narodzenie. Jak oni mogli przeżywać ten 
czas? Rocznica przybycia boskich istot z Kosmosu?  
Przyspieszył kroku.  
   Jutro odejdzie. Najwyższy czas. Może Falkenburg już 
wrócił do Berlina? Tak, musi to sprawdzić. Wszedł do budki 
komunikacyjnej, wybrał połączenie z Berlinem. Pamiętał 
zastrzeżony adres Falkenburga. Brak wybranego adresu. 
Odszukał aktualny adres biblioteki Reichstagu. Przez kilka 
minut przeglądał tytuły książek. Zastanawiające luki.  
Księgozbiór poważnie przetrzebiony. Brak literatury 
religijnej i filozoficznej, ogromny zbiór dzieł poświęconych 
Przybyszom.  
   A gdyby pojechać do Berlina? Oszalałeś.  Przyjmujesz ich 
punkt widzenia? Zaczynasz brać na serio ich brednie?  
   Było już późno, spotykał niewielu przechodniów.  Ktoś 
bardzo silny i szybki złapał go za lewe ramię i wciągnął do 
ciemnej sieni.  
   - To ja, Falkenburg.  
   Twarz Falkenburga zniekształcona była straszną raną na 
prawym policzku.  
   - Nie przejmuj się, miałem trochę kłopotów, ale to 
nieważne. - Falkenburg mówił cicho, wyraźnie i spokojnie.  - 
Musiałem zabić czterech z nich.  
   - Przecież otrzymaliśmy rozkaz; nikogo nie likwidować?!  
   - Ten rozkaz dotyczył tylko was, ludzi.  
   Riks cofnął się. Falkenburg skrzywił się.  
   - I co z tego? Jesteśmy po tej samej stronie, prawda? Tak 
mnie zaprogramowano. Moje mikro zawiera informacje, które 
nie mogą się tu przedostać. Musiałem to zrobić.  Oni też się 
ze mną nie patyczkowali.  
   - Zabili Czarnezkiego.  
   - Wiem. Został poddany "przeniesieniu".  
   - U nas też próbowano przeszczepiać psychikę w struktury 
pseudobiologiczne.  Prace zarzucono, bo rezultaty były 
zniechęcające, a sens etyczny wątpliwy. Może to to samo?  
   - Jeszcze jedna magiczna sztuczka dla maluczkich. Zdjęcie 
udające osobowość.  Łatwo to sprokurować, jeśli ma się 
kontrolę nad sytuacją. A rządy sprawuje Rada Rzeszy, której 
członków wyznaczają Przybysze. Któż wie lepiej, jacy ludzie 
nadają się do sprawowania władzy, jak nie nieskończenie 
mądrzy i dobrzy Przybysze?  
   - Chcę jutro wracać. Mam dość. Zabrali moje mikro, 
podobno uległo anihilacji.  
   - Zgoda. Mamy dość informacji. Wiesz, że oni nie mają tu 
w ogóle cmentarzy?  
   Falkenburg odwrócił się w stronę ulicy. Padł strzał i 
jego głowa odskoczyła w bok. Zwalił się na ziemię.  
   Riks przywarł do ściany.  
   Zbliżało się kilkunastu mężczyzn.  Pierwsi, z karabinkami 
wycelowanymi w leżące ciało, byli w pełnym rynsztunku, z 
hełmami i w ochronnych kamizelkach. Światło latarek tańczyło 
po ciele Falkenburga, po znieruchomiałym Riksie, po ścianach 
sieni i po podłożu wyłożonym ceramicznymi kostkami.  
   - Ręce do góry, powoli!  
   Wokół głowy Falkenburga poszerzała się ciemna plama.  
Pochyliła się nad nim trójka szturmowców, jeden machnął ręką 
do kogoś w tyle.  
   - Podjedźcie tu z karetką.  
   Falkenburg, leżący dotąd z rozrzuconymi członkami, 
poderwał się jak wyrzucony sprężyną, skoczył ku najbliższemu 
policjantowi i przewrócił go wyrywając broń. Zaczął 
strzelać, oni także. Wstrząsały nim kolejne uderzenia 
pocisków, wreszcie wypuścił karabinek z rąk i runął twarzą w 
śnieg.  
   - Nie ruszaj się!  
   Rozległy się jęki rannych i wołanie o pomoc. Nadjechała 
karetka.  
   - Oprzyj ręce o ścianę, tak, stopy do tyłu!  
   Nikt nie podchodził do Riksa. Słyszał przekleństwa.  
   - To przecież pan Gonschewski! Nie musicie się go 
obawiać! - to wołał Ponto.  
   - Niech pan się nie zbliża - powiedział jeden z 
policjantów. - Straciliśmy pięciu ludzi, przez to ścierwo. 
Obszukajcie go. Dobra, pan go zna, doktorze?  
   - Oczywiście, nie słyszał pan o nim, kapitanie? - Ponto 
złapał Riksa za ramię. - Co pan tu robi?  Dobrze, że nic się 
panu nie stało. Ten człowiek zabił wczoraj czterech 
policjantów. Czy widział go pan wcześniej?  
   Riks, oślepiony światłem silnej latarki, mrużył oczy.  
   - Nie znałem go. Zaczepił mnie na ulicy.  Nie zrozumiałem 
czego chciał.  
   - Był pan w niebezpieczeństwie. Znów panu pomogliśmy! 
Myślałem, że on może też przybył z Berlina, co?  
   - Musi pan pójść z nami i złożyć zeznanie - powiedział 
kapitan. Dwu sanitariuszy złapało ciało Falkenburga za ręce 
i nogi i rzuciło na nosze.  
   - Ciężki - sapnął jeden.
   Obok noszy leżało rozbite pociskami mikro Falkenburga. 
Ponto schylił się.  
   - Spotkamy się jutro w ośrodku, dobrze? - powiedział 
oglądając mikro. - Porozmawiamy o panu Bertramie, o waszym 
wymyślonym przez Przybyszów Berlinie. Może chcieli nam 
przekazać ważną wiadomość? Przyjdzie pan? Bardzo proszę.  
   - Dobrze - powiedział Riks. - Z przyjemnością.  

   7. Riks

   Kiedy się obudził było jeszcze ciemno. Spał źle, śnił mu 
się Czarnezki i podrygujący Falkenburg.  Zjadł śniadanie, 
potem obejrzał na wyświetlaczu mapę Kattowitz. Do jeziora 
podjechał autobusem.  Szedł asfaltową drogą w lesie.  Ciągle 
trzymał mróz, śnieg skrzypiał. Przy jeziorze był ośrodek 
wypoczynkowy. Za ogrodzeniem widział opróżniony basen, korty 
tenisowe. Ku wysepce na zamarzniętym jeziorze prowadził 
długi drewniany mostek. Za plecami cicho zatrzymał się 
samochód. Wysiedli z niego Ponto i Jitschin.  
   - Dzień dobry, panie Gonschewski. Dokąd się pan wybiera?  
Martwimy się o pana.  
   - Śledziliście mnie?  
   - Miał pan się dzisiaj ze mną spotkać. Pamięta pan?  
   - Zostało jeszcze dużo czasu.  
   - Możemy pana podrzucić do centrum. Po co pan tu 
przyjechał? To jest szczególne miejsce?  
   Riks skinął głową.  
   - Chyba zaczynam sobie coś przypominać.  
   - Przypominać? - Na twarzy Ponto pojawiły się wypieki.  - 
Ma pan na myśli spotkanie z Przybyszami?  
   - Właśnie. To miejsce... To było chyba tutaj.  
   - Kiedy? Kiedy to się stało?  
   Riks pchnął Ponto z całej siły. Doktor runął na  
Jitschina, ten złapał go, stracił równowagę i obaj padli na 
ziemię.  Riks skoczył ku nim i uderzył gramolącego się 
Jitschina w twarz. Jitschin upadł w śnieg, a Riks wyrwał mu 
z kabury pistolet.  
   - Odwróć się - przeszukał też Ponto, ale ten nie miał broni.  
   Podszedł do samochodu i rozbił system kierujący. 
   - Odejdźcie stąd. Chcę zostać sam.  
   Jitschin jęczał i trzymał się za krwawiący nos.  
   - Czy pan oszalał?! Napadł pan na policjanta!  To poważne 
przestępstwo!
   - Odejdźcie stąd. - Ruszył w stronę mostku.  
   - Jitschin, zatrzymajcie go. Nie wiadomo, co on chce zrobić!  
   Jitschin wszedł na mostek.  
   - Oddajcie broń. Ostrzegam was.  
   Riks wymierzył pistolet w nogi Jitschina.  
   - Nie zrobisz tego!  
   Jitschin wykonał dwa kroki i wtedy Riks strzelił. 
Jitschin upadł. Deski mostku ugięły się pod jego ciężarem. 
Riks usłyszał przekleństwa Ponto. Przycupnął przy jednym z 
drzew na wysepce. Widział, jak Ponto wlecze Jitschina do 
samochodu, a potem biegnie w stronę miasta.  
   Mróz szczypał w policzki, dobrał się szybko do jego stóp.  
Od zachodu zaczęło wiać. Miał teraz dosyć czasu.  
   Zastanawiał się, czy Ponto wierzył, że on, Riks, spotkał 
się z istotami z innej planety i że odmieniły one jego 
świadomość. Zresztą, czy ma to znaczenie? Nigdy nie uzyskam 
wglądu w jego świat. Jest dla mnie niedostępny, obcy. Jak 
świat każdego człowieka. Czasem kurtyna rozrywa się na 
chwilę, oślepiające światło zalewa scenę i wydaje się, że 
nie jesteśmy samotni. A kiedy światło ludzkiej obecności 
przygasa, szukamy znów po omacku starych i nowych bogów.  
   Był zawieszony pomiędzy dwoma światami, wydały mu się 
nagle jednakowo nierzeczywiste. Ludzie w jego starym 
świecie, po popełnieniu większości możliwych zbrodni, po 
stuleciach doskonalenia sztuki cynizmu i obojętności, byli 
niezdolni do wiary. Trzymali się kurczowo jutrzejszego dnia, 
najbliższych godzin, najdrobniejszych przyjemności.  Ale czy 
nie był to pozór? Czy świat, w którym ciągle jeszcze 
przebywał, nie dowodził, że ta najstarsza potrzeba nigdy nie 
zanika, chociaż przyjmuje często dziwaczną i odrażającą 
postać? Dlaczego jego świat wydał mu się równie nierealny 
jak ten tutaj? Przebywał tu krótko, reguły gry choćby 
dlatego musiały wydawać mu się niezrozumiałe - to oczywiste. 
Ale jego świat? Dlaczego był tak niebezpiecznie nieważki? 
Dlatego, że zabrakło zewnętrznego arbitra, obserwatora, 
sędziego. Kiedy każdy jest sędzią we własnej sprawie, 
wszystko znika. Dobro i zło, prawda i fałsz, rzeczywistość i 
złuda mają tę samą wartość.  Wszystko istnieje tylko ulotnie 
i pomyłkowo, ułomnie. A kiedy zabraknie i mnie samego, cały 
wszechświat dosłownie i namacalnie przestanie istnieć. Przez 
minutę jego umysł sycił się jeszcze jednym obrazem 
zbudowanym na takim przeciwieństwie: pomyłkowe i ulotne 
istnienie w świecie Centrum i nie kończące się, wlokące w 
przerażającą dal wieczności istnienie w Oberschlesien. Może 
to drugie było rezultatem pierwszego? Perfidną karą 
piekielną? A jeśli tak, kto był władcą tego piekła?  
   Zamknięty w fantomacie umysł Czarnezkiego. Czy zmieniał 
się z czasem, choćby tak jak powierzchnia śniedziejącego 
brązu? Czy za każdą wizytą usłyszałbym od niego to samo? Jak 
obraz twarzy Czarnezkiego wytwarzany przez fantomat był 
powiązany ze stanem jego umysłu?  Nieubłagany kurz 
osiadający na przedmiotach dookoła, tydzień za tygodniem. 
Narastanie geologicznych warstw, senność, szarzejące 
pomieszczenie, w których leży fantomat. Migające w obłąkanym 
ruchu postaci ludzi na zewnątrz i wzbierająca niezmożona 
potrzeba śmierci, dotkliwa jak parcie na pęcherz.  
   Wiatr wzmógł się. Szosą nadjechało kilka pojazdów.  
Sanitariusze wynieśli Jitschina z wozu i przenieśli do 
karetki.  
   Ktoś krzyczał przez megafon.  
   - Gonschewski! Wyjdź do nas z podniesionymi rękami!  
Jesteś otoczony!  
   Obserwował mały wir powietrzny, powstały na drugim końcu 
jeziora. Program przenoszący zlokalizował go już i wir, 
zwiększając się, sunął ku wysepce.  
   - Wychodzę! - wrzasnął. - Poddaję się!  
   Wyszedł na skraj wysepki i pokazał puste dłonie, a potem 
wolno poszedł ku nim zerkając kątem oka na wir.  
   - Co to jest? - zapytał Ponto.  
   - O czym pan mówi? - w głosie kapitana było napięcie.  
Pamiętał nocne spotkanie z kumplem Gonschewskiego.  
   - Widzi pan tę trąbę powietrzną?!  
   Wysoki słup wirującego śniegu sunął ze złowrogim 
łoskotem.  
   - Cholera, co to jest?!  
   Wir podrzucił Gonschewskiego w górę i wessał do środka.  
Rozległ się grzmot, a potem osypały się na to miejsce masy 
śniegu.  
   - Czy to byli Przybysze?  
   Kapitan zbladł. Ponto spojrzał na niego uważnie.  
   - A co napisze pan w raporcie?  

   8. Dusze czyśćcowe

   Miesiąc później Ponto zamknął sprawę. Do akt Thomasa 
Bertrama i Georga Gonschewskiego dołączył materiały 
dotyczące Aloisa Stockkampa. Chociaż Bertram i Gonschewski 
zaprzeczali, że mają z nim cokolwiek wspólnego, to przecież 
znaleziono przy nim ten sam przedmiot, bez wątpienia 
pochodzący od Przybyszów, który posiadali dwaj pierwsi. Akta 
Stockkampa były obszerniejsze. Wykryto zadziwiające anomalie 
w jego anatomii. Większość specjalistów twierdziła, że 
Stockkamp nie był człowiekiem. W duchu Ponto wątpił, że 
sprawę rzeczywiście można już zamknąć. Nikt nie mógł być 
pewien, co stało się z Gonschewskim i czy pewnego dnia nie 
powróci.  
   Stanął przy oknie biura. Patrzył na grupę świerków na 
środku podwórza, przed głównym budynkiem ośrodka 
rehabilitacyjnego. Promienie słońca roziskrzyły śnieg leżący 
na gałęziach; ten bajkowy obrazek poruszył dziecięcą strunę 
w jego umyśle. Pomyślał z melancholią o przyszłości. Ile 
pozostało mu do przeniesienia? Jaką drogę będzie mógł tam 
obrać? Westchnął.  Czy będzie tam bardziej pełny i 
szczęśliwszy?  
   Już siedząc w fotelu poszukał adresu Karoline 
Gonschewski. Była żona Gonschewskiego od dwu lat przebywała 
w kraju lekkich przedmiotów. Trzy lata po rozwodzie 
zachorowała i została przeniesiona. Powinien ją zawiadomić, 
co się stało. Pewnie nie będzie to przyjemna rozmowa. Jego 
wzrok padł na oprawiony w czarną skórę gruby notatnik ze 
złotymi inicjałami, leżący obok buteleczki z czarnym 
japońskim atramentem.  Otworzył go i wyciągnął pióro. Kartki 
miały kolor kości słoniowej. Wielu wierzyło, że dobrze jest 
wyobrażać sobie, jakiego rodzaju szczęścia chce się dostąpić 
po przeniesieniu. To ćwiczenie duchowe wzmacniało szanse na 
ziszczenie się pragnień. Ponto umyślił sobie, iż powinien 
wyobrażenia raju zapisywać.  Nie w zasobach powłoki, ale 
wiecznym piórem, na papierze, jakby uzyskiwało w ten sposób 
większą wartość i moc.  
   Patrzył teraz na daty i zapiski. Podkreślał niektóre 
zdania.  
   Chciałbym umieć latać.  
   Już nigdy nie chcę zobaczyć pająków.  
   Zapach szafy mojej matki. Zapach i kolor jej butów.  
   Przed domem powinna stać kwitnąca czereśnia.  
   Od dawna nie miał snu o lataniu. Kiedyś często śnił, że 
wzbija się w powietrze wysoko, ponad drepczących ludzi, 
ponad drzewa, ponad dachy i było to zawrotnie wyzwalające 
uczucie. Ale zawsze kończyło się utratą panowania nad lotem; 
złośliwa siła wyrzucała go w górę, tracił oddech z 
przerażenia, a potem spadał krzycząc i czasem budził się, a 
czasem umierał.  
   Bardzo pragnął, by nigdy nie powtórzył się sen o 
pająkach. Leżał na łóżku nie mogąc się poruszyć, 
przytłoczony ogromnym ciężarem, i patrzył na rozciągającą 
się w górze pajęczynę. Pajęczyna zniżała się. Była wielka i 
mocna jak rybackie sieci. Nad nią wędrowały duże pająki, 
zaciskały się co chwila, jak pięści i patrzyły na niego 
żółtymi oczyma.  
   Ponto wzdrygnął się i przywołał wspomnienie szafy matki. 
Matka otwierała ją, a on, zafascynowany, podbiegał i wdychał 
tajemnicze zapachy perfum. Wtedy, jako mały chłopiec, 
wyobrażał sobie, że kiedyś będzie z kobietą i będzie miała 
swoją tajemniczą szafę. Może przeczucie spełni się w kraju 
lekkich przedmiotów.  
   Zamknął notatnik i połączył się z panią Gonschewski. 
Miała na głowie zgrabny fioletowy kapelusik.  
   - Dzień dobry pani. Nazywam się Peter Ponto. Jestem 
zarządcą ośrodka rehabilitacyjnego dla kontaktowców.  
   Pani Gonschewski popatrzyła ze zdziwieniem brązowymi 
smutnymi oczyma.  
   - Dzień dobry. Czego pan sobie życzy?  
   - Pani były mąż, Georg Gonschewski, spotkał się z 
Przybyszami. Jego osobowość uległa zniekształceniu.  Mimo 
naszej opieki stało się coś nieprzewidzianego. Pan 
Gonschewski zniknął. Byłem tego świadkiem.  Wyglądało, jakby 
zabrali go Przybysze.  
   Karoline obserwowała Ponto lunatycznym wzrokiem.  
   - Tak długo walczyłam, by przestać o nim myśleć.  Kiedyś 
bardzo go kochałam. Nasze dzieci.  Powinnam jeszcze dzisiaj 
porozmawiać z Heinzem i Edith.  Tak długo nie mogłam w ogóle 
patrzeć na mężczyzn.  Georg po tylu latach małżeństwa 
nienawidził mnie.  A ja już nawet nie umiem sobie 
przypomnieć jego twarzy. Czy to nie dziwne?  To tutaj 
zaczęłam o nim zapominać. Odzyskałam wiarę we własne siły. W 
miłość. Spotkałam tu wspaniałego mężczyznę.  Jest młodszy i 
bardzo mnie kocha. Dlaczego pan przypomina mi o Georgu?... 
Zapewne to pana obowiązek.  
   Ponto był zakłopotany.  
   - Przepraszam. Rzeczywiście tak sądziłem.  
   - Muszę porozmawiać z dziećmi. Ostatnio zaniedbałam je. 
Tak. A jednocześnie nie chcę im zaprzątać głowy. To takie 
dziwne.  
   - To wspaniałe, zawsze mogą z panią pobyć.  
   - Bałabym się usłyszeć, iż nie chcą mnie już widzieć.  
   Ponto milczał chwilę.  
   - Zwracając się do pani miałem też nadzieję, że nasza 
rozmowa rzuci nowe światło na motywy pana Gonschewskiego.  
Przybysze nie mogli go zabrać bez jego przyzwolenia, bez 
zachęty. Zastanawiam się, kim on był?  
   - Nie wiem, a gdyby nawet, nie chciałabym o tym mówić. 
Liczy się dla mnie kto inny.  Nie chcę znów widzieć twarzy 
Georga. Boże, przecież już się stało, poruszył pan 
wspomnienia! Nie mogę i nie chcę panu pomóc.  
   Żegnając się Ponto myślał czy Przybysze nie 
wykorzystywali przeniesionych osób do przekazywania 
wiadomości? Czy poprzez to, co powiedziała, nie dawali do 
zrozumienia, że powinien zapomnieć o Gonschewskim?  
Manipulowali nim używając Karoline? Albo obrazu Karoline?  
   Myśli zamącające rzeczywistość. Przesunął notatnik na 
biurku. Połączył się z Thomasem Bertramem.  
   - Kto? Kto? Nie znam pana. - Bertram miał nieobecną twarz.  
   - Niech się pan nie wygłupia, wiele razy rozmawialiśmy. 
Chcę znów zapytać o Gonschewskiego.  
   - Riks? Pamiętam. Zadanie w Afryce Południowej. Cholerny 
upał. Miałem przeczucia. Po spotkaniu z Amerykanami - dwóch 
opalonych grubasów - jechałem do hotelu autobusem.  Huk i 
wszystko wylatuje w powietrze, ciemność. Otwieram oczy,  
pełno szkła, krwi i swąd spalenizny.  Biorą mnie do karetki 
i kogo widzę? Riks. Już był na miejscu. Potem było mi zimno.  
Jak się dowiedziałem, że przywieźli mnie w lodówce, dostałem 
ataku histerycznego śmiechu. A w Berlinie znów przy moim 
łóżku był Riks. Gdzie jest teraz?  
   - Właśnie chciałem o nim porozmawiać.  
   - Riks! Nie chcę z tobą gadać ani o Riksie, ani o 
kimkolwiek innym!  
   Bertram odwrócił się plecami. Był wzburzony.  
   - Kiedy dowiedziałem się o wyjeździe do Południowej 
Afryki, ucieszyłem się. Frajer. A teraz muszę iść.  
   - Dokąd pan idzie?  
   - Już czas. Chcę wrócić do domu. Znów jest mi zimno, jak 
wtedy. Trzęsę się z zimna. Nie czujesz tego mrozu?  
   Bertram szedł po kamienistej plaży zalanej purpurowymi 
blaskami. Schylił się, by podnieść muszlę, a potem poszedł 
dalej, ku słońcu, górom  na horyzoncie w fioletach i 
ciemnych różach.  
   Czasami tak bywa. Przeniesieni oddalają się od nas.  
metaforycznie. Wchodzą w głąb swojego świata, zamykają się w 
nim, zapuszczają czarną zasłonę milczenia.  Czy to 
niedoskonałość technologii Przybyszów, czy własny wybór 
ludzi? Powinienem wierzyć, że to drugie. Że pozostajemy 
wolni, nawet tam.  
   Chuda, wysoka sylwetka Bertrama roztopiła się w 
ciemniejących barwach wyświetlacza. Ponto wpisał do raportu 
notki o dwu ostatnich rozmowach.  Zawsze był skrupulatny, 
chociaż przyprawiało go to o depresję. Wychodząc z biura 
zabrał notatnik. Nie rozstawał się z nim nigdy.  
                                               Janusz Cyran 

                        JANUSZ CYRAN 
   Urodzony 20 stycznia 1959 r. programista z Rybnika, autor 
opowiadań: "Jeruzalem" ("F" 11/88), "Czyściec" ("F" 1/90), 
"Wylęgarnia" ("NF" 2/93), "Śpiochy z Ulro" ("NF" 5/95), 
"Behemot" ("NF" 4/96). Z "Żabiego króla", pisanego w stanie 
wkurzenia na pleniącą się w Polsce subkulturę UFO, wyszło 
Januszowi coś znacznie głębszego i bardziej wieloznacznego 
niż przytomny nawet manifest antyufologiczny.
                                                    (mp)


