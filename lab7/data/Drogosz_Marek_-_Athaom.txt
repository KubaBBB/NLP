Autor: Marek Drogosz
Tytul: Athaom

Z "NF" 9/93

                                        Agnieszce

                               Gdy źródło wysycha,
                               wielu zostaje wezwanych.
                               Nieliczni odnajdują drogę -
                               Wędrowcy Szukający Życia.
                                       (Tieabhar Kharaill)

Mag Beor

   Athaom spędził dzieciństwo i młodość na szczęśliwej, 
zielonej wyspie Mag Beor. Nikt nie znał jego pochodzenia. 
Znaleziono go nad rzeką, leżącego u stóp wyniosłej postaci 
ulepionej z gliny. Na pamiątkę tego zdarzenia nazwano 
chłopca Ath a Om - co oznacza Syn Gliny. Wkrótce narosła 
barwna legenda i nikt już nie pamiętał albo może nie 
wierzył, że ten oto wesoły, silny młodzieniec jest jej
bohaterem.
   On sam jednak nigdy o tym nie zapomniał. Wyrósł na 
rozumnego, sprawnego w wielu sztukach praktycznych, 
militarnych i towarzyskich mężczyznę, wielką dumę i jeszcze 
większą miłość swych przybranych rodziców (oraz niejednej 
panny na wydaniu). Czasem jednak, gdy wszyscy zajęci byli 
swoimi sprawami, szedł nad rzekę, siadał na piasku ze 
skrzyżowanymi nogami, a spod jego przymkniętych powiek 
wypływały łzy.
   Swoją roztropnością i umiejętnościami szybko zdobył sobie 
tak wielki szacunek, że już w wieku dwudziestu pięciu lat 
mianowano go członkiem Rady Plemiennej i poślubiono mu 
najcnotliwszą i najpiękniejszą dziewczynę na wyspie - Ivae.
   W tym okresie Mag Beor osiągnęła szczyt rozkwitu. Kwitł 
handel z wielkimi wyspami Tir Sorcha i Tir Nan Og. Coraz 
łatwiej było zbić fortunę i pojawili się ludzie, którym 
pieniądze służyły za protezę charakteru. Ludziom tym nie w 
smak było, że młodzian, który "niczego w życiu nie zdobył 
własnymi rękami", miałby decydować o ich sprawach.
   W ten sposób po raz pierwszy Athaom zetknął się z 
zawiścią i żądzą władzy. Kiedy pracowici obywatele uzyskali 
odpowiednie wpływy, usunięto go z Rady pod pretekstem, że 
jest zbyt młody. Aby nikt nie miał wątpliwości, 
przemianowano Radę Plemienną na Radę Starszych.
   Dla Athaoma było to ogromne upokorzenie. Dopiero teraz, 
kiedy zadano jej dotkliwy cios, zdał sobie sprawę ze swej 
wielkiej dumy. Udało mu się jednak stłumić pragnienie 
zemsty. Postanowił żyć własnym życiem, nie oglądać się na 
nikogo i pozostawić sprawy swojemu biegowi.
   Ivae była zadowolona z takiej decyzji męża. Miała 
nadzieję, iż będzie miał dla niej więcej czasu, a może nawet 
zapragnie mieć syna...

                              *

   Zawistnikom zbyt łatwy sukces szybko uderzył do głowy. 
Wyrzucenie z Rady nie cierpianego przez nich młokosa 
(nazywali go między sobą Ath a Orgh - Syn Łajna), okazało 
się prostsze niż sądzili i przyprawiło ich o większą pewność 
siebie. Niemal równie łatwo poszło im całkowite opanowanie 
Rady Starszych. Pierwszą uchwałą nowej Rady było powołanie 
specjalnej Straży Dobrobytu; mówiono, że wzrastający 
dobrobyt prowokuje złoczyńców. Mieszkańcy Mag Beor 
początkowo przyjęli to z zadowoleniem i bez żadnych 
podejrzeń, potem... było już za późno. Posypały się nowe 
podatki dla większości, ulgi dla wybranych, a wszystkie 
operacje przeprowadzano pod mężną ochroną Straży Dobrobytu. 
Ludzie zaczęli szemrać i to było wszystko, co mogli zrobić.

Peburo

   Jeden z tych, którzy przejęli władzę - o prostackim imieniu 
Peburo - od dawna w skrytości szalał za Ivae. Z rozmysłem 
wziął sobie za żonę najszpetniejszą i najswarliwszą pannę, 
aby obrzydzenie zawsze panowało nad przyzwyczajeniem, nie 
pozwalając mu zapomnieć o Ivae. Każde cierpienie doznane w 
ciągu lat od złej żony podsycało płomienie nienawiści i 
żądzy. Teraz wreszcie nadarzała się okazja - miał władzę i 
mógł bezpiecznie poszukać ukojenia dzikich pragnień swej 
brudnej, chorej, biednej duszy.
   Pewnego dnia Peburo zaprosił Athaoma wraz z Ivae do 
siebie na uroczystą wieczerzę. Rozkazał swojej żonie 
wyciągnąć młodzieńca na spacer do ogrodu. Gdy to się stało, 
z bezczelną uprzejmością pokazał Ivae uzbrojonych po zęby 
zbirów ze Straży Dobrobytu i zagroził, że jeżeli natychmiast 
mu się nie odda, Athaom straci życie i cześć jako zwykły 
złodziej. Ivae błagała go o opamiętanie, szlochając z 
rozpaczy, lecz musiała ulec brutalnej sile.
   Peburo wezwał Athaoma. Pod tą samą groźbą, co przedtem, 
Ivae potwierdziła ze łzami, że dobrowolnie oddała się 
Peburo.

                              *

   Prawo Mag Beor stanowiło, że niewierna żona przechodzi na 
własność kochanka, staje się jego niewolnicą - jeśli ten ją 
zechce. W przeciwnym przypadku zostaje stracona. Nie trzeba 
chyba dodawać, kto ustanowił to prawo.

                              *

   Athaom był zdruzgotany. Nie mógł uwierzyć w to, co się 
stało. Jego sercem szarpały miłość i nienawiść. W tym 
momencie zrozumiał, że świat wali się w gruzy: nie tylko 
jego własny, ale też wszystkich jego współplemieńców.

Hemeton

   Przez siedem dni biegał jak oszalały bez jedzenia i picia 
po ulicach i ścieżkach Mag Beor. Wreszcie ktoś odważny i 
litościwy poradził mu, aby udał się do świętego lasu 
Hemeton, do mędrca i nauczyciela, druida Cathbada.  
   Athaom posłuchał również dlatego, że było to 
przedsięwzięcie wielce ryzykowne. Wszyscy mieszkańcy Mag 
Beor wiedzieli od dziecka, że Hemeton posiada wielką 
prastarą mądrość i takąż samą moc. Jeśli nie zaakceptuje 
gościa, który go odwiedza, śmiałek ten nigdy nie znajdzie 
drogi powrotu.  
   Cathbad jako druid cieszył się wielką czcią, budził 
jednak równie wielki lęk. Ludzie udawali się do niego po 
poradę jedynie w skrajnie trudnych sytuacjach. Jeżeli w 
ogóle wracali, zwykle wsiadali do łodzi i znikali za 
horyzontem. Nigdy ni słowem, ni czynem nie zdradzali tego, 
co zobaczyli lub usłyszeli u druida.

                              *

   Athaom wkroczył do chłodnego Hemeton w południe. Zapadał 
zmierzch, gdy zrozpaczony usiadł i oparł się o wielki 
kamień, leżący pośrodku okrągłej polany. Trafił na nią już 
piąty raz.
   Postanowił odpocząć. Po chwili dostrzegł jednak coś 
dziwnego: drzewa zaczęły się poruszać w niezwykły sposób. 
Zbliżały się! Otaczały go zewsząd, pochylając potężne 
korony. Pomyślał, że to już koniec, że Las go nie 
zaakceptował. Zamknął oczy. Szum wielkich liści wydał mu się 
naraz kojący. Obojętny na wszystko, zaczął się wsłuchiwać w 
ich melodię. Po chwili rozróżnił w niej jakby przeciągłe i 
cicho wypowiadane przez ogromne płuca nieznane słowo: 
"Kharaill... Kharaill..."
   Ocknął się, gdy słońce świeciło mu prosto nad głową. 
Zerwał się na równe nogi. Stał przed nim smukły, jasnowłosy 
mężczyzna w miękiej brązowo-zielonej opończy.
   - Jestem Guidgen lub, jeśli wolisz, Syn Puszczy. Wielka 
Hemeton przysłała mnie, bym zaprowadził Cię do mistrza 
Cathbada - to rzekłszy mężczyzna odwrócił się i ruszył 
przed siebie. Athaom podążył za nim.
   Po półgodzinnym marszu stanęli przed prostą chatą z 
drewnianych bali. Guidgen skinął ręką na pożegnanie i bez 
słowa oddalił się.

Cathbad

   Na progu chaty stanął siwy starzec.
   - Witaj Athaom! Długo czekałem na Ciebie.
   Athaom rzucił się na kolana.
   - Mistrzu Cathbad! - wykrzyknął i w tej chwili poczuł, 
jak bardzo jest wyczerpany. Sekundę później padł bez 
przytomności przed druidem.
   Starzec podniósł go i zaniósł do chaty. Athaom został 
napojony, nakarmiony i wykąpany. Spał trzy doby. Kiedy się 
obudził, Cathbad oznajmił mu, że wkrótce wyruszy w 
bezkresną podróż. Musi bowiem odnaleźć prastarą księgę, 
starszą niż ród ludzki, która zwie się Kharaill. W niej 
Athaom odczyta swe przeznaczenie - tylko tak może uwolnić 
się od piętna wiecznego cierpienia. Athaom przypomniał sobie 
słowo szeptane przez drzewa.
   Druid zabronił mu zadawania pytań, za to przez trzy 
kolejne dni nauczył go więcej o widzialnym i niewidzialnym 
świecie niż ktokolwiek inny przez ostatnie trzydzieści lat. 
Czwartego dnia rzekł do Athaoma:
   - Jest tylko jedna jedyna Księga Kharaill, istnieje 
jednak w wielu miejscach jednocześnie. Nie myśl więc zbyt 
długo, w jakim kierunku się udać; i tak przeczytasz z niej 
tyle, ile ona sama na to pozwoli. Swą wędrówkę rozpoczniesz 
jeszcze dziś.
   Ledwie Athaom zdążył się przysposobić, a już Cathbad 
wołał na niego od drzwi. Stopa Athaoma zawisła nad progiem. 
Przed chatą stał wielki niedźwiedź.
   - To Artaios. Na jego grzbiecie odbędziesz pierwszą część 
poszukiwań - rzekł uspokajająco druid.
   Gdy tylko Athaom wspiął się na szczyt ogromnego cielska, 
pomknęli chyżej niż najlepszy koń wyścigowy. Athaom nie 
zdążył nawet krzyknąć słów pożegnania.
   Ten sposób podróżowania okazał się nadspodziewanie 
wygodny - bezszelestnie, z wielką szybkością mknęli pośród 
drzew (cóż, z całą pewnością nie był to zwyczajny 
niedźwiedź). Athaom mógł nawet się zdrzemnąć.

Ogam

  Obudził go chłodny poranek i szum morza. Słońce 
podpowiedziało mu, że znajduje się na zachodnim, nie znanym 
sobie dotąd brzegu Mag Beor. Ludzie bardzo rzadko się tu 
pojawiali. Na północnym i południowym wybrzeżu wiele było 
osad i przystani. Stamtąd prowadziły szlaki morskie do Tir 
Sorcha i Tir Nan Og, a także innych, mniejszych wysp. Na 
zachód od Mag Beor było tylko bezkresne morze. Powiadano 
nawet, że szaleńcy, którzy tam wyruszają, docierają aż do 
krawędzi świata i spadają w czeluści piekieł.
   Athaom przypomniał sobie słowa mistrza Cathbada o 
bezkresnej podróży i zrozumiał, dokąd wiedzie jego droga.
   Przez następne czterdzieści dni, żywiąc się małżami, 
krabami i owocami, Athaom wybudował cztery tratwy: każda 
kolejna była większa od poprzedniej. Czterokrotnie wyruszał 
na zachód i czterokrotnie wezbrane morze z powrotem 
wyrzucało go na brzeg. Wreszcie, doszczętnie wyczerpany, 
Athaom siadł na piasku ze skrzyżowanymi nogami, bezmyślnie 
wpatrując się w horyzont. Gotów był tak siedzieć choćby do 
śmierci, póki ktoś lub coś nie wskaże mu, co dalej robić.
   Było już prawie ciemno, gdy nad horyzontem pojawiło się 
zadziwiające zjawisko - coś na kształt zorzy lub raczej 
kolorowych języków ognia. Początkowo przemieszczały się 
chaotycznie, aż wreszcie utworzyły wyraźny napis w magicznym 
języku Ogam: Cuali'egn Gwaiir, po czym natychmiast się 
rozpierzchły.
   Ku swemu własnemu zaskoczeniu Athaom bez cienia 
wątpliwości zrozumiał, iż napis nakazywał mu, by wezwał 
Gwaiira. Widział, co prawda, pismo Ogam u Cathbada, ale ten 
nie zdradził mu znaczenia nawet jednego wyrazu. Zapowiedział 
za to, że Księga Kharaill ma własne sposoby przemawiania. 
Athaom pojął teraz, co druid miał na myśli. Poczuł 
jednocześnie ulgę i wielkie podniecenie. Aby się uspokoić, 
postanowił przespać się i wprowadzić wskazówkę w czyn 
następnego dnia o świcie.

Gwaiir

   Rankiem, nie myśląc wiele, zwrócił się twarzą prosto na 
zachód i ile sił w płucach zaczął krzyczeć: - Gwai-ir!!. 
Gwaaii-ir!!!... Robił przerwy, rozglądał się, nasłuchiwał. 
Nic się nie działo. Trwało to przez następne dziesięć 
godzin. Athaom całkiem zachrypł, aż wreszcie nie mógł 
wydobyć z siebie głosu. Bliski był zupełnego zwątpienia. 
Wtedy właśnie wysoko, wysoko na niebie dostrzegł szybko 
poruszający się czarny punkcik, który zaraz zamienił się w 
kreskę, a potem w kształt wielkiego ptaka. Cicho i szybko 
jak myśl spłynął na ziemię ogromny orzeł Gwaiir.
   Athaom zadrżał i poczuł się jak polna myszka - mały i 
bezsilny - wobec tego olbrzyma. Gwaiir przemówił:
   - Chłopcze, popełniłeś wielki błąd nie wzywając mnie od 
razu. Gdybyś spał o kilka chwil dłużej, nie przybyłbym 
nigdy, a kości twoje bielałyby na tej plaży.
   Głos jego był tak łagodny, a zarazem tak władczy, że 
Athaom z cichym jękiem osunął się na ziemię w poddańczym 
ukłonie. Gwaiir schwycił go dziobem, delikatnie posadził 
pomiędzy swymi potężnymi skrzydłami i błyskawicznie wzniósł 
się w powietrze.

                              *

   Lecieli goniąc zachodzące słońce. Athaomowi zdawało się, 
że minęła już noc, może nawet następny dzień, a ono wciąż 
błyskało czerwonym skrawkiem tarczy znad horyzontu. Była to 
tak piękna podróż, że Athaom żałował w duchu, gdy wreszcie 
wylądowali na skalistym brzegu nieznanej wyspy na końcu 
świata.  
   Gwaiir postawił go przed sobą na ziemi.
   - Ta wyspa to Maighe Meld. Czeka tu na ciebie ktoś, kto 
bardzo cię potrzebuje - rzekł, po czym wzniósł się i w kilka 
chwil rozpłynął w przestworzach.

Maighe Meld

   Na Maighe Meld Athaom przeżył dziesięć lat. Trafił do 
bardzo prymitywnego ludu, który nie znał nawet ognia, nie 
umiał uprawiać ziemi, polować nie miał na co, bo na wyspie 
nie było grubej zwierzyny, a zajmował się głównie 
zbieractwem. Przy pierwszym spotkaniu Athaom ledwo wywinął 
się śmierci. Tubylców dręczyły od wielu lat najróżniejsze 
plagi pragnęli więc złożyć swym bogom Wielką Ofiarę. Na 
szczęście zdołał ich przekonać na migi, że to on właśnie 
jest posłańcem Słońca i zna cudowne sposoby odpędzania złych 
mocy.  
   Kiedy skrzesał ogień, najpierw uciekli, potem skwapliwie 
zgodzili się, że jest bogiem i zaczęli oddawać mu cześć. 
Nazwali go TarroMettaos, co w ich języku znaczyło Niosący 
Ogień z Nieba.
   Athaom bardzo szybko opanował ten język - niewiele w nim 
było słów. W ciągu roku wprowadził drugie tyle nowych. 
Nauczył ich krzesać ogień, uprawiać ziemię, gotować strawę, 
leczyć wiele chorób, wytwarzać narzędzia, a nawet malować, 
śpiewać i tańczyć.
   W ciągu pięciu lat liczba mieszkańców Maighe Meld 
podwoiła się, do czego zresztą Athaom walnie się przyczynił, 
płodząc dzieci z przynajmniej trzecią częścią kobiet. Należy 
mu przy tym oddać sprawiedliwość, że jego również zasługą 
była wielka poprawa jakości sztuki miłosnej na wyspie.

                              *

   Dokładnie w rocznicę swego przybycia Athaom zapragnął 
odwiedzić miejsce, na którym wylądował. Kiedy tam dotarł, 
Gwaiir już na niego czekał. Przez chwilę patrzyli sobie w 
oczy. Gwaiir pochylił się i dotknął swym potężnym dziobem 
piersi Athaoma.
   - Co roku będę przybywał, by sycić się twym sercem - 
rzekł cicho. Po chwili rozpostarł skrzydła i lekko jak 
motyl, szybko jak strzała uniósł się w powietrze.
   Jeden z szamanów obserwował tę scenę z daleka. Odtąd 
otoczono Athaoma jeszcze większą czcią, a jego coroczne 
spotkania z Gwaiirem obchodzono przez dziesięć dni jako 
najważniejsze święto.
   Sam Athaom czuł jakby rzeczywiście jego serce stawało się 
coraz lżejsze.

                              *

   W ciągu dziewięciu lat Athaom dał cywilizację i kulturę 
dzikiemu ludowi, sam stając się królem i bogiem. W 
dziesiątym roku jego sprawiedliwych rządów szczęście 
odwróciło się od Maighe Meld.

                              *

   Do brzegów wyspy przybiło dwadzieścia okrętów, dźwigających 
na swych pokładach najeźdźców w zbrojach z kutego żelaza i 
twardo wyprawionych skór, w rogatych hełmach, z dzikim 
spojrzeniem, wielkimi mieczami i równie wielkimi rudymi 
brodami. Wszystko zostało zrabowane, splądrowane, 
zniszczone, spalone. Rudobrodzi wymordowali trzy czwarte 
mieszkańców wyspy, zgwałcili wszystkie kobiety. Nikt im się 
nie przeciwstawił - nikt na Maighe Meld, prócz Athaoma, nie 
potrafił walczyć. Ona sam zaś próbował zginąć, lecz 
najeźdźcy nie tknęli go, obawiając się zapewne jego boskiej 
mocy. Nawet kiedy już odpłynęli, dzieło zniszczenia trwało 
dalej. Pozostała po nich bowiem jakaś okropna, śmiertelna 
choroba, której Athaom nie potrafił uleczyć.

                              *

   Stało się. W dzień dziesiątej rocznicy swego przybycia na 
Maighe Meld Athaom spoglądał w niebo, stojąc na urwistym 
wybrzeżu. Był jedynym człowiekiem na wyspie. Jego serce 
jeszcze nigdy nie było tak ciężkie.

                              *

   - Musisz stawić czoło pustce - przemówił Gwaiir. - 
Przybyłem, aby po raz ostatni pomóc ci dźwigać twoje serce.
   Poszybowali prosto na południe.

Tir Nam Ban

   Zbliżali się do wyspy, która już z daleka wydawała się 
zielonozłotym rajem zagubionym w pustce oceanu.
   - Żegnaj, Athaom - rzekł Gwaiir, gdy już stanęli na 
cudownej, słonecznej plaży. - Nie obawiaj się nigdy 
samotności, bo dzielą ją z tobą wszystkie istoty.
   Athaom jeszcze długo po tym, jak Gwaiir niczym duch 
wzniósł się ku niebu, stał w tym samym miejscu i rozmyślał o 
wszystkich, co mu się przydarzyło.

                              *

   Nagle pochwyciły go cztery silne ręce. W okamgnieniu został 
skrępowany. Dwóch rosłych wojowników w lekkich kaftanach ze 
skóry zdobionej złotem popędziło go oszczepami w głąb wyspy. 
Athaoma opanowało bardziej zdumienie niż strach, gdyż 
delikatność twarzy i dłoni, a także wypukłość ubioru na 
piersi zdradziły mu, że wojownicy ci to... kobiety!
   Wyspa okazała się piękniejsza niż mógł sobie wyobrazić (i 
niż można by to opisać). Wkrótce dotarli do wspaniałego 
pałacu z białych, różowych i błękitnych marmurów 
inkrustowanych złotem i drogimi kamieniami. Athaoma 
poprowadzono do wielkiej centralnej sali i rzucono na 
posadzkę przed cudownie piękną kobietą w zwiewnej sukni, 
swobodnie rozciągniętą na ogromnym purpurowym tronie.
   - Czy wiesz, że mężczyzna przybywając na tę wyspę skazuje 
się na śmierć? - zapytała w języku Ogam, a Athaom wszystko 
zrozumiał.
   - Nie! - zaśmiała się - ty nic nie wiesz. Słuchaj więc 
uważnie: jesteś na Tir Nam Ban, Wyspie Kobiet, a ja jestem 
Rosmerta, jej władczyni.
   - Przyniósł cię Gwaaiir - mówiła dalej po krótkiej 
przerwie - posiadasz również łaskę rozumienia Ogam. Tylko 
dlatego uczynię dla ciebie wyjątek. Masz szczęście - 
roześmiała się - nie robię tego częściej niż raz na tysiąc 
lat. Staniesz przed pięćdziesięcioma moimi poddankami. Jeśli 
któraś z nich cię zechce, ocalisz życie, zostając jej 
niewolnikiem. Jeśli choć raz się poskarży, zginiesz. Uwolnię 
cię z tego zobowiązania dopiero po jej śmierci. Wtedy 
będziesz mógł odpłynąć z Tir Nam Ban - zakończyła wciąż się 
śmiejąc.
   Athaomowi nie wydało się to zbyt przerażające wobec 
zdarzeń, których los mu nie szczędził w innych miejscach. Ze 
spokojem zgodził się stawić czoło kolejnej próbie. 
Umieszczono go w niewielkim pokoiku, przez który kolejno 
przechodziły kobiety piękne i zwyczajne, starsze i młodsze, 
zawstydzone bądź bezczelne, podchodzące doń blisko bądź 
oglądające go z daleka. W przedstawieniu tym uczestniczyła 
królowa Rosmerta i widać było, że wspaniale się bawi. Przez 
cały czas jednak bacznie obserwowała Athaoma. Gdy odrzuciła 
go czterdziesta dziewiąta panna, a jego twarz pozostała 
pogodna, Rosmerta postanowiła mimo wszystko go ocalić.
   Pięćdziesiąta kobieta wydała się Athaomowi najstarszym i 
najbrzydszym stworzeniem, jakie kiedykolwiek widział. Zwała 
się Mathair. Została jego wybawicielką.
   Była złośliwą jędzą. Rozkazywała Athaomowi wykonywać 
najcięższe i najbardziej niepotrzebne prace, spełniać 
najdziksze zachcianki. On jednak bardzo szybko nauczył się 
odgadywać lub wręcz wyprzedzać życzenia swojej pani. Znosił 
jej wybryki z wielką cierpliwością wcale nie powodowany 
strachem o życie, ale raczej współczuciem, gdyż 
nauczył się dostrzegać cudzą samotność.
   Po dziesięciu latach wspólnego życia Mathair na łożu 
śmierci wyznała Athaomowi, że był jedyną istotą, którą 
pokochała i tylko jemu zawdzięcza, iż umiera lekko, bez żalu 
i nienawiści w sercu.

                              *


   Athaom odzyskał nie tylko wolność, ale w darze od 
Rosmerty otrzymał smukłą, szybką łódź o dźwięcznej nazwie 
Immram Curaig (co oznacza po prostu "żegluga"). Na jej 
pokładzie czym prędzej opuścił rajską wyspę Tir Nam Ban, 
kierując się na północny wschód, na Mag Beor.  

Ivae

   Płynął przez czterdzieści dni. Nie było w ciągu całej tej 
podróży nawet godziny, w której by nie myślał o swojej żonie 
Ivae. Nie widział jej od dwudziestu lat. Czy zastanie ją 
jeszcze wśród żywych? Czy wciąż jest niewolnicą tego łotra 
Peburo? Zrozumiał przy tym niezmiernie jasno, jak 
niedoskonała była dawniej jego miłość. Myślał o Ivae, 
ponawiając wysiłki, by wykorzystać nawet najmniejszy podmuch 
wiatru.
   Po przybiciu do brzegu Mag Beor najpierw udał się z 
drżącym sercem do mistrza Cathbada, by powiadomić go o 
niepowodzeniu swej wyprawy. Jakież było jego zdumienie i 
szczęście, gdy zastał tam Ivae - całą, zdrową, wciąż 
kochającą, wciąż tak samo młodą, obejmującą go ze łzami 
radości.
   Cathbad wyjaśnił mu, że zaraz po jego odjeździe 
rozpoczęły się wśród uzurpatorów waśnie, których ofiarą 
pierwszy padł Peburo. Potem przez trzynaście lat trwała 
wojna domowa. Jak tylko się zaczęła, Cathbad wziął Ivae do 
siebie (tu Athaom ścisnął go za kolana). Dzieła zniszczenia 
dokończyli Rudobrodzi. W tej chwili wyspa jest zupełnie 
zniszczona i opustoszała.
   Cathbad uspokoił też Athaoma, że jego trudy nie poszły 
na marne. Sam o tym bowiem nie wiedząc odnalazł Księgę 
Kharaill - każdym swym czynem odwracał kolejne jej karty.

                              *

   Po kilku miesiącach gościny małżonkowie pożegnali Cathbada - 
Athaom zbudował bowiem nowy dom. Żyło im się bardzo ciężko, 
ale byli szczęśliwi, tym bardziej że wkrótce bogowie 
błogosławili ich bliźniakami. Na pamiątkę wielkiej podróży 
Athaoma rodzice nazwali chłopców Khari i Aill (w języku Ogam 
słowa te oznaczają duchową siłę i wewnętrzną harmonię). 
Malcy ci dali początek nowemu, wspaniałemu narodowi, ale to 
już zupełnie inna historia.
                                            Marek Drogosz

                        MAREK DROGOSZ

Urodzony 28 IX 1969 r. w Radomsku, absolwent psychologii UW. 
Zajmuje się symulacją komputerową sieci neuropodobnych. W 
planach ma pracę naukową na uczelni, zaś w wolnym czasie - 
uzupełniające ćwiczenia literackie. Również fantastyczne.
   Opowiadanie "Athaom" jest debiutem Drogosza. Podobnie jak 
w przypadku "Misterium tremendum" A. Szrejtera ("NF" 1/93) i 
tu poprosiłem autora o krótki warsztatowy komentarz, by 
wskazał przynajmniej niektóre z kulturowych, 
psychologicznych tropów i odwołań rozsianych w opowiadaniu. 
                                                      (mp)
                              *

Opowiadanie narodziło się z brzmienia celtyckich słów i 
melodii, które grały mi w uszach i w duszy (proszę posłuchać 
choćby niektórych współczesnych utworów Clanned Enyi, Dead 
Can Dance). Chciałem bawić się tym brzmieniem, nadawać mu 
nowe znaczenia i przywoływać pierwotne. Sięgnąłem więc po 
"Mitologię Celtów" Jerzego Gąssowskiego. Stąd większość 
imion i nazw w opowiadaniu jest nawiązaniem do podań 
celtyckich (np. Mag Beor powstała ze złożenia nazw Tir na 
mBeo - Ziemia Żywych oraz Mag Mor - Wielka Równina, które są 
różnymi określeniami celtyckiego raju; Cathbad to mędrzec, 
druid z iryjskich eposów; Mathair to bóstwo związane ze 
śmiercią i światem zmarłych; itd...). Podczas pracy po raz 
kolejny uderzyła mnie bliskość starożytnych legend 
celtyckich - z punktu widzenia kultury słowiańskiej są one 
bodaj mniej egzotyczne niż mity greckie, rzymskie, czy nawet 
chrześcijańskie. Drażniąca była przy tym świadomość, jak 
mało o nich wiemy. Opowiadanie zaczęło więc przybierać 
kształt mojego własnego "transkulturowego" mitu - pojawiły 
się w nim i zaczęły splatać wątki z różnych mitologii (nie 
zepsuję Państwu zabawy ich odszukiwania!). Pewna oschłość, 
oszczędność stylu jest zamierzona; miała stworzyć wrażenie 
raczej sprawozdania z dawnej legendy niż rasowego utworu 
literackiego.
   Od dawna - od czasu pochłonięcia Tetralogii Ziemiomorza 
Ursuli Le Guin, która wspaniale ujęła literacko 
psychoanalityczną, Jungowską koncepcję rozwoju człowieka - 
chciałem napisać opowiadanie o wielkiej podróży będącej 
jednocześnie podróżą w głąb siebie. Wyobrażenia tej "głębi" 
zawdzięczam w dużej mierze archetypom Carla Junga, 
bioenergetyce Alexandra Lowena, "śniącemu ciału w baśni" 
Arnolda Mindella. "Socjologiczny" aspekt opowiadania 
pochodzi od Ericha Fromma, który pokazywał, w jaki sposób 
mity splecione są z losem jednostek i społeczeństw.

                                         Marek Drogosz
