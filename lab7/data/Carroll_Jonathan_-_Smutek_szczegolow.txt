Autor: Jonathan Carroll
Tytuł: Smutek szczegółów

(Sadness of Details)

Z "NF" 3/91

Kiedyś mnóstwo czasu spędzałam w "Cafe Bremen". Kawę podają 
tam gorzką i przepyszną. a błękitne aksamitne siedzenia jak 
pióra cyraneczki wprawiają w dobry nastrój, niczym starzy 
przyjaciele. Duże okna witają światło poranka tak, jak Herr 
Ritter, kelner, wita każdego wchodzącego. Nie trzeba wiele 
zamawiać: filiżankę herbaty lub kieliszek wina. Sąsiednia 
piekarnia dostarcza dwa razy dziennie rogaliki. Późnym 
wieczorem kawiarnia wypieka własną specjalność dla nocnych 
marków, coś jakby pączki wielkości kieszonkowego zegarka. 
Ogrzany talerz pełen takich pyszności późnym zimowym 
wieczorem stanowi wspaniałą ucztę.
   Kawiarnia czynna jest dziewiętnaście godzin na dobę. 
Zamykana tylko raz do roku, 24 grudnia, ale w pierwszy dzień 
świąt znów jest otwarta, a stoły przykryte są wtedy zielonymi 
i czerwonymi obrusami. W kawiarni jest pełno ludzi w nowych, 
kolorowych swetrach, i samotni klienci wyglądają trochę 
mniej smutno w tym dniu, który powinno się spędzać w domu.
   W życiu istnieją drobne, namacalne przyjemności: ostatni 
numer twojego ulubionego czasopisma, świeża paczka 
papierosów, zapach pieczonego ciasta. Wszystko to można 
dostać w tej kawiarni; można też czuć się szczęśliwym bez 
żadnej z tych rzeczy.
   Często przychodziłam tam posiedzieć, popatrzeć przez 
okno, ponucić. Skrywany nałóg. Mój mąż podkrada cukierki, 
mama czyta pisma filmowe, a ja nucę. Dajcie mi wolną 
godzinę, nic do roboty i dobre okno do wyglądania, a z 
przyjemnością zanucę wam całą "Piątą" Mahlera albo dowolną 
piosenkę z "Białego Albumu" Beatlesów.
   Sama przyznam, że nie jestem w tym zbyt dobra, ale nuci 
się dla jednoosobowej widowni - dla siebie - i ktokolwiek 
podsłuchuje, robi to na własne ryzyko.
   Wydarzyło się to późnym listopadowym popołudniem, gdy 
całe miasto wyglądało, jakby pokrywała je płynna warstewka 
odbitego światła i deszczu. W takie dni deszcz jest 
zimniejszy od śniegu, a wszystko wydaje się podlejsze, 
bardziej kanciaste. W taki dzień zostaje się w domu, czyta 
książkę i pije bulion z grubego, białego kubka.
   Postanowiłam zafundować sobie odpoczynek w "Cafe Bremen", 
bo byłam wykończona. Sprzeczki z dziećmi, wyprawa do 
dentysty, a potem nie kończące się zakupy: papier toaletowy, 
klej, sól. Są to przedmioty niewidzialne, o których 
istnieniu w ogóle się nie wie do chwili, kiedy ich zabraknie 
i nagle są koniecznie potrzebne. Niewidzialny dzień, kiedy 
wyczerpuje cię bieganina w kółko, wykonywanie niewdzięcznych 
czynności, koniecznych, ale bez znaczenia: koszmar gospodyni 
domowej.
   Kiedy mokra i obładowana torbami weszłam do środka, chyba 
jęknęłam z radości, gdy zobaczyłam, że mój ulubiony stolik 
jest wolny. Pomknęłam do niego jak zmęczony rudzik do 
gniazda.
   Podszedł do mnie zaraz Herr Ritter. W swoim czarnym 
garniturze, muszce i z białą ściereczką, jak zwykle 
starannie przewieszoną przez rękę, wyglądał elegancko i 
bardzo dziewiętnastowiecznie.
   - Wygląda pani na bardzo zmęczoną. Ciężki dzień?
   - Nijaki, Herr Ritter.
   Zaproponował kawałek ciasta z kremem, do diabła z 
kaloriami, ale zamiast tego zamówiłam kieliszek czerwonego 
wina. Miałam godzinę do powrotu dzieci do domu. Godzinę, 
żeby węzły wewnątrz mnie powoli się rozplątały, podczas gdy 
ja będę obserwowała przez okno deszcz, który teraz już 
wydawał się romantyczny. Ile czasu mogło upłynąć, dwie 
minuty? Trzy? Prawie bezwiednie zaczęłam nucić, ale od 
stolika za mną dobiegło mnie głośne, długie "Ćśśś!"
   Odwróciłam się speszona i zobaczyłam wpatrzonego we mnie 
gniewnego staruszka o bardzo czerwonej twarzy.
   - Nie każdy lubi Neila Diamonda!
   Wspaniałe zakończenie wspaniałego dnia: osądzono mnie za 
nucenie "Holly Holy".
   Zrobiłam przepraszającą minę i już się miałam odwrócić, 
kiedy kątem oka zauważyłam fotografie, które starszy pan 
rozłożył przed sobą na stoliku. W większości były to zdjęcia 
moje i mojej rodziny.
   - Skąd pan je ma?
   Sięgnął za siebie, wziął jedno i podał mi je. Powiedział 
nie patrząc na mnie: - To twój syn za dziewięć lat. Nosi 
przepaskę, bo stracił oko w wypadku samochodowym. Chciał 
zostać pilotem, jak wiesz, ale trzeba do tego dobrego 
wzroku, więc zamiast tego maluje domy i dużo pije. Ta obok, 
to jego dziewczyna. Bierze heroinę.
   Mój syn Adam ma dziewięć lat i zależy mu tylko na 
samolotach. Jego pokój nazywamy hangarem, bo wszystkie 
ściany wytapetował zdjęciami zespołów latania precyzyjnego: 
"Błękitnych Aniołów", angielskich "Czerwonych Strzał" i 
włoskich "Frecce Tricolori". Ma tam modele, czasopisma i 
tyle przeróżnych rekwizytów samolotowych, że jest to nieco 
przytłaczające. Ostatnio spędził tydzień na pisaniu listów 
do wszystkich większych linii lotniczych (w tym Air Maroc i 
Tarom z Rumunii) z pytaniem, co trzeba zrobić, żeby zostać u 
nich pilotem. Mój mąż i ja byliśmy zawsze i oczarowani, i 
dumni z obsesji Adama. Nigdy nie myśleliśmy o nim inaczej 
jak o przyszłym pilocie. Na zdjęciu, które trzymałam w ręku, 
nasz mały, ostrzyżony na jeża, o bystrych zielonych oczach 
wyglądał jak wynędzniały osiemnastoletni żebrak. Na jego 
twarzy malował się nieprzyjemny wyraz znudzenia, 
rozgoryczenia i braku nadziei. Tak mógł wyglądać Adam za 
kilka lat, pozbawiony złudzeń, wywołujący drwiny, na widok 
którego przechodzi się na drugą stronę ulicy.
   I ta przepaska na oku! Wyobrażenie sobie kalectwa 
własnego dziecka jest równie bolesne, jak myśl o jego 
śmierci. Nie ma... zgody na coś takiego. Nie może być. A 
jeśli już taka tragedia się wydarzy, to zawsze z naszej 
winy, bez względu na wiek dzieci czy okoliczności. Jako 
rodzice zawsze musimy mieć skrzydła wystarczająco duże, aby 
otoczyć nimi dzieci i osłonić je przed krzywdą czy bólem. 
To figuruje w naszym kontrakcie z Bogiem, kiedy bierzemy na 
siebie odpowiedzialność za ich życie. Tak dobrze pamiętam tę
postać w "Makbecie", która dowiedziawszy się o śmierci 
wszystkich swoich dzieci zaczyna nazywać je "pisklętami". 
"Gdzie są wszystkie moje pisklęta?". Na widok syna z 
przepaską na oku poczułam w ustach smak krwi.
   - Kim pan jest?
   - A to twój mąż po rozwodzie. Myśli, że do twarzy mu z 
nowymi wąsami. Uważam, że są nieco idiotyczne.
   Willy całymi latami próbował wyhodować wąsy. Za każdym 
razem wyglądał gorzej niż poprzednio. Kiedyś w trakcie 
bardzo nieprzyjemnej awantury powiedziałam, że zawsze 
zaczyna zapuszczać wąsy, kiedy ma romans. Poskutkowało.
   Na zdjęciu oprócz wąsów miał na sobie jedną z tych 
idiotycznych fanowskich koszulek: wymalowana w płomienie i 
błyskawice reklamowała zespół heavy-metalowy o nazwie 
"Braindead". Złowieszcze było to, że Adam przyniósł ostatnio 
do domu ich album i powiedział, że są "przeraźliwi".
   - Nazywam się Czwartek, pani Becker.
   - Dzisiaj jest czwartek.
   - Słusznie. Gdybyśmy się spotkali wczoraj, byłbym 
Środą...
   - Kim pan jest? O co tu chodzi? Co to za zdjęcia?
   - To twoja przyszłość. Albo raczej jedna z nich. 
Przyszłość jest niepewna i niebezpieczna. Zależy od różnych 
czynników. 
   Od sposobu, w jaki teraz postępujesz z sobą i z innymi i 
jak prowadzisz życie. - Wskazał na zdjęcie, które trzymałam, 
a potem rozłożył ręce w geście mówiącym "Cóż można zrobić? 
Tak to już jest".
   - Nie wierzę. Proszę mnie zostawić! - Chciałam się 
odwrócić, ale dotknął mojego ramienia.
   - Twój ulubiony zapach to woń palącego się drewna. Zawsze 
kłamiesz, kiedy mówisz, że pierwszą osobą, z którą spałaś, 
był Joe Newman. Tym pierwszym tak naprawdę był Leon Bell, 
"złota rączka" twoich rodziców.
   Nikt o tym nie wiedział! Ani mój mąż, ani moja siostra, 
nikt. Leon Bell! Tak rzadko o nim myślałam. Był miły i 
delikatny, ale i tak bolało, a ja się strasznie bałam, że 
ktoś wróci do domu i zastanie nas w moim łóżku.
   - Czego pan chce? - zapytałam.
   Wyjął mi zdjęcie z ręki i położył je z powrotem na stół z 
innymi.
   - Przyszłość może wyglądać inaczej. Tak jak linie na 
dłoni. Z losem można negocjować. Jestem tu właśnie po to.
   - Co pan chce w zamian?
   - Twój talent. Pamiętasz ten rysunek dziecka pod drzewem, 
który zrobiłaś zeszłego wieczora? Potrzebuję go. Przynieś mi 
rysunek, a twój syn będzie ocalony.
   - To wszystko? To był tylko szkic! Zajął mi dziesięć 
minut. Narysowałam go oglądając telewizję!
   - Przynieś mi go tu jutro dokładnie o tej samej porze.
   - Czy mogę panu wierzyć?
   Podniósł zdjęcie leżące pod spodem. Podsunął mi je przed 
oczy: moja stara sypialnia. Leon Bell i ja.
   - Nawet pana nie znam. Dlaczego ja?
   Zsunął zdjęcia razem, jakby były kartami, które chciał 
potasować. - Idź do domu i znajdź ten rysunek.

Kiedyś byłam całkiem niezła. Chodziłam do szkoły 
plastycznej, dostałam stypendium i niektórzy moi nauczyciele 
mówili, że mam zadatki na prawdziwą malarkę. A wiecie, jak 
na to zareagowałam? Przeraziłam się. Malowałam, bo lubiłam 
to. Ale kiedy zaczęto przyglądać się mojej pracy uważnie, 
uciekłam za mąż. Małżeństwo (i odpowiedzialność, jaką ze 
sobą niesie) jest idealnym parawanem, za którym można się 
ukryć, gdy wróg (rodzice, dojrzałość, sukces) wziął cię na 
muszkę. Zwiń się pod tą osłoną w kulkę, a nic cię już nie 
ruszy. Dla mnie sukces artystyczny nie oznaczał szczęścia, 
ale stres i wymagania, których nigdy nie mogłabym spełnić, 
rozczarowując w ten sposób ludzi myślących, że jestem lepsza 
niż byłam w rzeczywistości.
   Właśnie ostatnio, kiedy dzieci dorosły już na tyle, żeby 
same sobie robić jedzenie, kupiłam trochę drogich 
angielskich farb olejnych i dwa zagruntowane płótna. Ale 
wstydziłam się je wyjąć, bo jedynymi "dziełami sztuki", 
jakie zrobiłam przez ostatnie parę lat, były zabawne rysunki 
dla dzieci albo bazgrołki w listach do przyjaciół.
   No i szkicownik, mój najstarszy przyjaciel. Zawsze 
chciałam prowadzić pamiętnik, ale nigdy nie miałam tej 
wytrwałości, jakiej potrzeba, żeby powiedzieć coś na piśmie 
o każdym dniu swego życia. Mój szkicownik jest inny, bo 
kiedy go zaczęłam, mając siedemnaście lat, obiecałam sobie 
rysować w nim tylko wtedy, gdy będę miała na to ochotę albo 
gdy zdarzy się coś tak ważnego (urodzenie dzieci, dzień, w 
którym odkryłam romans Willy'ego), że muszę coś o nim 
"powiedzieć". Będąc staruszką, dałabym go moim dzieciom ze 
słowami: "O tych sprawach nie wiedzieliście. Teraz nie mają 
już znaczenia poza tym, że mówią wam trochę więcej o mnie, 
jeśli to was interesuje". Albo może tylko na niego spojrzę, 
westchnę i wyrzucę go.
   Czasem przeglądam szkicownik, ale zwykle mnie przygnębia, 
nawet te dobre kawałki, przyjemne wspomnienia. Bo  w 
s z c z e g ó ł a c h   j e s t   t y l e   s m u t k u. 
Myślałam, że jestem taka modna i olśniewająca w spodniach-
dzwonach w paski, które włożyłam na jakieś duże przyjęcie 
tuż po ślubie. Albo ten rysunek Willy'ego przy biurku, pali 
cygaro i jest taki szczęśliwy, że kończy artykuł o Fischerze 
von Erlachu, dzięki któremu miał zrobić karierę, a który 
nigdy nie został nawet opublikowany. Robiłam te rysunki 
starannie, z dużą ilością szczegółów, ale teraz widzę tylko 
te idiotyczne spodnie albo jego rozgorączkowane palce na 
klawiaturze maszyny do pisania. Ale skoro tak mnie to 
przygnębia, dlaczego nadal rysuję? Bo to jedyne życie, jakie 
mam i nie jestem na tyle pretensjonalna, żeby sądzić, że już 
teraz znam odpowiedzi, które przyszłyby mi do głowy, kiedy 
się postarzeję. Ciągle mam nadzieję, że kiedy za trzydzieści 
czy czterdzieści lat spojrzę na te rysunki, doznam jakiegoś 
objawienia, które nieco rozjaśni niektóre fragmenty mego 
życia.
   Nie mogłam znaleźć szkicu, którego chciał ten człowiek. 
Przeszukałam wszystko: kosze na śmieci, szuflady, stare 
prace domowe dzieci. Jak brutalnie narasta panika, jeśli nie 
można znaleźć czegoś potrzebnego! Czegokolwiek by się nie 
szukało, staje się to najważniejszym przedmiotem na świecie, 
choćby nie wiadomo jak było błahe - kluczyk do walizki, czy 
rachunek za gaz sprzed roku. Mieszkanie staje się wrogiem; 
ukrywa to, czego się szuka, nie reaguje na prośby. Rysunku 
nie było w szkicowniku, na stoliku pod telefon, nie 
wetknęłam go do kieszeni płaszcza. Ani szare przestrzenie 
pod łóżkami, ani zapachy fałszywej sosny i innych 
chemikaliów w szafce kuchennej niczego nie ujawniły. Czy mój 
syn rzeczywiście straci oko, jeśli nie znajdę jednej głupiej 
zarysowanej kartki? Tak, to właśnie powiedział ten starzec. 
Uwierzyłam mu, gdy zobaczyłam zdjęcie, na którym byłam z 
Leonem.
   To był straszny wieczór, kiedy usiłowałam być dobrą, 
starą, normalną mamusią dla rodziny, jednocześnie szaleńczo 
szukając rysunku w każdym kącie mieszkania. Przy kolacji 
zapytałam od niechcenia, czy ktoś go nie widział. Nikt. Byli 
przyzwyczajeni, że w domu pełno jest moich rysunków i 
bazgrołów. Czasami któryś z nich spodobał się komuś i 
lądował w jego pokoju, ale z tym nie miałam szczęścia.
   Przez cały wieczór zerkałam na Adama, co od nowa dawało 
mi siłę do szukania. Miał zwyczajne, ale bystre i przyjazne 
oczy. Patrzył prosto na rozmówcę, poświęcając mu całą uwagę.
   O północy nie miałam już gdzie szukać. Rysunek zniknął. 
Siedząc przy kuchennym stole ze szklanką soku 
pomarańczowego, wiedziałam, że mogę zrobić tylko dwie 
rzeczy: powiedzieć prawdę, kiedy spotkam się jutro po 
południu z panem Czwartkiem, albo spróbować odtworzyć z 
pamięci rysunek, którego żądał. To był tak prosty szkic, że 
nie uważałam, aby narysowanie czegoś podobnego sprawiło mi 
dużo kłopotu. Lecz narysowanie dokładnie takiego samego? 
Niemożliwe.
   Poszłam do salonu i wyjęłam blok. Przynajmniej papier 
będzie ten sam. Willy kupował go ryzami, bo był tani i 
mocny, i oboje lubiliśmy go używać. Człowiek nie czuł się 
winny mnąc kartkę, jeśli zrobiło się błąd. Łatwo mogłam 
sobie wyobrazić, jak mnę ten cholerny rysunek i więcej o nim 
nie myślę. Dziecko stojące pod drzewem. Dziewczynka w 
dżinsach. Kasztan. Co w nim było takiego specjalnego?
   Narysowanie go zajęło mi pięć minut. Pięć minut 
upewnienie się, że jest taki, jak go zapamiętałam. Kolejne 
pięć przeleżał mi na kolanach, a ja wiedziałam, że to 
beznadziejne. Wszystkiego piętnaście minut.
   Następnego popołudnia, zanim jeszcze usiadłam, pan 
Czwartek już stukał natarczywie palcem w marmurowy blat. - 
Znalazłaś go? Masz go?
   - Tak. Jest w torebce.
   Rozluźnił się. Twarz mu zwiotczała, palec leżał z resztą 
dłoni na stole, on sam opadł na aksamitne oparcie. - 
Wspaniale. Daj mi go, proszę.
   On poczuł się lepiej, ale ja nie. Z największym 
opanowaniem, na jakie było mnie stać, wyjęłam pognieciony 
kawałek papieru z torebki.
   Zanim wyszłam z mieszkania, zgniotłam rysunek w ciasną 
kulę, aby choć trochę go oszukać. Jeśli nie będzie się 
przyglądał zbyt uważnie, może będę bezpieczna. A może nie. 
Nie miałam zbyt wielkiej szansy, ale na co jeszcze mogłam 
liczyć w tym momencie?
   Ale patrząc, jak starannie wygładza papier i przygląda 
się rysunkowi, niby jakiemuś unikatowemu i bezcennemu 
dokumentowi, wiedziałam, że lada moment zauważy różnicę i 
wszystko diabli wezmą. Zdjęłam płaszcz i wśliznęłam się za 
stolik.
   Spojrzał znad rysunku. - Możesz sobie nucić, jeśli 
chcesz. To nie potrwa długo.
   Tak lubiłam tę kawiarnię, ale dzisiaj ten człowiek 
zmienił ją w nieprzyjemne, groźne miejsce, które chciałam 
jak najszybciej opuścić po skończeniu sprawy. Nawet widok 
Herr Rittera czytającego przy barze gazetę był irytujący. 
Jak życie mogło się toczyć tak normalnie, kiedy w powietrzu 
unosił się najgorszy rodzaj magii, gęstej jak dym z cygara?
   - Masz dobrą pamięć.
   - Co to znaczy?
   Sięgnął do kieszeni na piersi i wyjął kawałek papieru. 
Rozwinął go i pokazał mi mój oryginalny rysunek dziewczynki 
pod drzewem.
   - Miał go pan!
   Skinął głową. - Oboje bawiliśmy się w chowanego. Ja 
powiedziałem, że ty go masz, ty próbowałaś dać mi kopię 
mówiąc, że to oryginał. Kto był bardziej nieuczciwy?
   - Ależ ja go nie mogłam znaleźć, bo pan go miał! Dlaczego 
pan to zrobił?
   - Bo musieliśmy się przekonać, jak dobrą masz pamięć. To 
bardzo ważne.
   - A co z moim synem? - zapytałam. - Czy nic mu się nie 
stanie?
   - Gwarantuję. Mogę ci pokazać jego zdjęcie, ale może 
lepiej, żebyś po prostu wiedziała, że nic mu nie grozi i że 
będzie bardzo zadowolony z życia. Dzięki temu, co dla niego 
tu zrobiłaś. - Pokazał na drugi rysunek. - Chcesz zobaczyć 
jego zdjęcie?
   Kusiło mnie, ale w końcu odmówiłam. - Proszę mi tylko 
powiedzieć, czy będzie pilotem.
   Czwartek skrzyżował ramiona. - Będzie kapitanem 
Concorde'a latającego na trasie Paryż-Caracas. Pewnego dnia 
jego samolot zostanie porwany, ale twój Adam zrobi coś tak 
sprytnego i odważnego, że sam jeden uratuje samolot i 
pasażerów. Czyn prawdziwie bohaterski. Będzie nawet na 
okładce "Time'a" i napiszą o nim artykuł "Może istnieją 
jeszcze bohaterowie". - Uniósł rysunek. - Twój syn. Dzięki 
temu.
   - A co z moim rozwodem?
   - Naprawdę chcesz wiedzieć?
   - Tak.
   Wyjął z kieszeni jeszcze jeden kawałek złożonego papieru 
i ogryzek ołówka. - Narysuj gruszkę.
   - Gruszkę?
   - Tak. Narysuj gruszkę, to ci powiem.
   Wzięłam ołówek i wyprostowałam papier na stole. - Proszę 
pana, nic z tego nie rozumiem.
   Gruszka. Gruby dół i dwa razy chudsza góra. Ogonek. 
Trochę cieniowania dla nadania głębi. Gruszka.
   Podałam mu rysunek, a on ledwo rzucił okiem, złożył go i 
schował do innej kieszeni.
   - Będzie rozwód, bo ty zostawisz męża, a nie na odwrót, 
jak się obawiasz.
   - Ale dlaczego miałabym to zrobić?
   - Bo Frank Elkin idzie po ciebie.
   Myślę, że gdybym wyszła za Franka Elkina, wszystko byłoby 
w porządku. Na pewno kochałam go wystarczająco. Ale poza 
tym, że kochał mnie, kochał także skoki spadochronowe. 
Pewnego dnia skoczył, pociągnął za linkę, ale nic się nie 
stało. Jak dawno temu to było, dwadzieścia lat? Dwadzieścia 
cztery?
   - Frank Elkin nie żyje.
   - Owszem, ale możesz to zmienić.
   Kiedy przyszliśmy do domu, mieszkanie było puste. 
Czwartek powiedział, że nikt nie przyjdzie, aż skończymy to 
co mamy zrobić. W sypialni wyjęłam szkicownik z szafki 
nocnej. Znajoma szaro-czerwona okładka. Pamiętałam dzień, w 
którym go kupiłam i zapłaciłam za niego nowymi monetami. 
Każda moneta, którą podawałam sprzedawczyni, błyszczała jak 
czyste srebro i złoto. Byłam na tyle romantyczna, żeby wziąć 
to za dobry omen.
   Wróciłam do salonu i podałam szkicownik panu Czwartkowi, 
który wziął go ode mnie bez słowa.
   - Usiądź.
   - Co się stanie z dziećmi?
   - Jeśli zechcesz, sąd ci je przyzna. Możesz udowodnić, że 
twój mąż to alkoholik niezdolny do opieki nad nimi.
   - Ale Willy nie pije!
   - Możesz to zmienić.
   - Jak? Jak mogę zmienić to wszystko? Co to znaczy?
   Otworzył szkicownik i szybko go przekartkował. Kiedy 
skończył, spojrzał na mnie. - Gdzieś w tym szkicowniku 
narysowałaś Boga. Nie mogę powiedzieć, które to rysunki, ale 
są tu. Niektórzy mają ten talent. Jedni potrafią opisywać 
Boga, inni mogą Go wkomponować w muzykę. I wcale nie mówię o 
takich ludziach jak Tołstoj czy Beethoven. Oni byli tylko 
wielkimi artystami.
   Znasz smutek szczegółów, żeby użyć twego sformułowania. 
To właśnie czyni cię zdolną do transcendencji.
   Jeśli się zgodzisz, przez resztę twojego życia będę 
czasami do ciebie przychodził i prosił o zrobienie rysunku. 
Tak, jak o tę gruszkę. Będę prosił o takie rzeczy i o 
niektóre rysunki z twego szkicownika. A mogę stwierdzić, że 
jest on pełen zdumiewających prac, pani Becker. Są tam 
przynajmniej trzy różne znaczące obrazy Boga, a jednego z 
nich nawet nigdy nie widziałem. Inne rzeczy też. 
Potrzebujemy tego notatnika i ciebie, ale niestety nie mogę 
ci powiedzieć więcej. Nawet gdybym pokazał, które z twoich 
prac są... transcendentne, nie zrozumiałabyś, o czym mówię.
   Potrafisz robić rzeczy, których my nie umiemy i na 
odwrót. Dla nas wskrzeszenie Franka Elkina to nie problem. 
Albo uratowanie twego syna. - Uniósł mój notatnik w obu 
rękach. - Ale nie potrafimy robić tego i dlatego 
potrzebujemy ciebie.
   - A jeśli się nie zgodzę?
   - Dotrzymamy słowa. Twój syn i tak zostanie pilotem, ale 
ty będziesz się pogrążać w swe jałowe życie, aż jasno zdasz 
sobie sprawę, że dusisz się w nim od lat.
   - A jeśli dam panu szkicownik i będę dla pana rysować?
   - Możesz mieć Franka Elkina i wszystko, co chcesz.
   - Jest pan z nieba?
   Pan Czwartek po raz pierwszy się uśmiechnął. - Nie 
potrafię na to uczciwie odpowiedzieć, bo nie wiem. Dlatego 
potrzebujemy pani rysunków, pani Becker. Bo nawet Bóg już 
nie wie, albo nie pamięta. Jakby cierpiał na postępującą 
amnezję. Po prostu zapomina. Możemy pobudzić Jego pamięć 
pokazując Mu rysunki tak jak twoje, przedstawiające Go albo 
odtwarzając niektóre utwory muzyczne, czy czytając fragmenty 
książek. Dopiero wtedy przypomina sobie i mówi nam to, o 
czym powinniśmy wiedzieć. Rejestrujemy wszystko, co mówi, 
ale jego okresy jasności umysłu są coraz krótsze. Widzisz, 
najsmutniejsze w tym wszystkim jest to, że nawet On zaczyna 
zapominać o szczegółach. A kiedy On zapomina, pewne rzeczy 
zmieniają się i odchodzą. Jeszcze teraz są to drobnostki: 
jakieś zapachy, świadomość, że dziecku potrzebne są rączki, 
a człowiekowi wolność, kiedy na nią zasłuży. Niektórzy z 
nas, pracujących dla Boga, nie wiedzą, skąd przychodzą albo 
nawet czy postępują właściwie. Ale wiemy, że Jego stan się 
pogarsza i coś trzeba szybko zrobić. Kiedy widzi twoje 
rysunki, wiele rzeczy Mu się przypomina, a czasami staje się 
nawet po staremu Sobą. Wtedy możemy z Nim pracować. Ale bez 
twoich prac, kiedy nie możemy Mu pokazać rysunków z Nim, 
obrazów, które kiedyś stworzył, albo słów, które 
wypowiedział, jest tylko starym człowiekiem ze szwankującą 
pamięcią. Kiedy straci pamięć, nie będzie już nic.

Nie chodzę już do "Cafe Bremen". W parę dni po ostatnim 
spotkaniu z Czwartkiem miałam tam dziwne przeżycie, które 
zraziło mnie do niej. Siedziałam przy moim ulubionym stoliku 
i rysowałam świnię, skałę Gibraltaru oraz dawną monetę 
hiszpańską, o które prosił. Właśnie skończyłam monetę, 
podniosłam wzrok i zobaczyłam, że ze swego miejsca za ladą 
uważnie mnie obserwuje Herr Ritter. Zbyt uważnie. Muszę 
bardziej pilnować, komu pozwalam oglądać moje rysunki. Pan 
Czwartek powiedział, że wokół jest pełno takich, którzy 
tylko czekają, żeby pewne wspomnienia zniknęły na zawsze.

                          Przełożyła Agnieszka Sylwanowicz

                        JONATHAN CARROLL
Jest Amerykaninem mieszkającym w Wiedniu. Przed trzema laty 
drukowaliśmy w "Fantastyce" (nry 7-10/87) jego powieść 
"Kraina Chichów", której książkowe wydanie powinno być 
jeszcze w księgarniach. Od tego czasu Carroll zyskał uznanie 
krytyki i czytelników na świecie oraz zdobył kilka nagród 
literackich.
   Zamieszczone tu opowiadanie przekazuje w zupełnie innej 
formie tę samą myśl co "Kraina Chichów" - przedstawia 
artystę jako współtwórcę świata. Myśl to stara jak sztuka, 
nieobca zapewne autorom naskalnych malowideł z epoki 
kamiennej - rzecz w tym, w jaki sposób Carroll zawiera ją na 
niewielu stronach opowiadania.
                                                   L.J.
