Autor: F. GWYNPLAINE MacINTYRE
Tytul: Wędrujące umysły

(The Minds Who Juuped)

Z "NF" 3/98

   Tego roku barmanka zmieniała płeć trzy razy, co dwa 
miesiące wymieniała ciało oraz tak często zastawiała swoje 
wspomnienia i przehandlowywała myśli za inne, że już nie 
potrafiła sobie przypomnieć kształtu, w jakim przyszła na 
świat. Wierzyła, że ma na imię Jen, że początkowo była 
urodzoną na Ziemi kobietą, jednak w żaden sposób nie mogła 
tego wiedzieć. Tkwiące w jej głowie wspomnienia mogły 
należeć do niej, ale równie dobrze mogła to być czyjaś 
sieczka  pamięciowa kupiona tanio na jakiejś zapadłej 
planecie. Istniała też możliwość, że były niczyje: na 
każdej z trzystu planet mogły zostać wklepane w komputer, 
a potem wtłoczone do głowy Jen. Oczywiście, nie była to jej 
oryginalna głowa.
   Jen straciła wszelki ślad po swoim pierwotnym ciele. 
Mgliście pamiętała, że kiedyś za młodu miała błękitne 
oczy, rude włosy, pryszcze - nic więcej. Gdy wymieniła 
czy też sprzedała oryginalną głowę, wraz z nią oddała całą 
jej zawartość, włączywszy wspomnienia. Mentalny obraz 
jej wyjściowej postaci - błękitnookiej i pryszczatej - 
mógł wcale nie pochodzić z jej pamięci. Możliwe, że był on 
śladowym ułamkiem repamięci pozostawionym w najnowszym 
mózgu Jen przez jego poprzedniego lokatora.
   Jen nosiła hydę, jak wszyscy w barze. W knajpie "Pod 
Odlotowym Skrętem" tłoczyli się goście z dziesiątków 
różnych planet, lecz w pomieszczeniu nie było ani jednego 
prawdziwego ciała. Pomiędzy szafą grającą a śluzą nie 
dałoby się znaleźć nawet centymetra sześciennego tkanki, 
nawet kropli płynów ustrojowych. Wszyscy nosili hydy. Ta, 
w której przebywała Jen, była obciągnięta jasnoróżową 
syntetyczną skórą. Miała kształty dorosłego żeńskiego 
humanoida o delikatnych drugorzędowych cechach płciowych. 
Większość klientów "Pod Skrętem" nosiła neutralne hydy, 
bez osprzętu płciowego. Albo nie mogli sobie pozwolić na 
nic lepszego, albo po prostu zatrzymywali się na krótko w 
drodze na inną planetę i nie mieli ochoty dopłacać za 
gonady. Jen pracowała tu, na Venatorze, więc noszonej 
przez nią hydy nie wyposażono ani w funkcje pokarmowe, ani 
snu. Jej plastykowe ciało czuwało przez dwadzieścia siedem 
godzin na dobę, dziewięć dni w tygodniu, bez przerw na 
posiłki czy wypoczynek.
   W głowie Jen - to znaczy w głowie hydy Jen - 
rozpychały się cztery skłócone ślady pamięciowe, więc 
pamiętała cztery różne wyjaśnienia, dlaczego noszone w 
przestrzeni międzygwiezdnej cybernetyczne ciała nazywano 
"hydami". Pierwsze: zaprojektował je ktoś o nazwisku Hyde 
Drugie: "hyda" to skrót od "hydrauliczny" - cybernetyczne 
ciała miały kończyny wspomagane hydraulicznie. Trzecie: 
kiedy wyłazi się z własnej skóry, zamienia się ją na hydę1. 
Czwarte: kiedy traci się własne ciało nadal odczuwa się 
potrzebę ukrycia się gdzieś, więc chowa się w hydzie2. 
Może wszystkie cztery wersje były prawdziwe, Jen nie miała 
pojęcia jak było naprawdę.
   Klientów do "Pod Skrętem" dostarczała pobliska 
Skocznia. Większość ze znajdujących się w barze hyd 
pozbawiona była funkcji pokarmowych, a także modemów 
uciechowych, więc bar nie miał dużo okazji do handlu 
jedzeniem, napojami czy skrętami. Nosiciele hyd wałęsali 
się pomiędzy Skokami, karmiąc forsą szafę grającą i 
odtwarzając różne repamięci. Jedna z pozycji - B17, 
wspomnienie o popełnieniu morderstwa - cieszyła się dużą 
popularnością. Wielu klientów odgrywało te przeżycia 
trzy-czterokrotnie, za każdym razem odnajdując w nich nowe 
szczegóły. W tym rejonie reminiscencje o zabijaniu miały 
spore wzięcie.
   Bar "Pod Odlotowym Skrętem" znajdował się na 
Venatorze, piątej planecie Bety Delfina - białej gwiazdy 
odległej od Ziemi o 109 lat świetlnych (z groszami). 
Większość kręcących się tu hyd była podobna do Delfinian: 
ich cybernetyczne ciała skonstruowano tak, by przypominały 
tubylcze humanoidy zamieszkujące ten system. Umysły, 
zasiedlające te delfinianokształtne hydy, prawdopodobnie 
nie należały do tubylców, ponieważ gdyby urodziły się w 
tym zapadłym kącie Galaktyki, nosiłyby własne ciała.  
   Gamma Delfina, najpiękniejsza podwójna gwiazda w 
całym znanym kosmosie, była odległa od białego słońca 
Venatora zaledwie o Skok długości 5769 lat świetlnych. 
Kiedy Jen spoglądała w niebo przez okno baru, miała - 
dzięki swemu cybernetycznemu układowi optycznemu - 
wspaniały widok na ten układ: dwa słońca obiegające 
wspólny środek masy w odwiecznych kosmicznych zalotach. 
Składnik A Gammy Delfina to żółtobiała kula, zaś składnik 
B był złotawą gwiazdą o jajowatym kształcie, której kolor 
stanowił idealną równowagę pomiędzy żółtym a 
pomarańczowym. Dwie gwiazdy, złączone razem, jak wieczni 
kochankowie. Wokół Gammy Delfina A nie krążyły żadne 
planety, ale złote słońce g Del B obiegało kilkanaście 
biokopuł. Jen miała nadzieję, że kiedyś, jeśli zdoła 
zaoszczędzić dość forsy na wyjazd z Venatora, odwiedzi 
kryształowe biokopuły Gammy. 
   Człowiek o metalowym ciele pociągał grafitowy napój. 
Siedzący na końcu baru klient zasiedlał hydę o męskim 
wyglądzie, co oznaczało, że albo znajdujący się w 
cybernetycznej czaszce umysł narodził się jako samiec, 
albo siedziała w niej kobieta przeżywająca mały przerywnik 
w ciele odmiennej płci. Nazywano go Doktorem Johnnym, a 
jego hyda była o wiele bardziej dopracowana niż większość 
syntetycznych ciał na Venatorze - a to dlatego, że 
pracował dla Rady Sektora i jego ciało opłacone zostało z 
forsy podatników. Jen miała do niego słabość. Odwiedził 
wszystkie planety sektora Delfina, ale zawsze wracał do 
jej baru z opowieściami o miejscach, w których był, i o 
wspomnieniach, których posmakował. Pod dotknięciem 
hydraulicznych palców Jen syntetyczna skóra, okrywająca 
jego ręce, sprawiała wrażenie niemal rzeczywistego ciała. 
W plastykową szyję wbudowano mu znakomitą krtań, dzięki 
czemu jego głos był niemal ludzki. Większość hyd na 
Venatorze odzywała się metalicznymi dźwiękami, 
cybernetycznym skrzekiem, natomiast elektroniczny baryton
Doktora Johnny'ego brzmiał zupełnie jakby wydawało go żywe 
ciało. Czasami, gdy Jen opuściła plastykowe powieki i po 
prostu go słuchała, umiała wmówić sobie, że naprawdę stał 
obok niej człowiek z krwi i kości. 
   Jego ciało było własnością rządu. Wyposażono je w 
funkcje pokarmowe, mógł więc łatwo smarować swoje 
mechanizmy wspomagające - a właśnie w tej chwili Jen 
przyglądała się, jak popija węglową kolę, zwilżając 
wnętrzności. Doktor rzucił jej słodki, silikonowy uśmiech.
   - Muszę wracać do pracy, Jen - odezwał się tym niemal 
żywym głosem. - Spodziewam się nowej dostawy do Skoczni. 
Jutro ci wszystko opowiem.
   Potem puścił do niej oczko, co nie należało do 
częstych widoków, ponieważ większość hyd miała wbudowane 
nie mrugające oczy. W chwilę później już go nie było.
   Wkrótce potem otworzyły się drzwi i wszedł człowiek 
zbudowany z ludzkich tkanek. Jego ciało żyło, tętniło krwią, 
Jen wiedziała więc, że musiał to być ktoś cholernie ważny i 
prawdopodobnie śpiący na forsie. Większość podróżujących nie 
mogła sobie pozwolić na zabranie własnych ciał na wyprawy 
międzygwiezdne - było to nieopłacalne i zużywało mnóstwo 
energii. O wiele taniej i łatwiej podróżowało się Skokiem: 
własne ciało zostawało w domu, a na drugim końcu drogi 
czekało już nowe. Niektóre z droższych hyd oblekano w 
syntetyczne tkanki, jednak Jen bez trudu odróżniała podróbki 
od prawdziwych cieleśniaków. Chociażby dzięki temu, że 
sztuczne ciała nie pociły się.  
   Człowiek o tkankowej twarzy aroganckim krokiem podszedł 
do baru i wówczas Jen jednoznacznie stwierdziła, że jego 
ciało było naprawdę żywe, pełne spoconego, śmierdzącego 
splendoru. Jej hyda była wyposażona w sensory olfaktoryczne, 
więc mogła poczuć zapach nieznajomego.  Nosił ubranie w 
neonowo jaskrawych barwach. Uśmiechał się ironicznie. 
Ulokował się na barowym stołku i puścił oczko do Jen.  
   - Nazywam się Starbuck. Macie tu coś do jedzenia?
   Spod baru kuśtykając wylazł Quarrel. Utykał z powodu 
przecieku w układzie hydraulicznym lewej nogi hydy. Był 
szefem baru "Pod Odlotowym Skrętem". Potężny i brzydki, o 
kończynach pozwalających mu brutalnie potraktować każdego 
rozrabiającego klienta. Jen nie miała pojęcia, czyj umysł 
przebywał w tej chwili w jego cyberczaszce. Być może osobę 
nazywającą siebie "Quarrel" tworzyło kilka różnych umysłów 
na zmianę zajmujących jedno ciało. Jen zauważyła bowiem, 
że nastroje szefa zmieniały się cyklicznie w obrębie 
dziewięciodniowego tygodnia Venatora. W poniedziałki i 
czwartki był przyjacielski, we wtorki i pluterki burkliwy. 
Tego dnia przypadała środa, więc po prostu był zwyczajnie 
wściekły. 
   - Chcesz jeść? Płać z góry - wychrypiał Quarrel do 
cieleśniaka.
   Obcy sięgnął do kieszeni Moebiusa w swojej 
tesseraktowej kamizelce i rzucił na kontuar sztabkę złota.
   Quarrel skrzywił się pogardliwie.
   - Chyba masz mnie pan za frajera. Na tej planecie są 
replikatory materii. Złoto jest tanie jak barszcz. Z 
diamentów robimy gałki do drzwi.
   Zarozumiały uśmieszek Starbucka zbladł. 
   - Sądziłem, że waluta Venatora oparta jest na 
materii.
   - Taa, jest. Daj pan coś o złożonej strukturze 
atomowej, czego nie da się zreplikować. Może muszlę albo 
liofilizowany ludzki płód.
   Starbuck uśmiechnął się szerzej.
   - A więc wasz pieniądz bazuje na okazach?
   Schylił się i podniósł swoją teczkę: torbę 
Mandelbrota, której wnętrze było większe od zewnętrznych 
rozmiarów. Wyciągnął z niej coś i położył na kontuarze.
   - Widzieliście taki kiedyś?
   Był to mały model samochodu. Dla Jen wyglądał jak 
tania, masowo produkowana plastykowa zabaweczka, sama w 
sobie bezwartościowa. Jednak tu, na Venatorze, miała pewną 
cenę ze względu na gigantyczną ilość energii, jaka musiała 
zostać włożona w przetransportowanie z nadświetlną 
prędkością tych kilku gramów plastyku przez pustkę 
międzygwiezdną. Lecz teraz, kiedy zabawka już się znalazła 
na planecie, Quarrel mógł wprowadzić jej charakterystykę 
do dowolnego replikatora, wrzucić z kilogram surowych 
atomów węgla i po prostu natrzaskać dobrą setkę małych 
samochodzików.
   Szef Jen oglądał przedmiot z niewzruszoną miną. Nagle 
oczy rozszerzyły mu się ze zdumienia, a spomiędzy warg jego 
hydy wyrwało się ciche, pełne uznania gwizdnięcie. 
   - Popatrz na to, Jen.
   Przyjrzała się dokładniej. Samochodzik był unikatowy. 
Na początku musiał to być zwyczajny, masowo produkowany 
zestaw konstrukcyjny, ale złożono go ręcznie i na 
plastikowej powierzchni pozostały utrwalone w plamkach 
kleju odciski palców - zapewne jakiegoś cielesnego 
dziecka, które troskliwie i z uczuciem zbudowało model, 
część po części. Niedokładności zwiększały wartość 
przedmiotu, ponieważ komplikowały jego strukturę atomową, 
czyniły go unikatem. Kopiowanie ręcznych wyrobów było 
kosztowne. Replikator wyplułby pozorne kopie o wyrównanych 
niedokładnościach - albo przy precyzyjnym kopiowaniu 
pożarłby tyle energii, że cały proces stałby się 
nieopłacalny. 
   Quarrel odłożył zabawkę delikatnie, niemal z czcią.
   - W porządku. Za ten samochodzik masz pan jeden 
posiłek.
   Starbuck potrząsnął cielesną głową.
   - Jak widzę, nie masz pojęcia, co sprzedaję, 
przyjacielu.
   Z kieszeni wyjął mały kryształ. Jen rozpoznała 
bioczip, taki sam, jakie pracowały w szafie grającej na 
drugim końcu pomieszczenia.
   Cieleśniak rzucił go na bar. Z wysokim, cichym 
brzękiem kryształ pamięciowy zawibrował. Jen wyciągnęła 
obie ręce i dotknęła go syntetycznym palcem. W tej samej 
chwili pamiętała. W bioczipie zapisana była repamięć, 
która gładko wśliznęła się do umysłu Jen.
   Kiedy spojrzała na plastykowy samochodzik, nagle 
pamiętała, jak go budowała.  Syciła się przyjemnością 
płynącą z dopasowywania części, głęboką, nieskalaną radością 
kreacji przywołaną przez wspomnienie pełnego afektu 
malowania modelu i naklejania kalkomanii. Pamiętała zapach 
kleju, trzask wskakujących na miejsce plastikowych części. 
To była tania zabawka, ale to ona ją skonstruowała i...  
   Kryształ zamarł. Quarrel również dotykał go grubymi 
paluchami swojej hydy i dzielił z nią to wspomnienie. 
Ponownie zagwizdał.
   - Prawdziwy ręczny wyrób wraz ze wspomnieniem z jego 
tworzenia? Wiesz pan, to rzadki towar na Venatorze.
   Starbuck wyszczerzył się w uśmiechu.
   - Opowiem wam, jak to zdobyłem. Na Ziemi znałem 
kobietę, która miała dziewięcioletniego syna. Przykleiłem 
mu do głowy parę czujników i kiedy składał ten 
samochodzik, zapisałem wszystkie jego wrażenia zmysłowe i 
towarzyszące temu emocje. Zapytacie, jak zdołałem 
przytargać to tutaj, przez sto lat świetlnych dzielących 
Ziemię i Venatora? - Starbuck ponownie puścił oczko do 
barmanki Jen. - Do diabła, mam dość forsy, żeby przerzucić 
słonia stąd na Prox' Centauri, gdyby mnie naszła taka 
fantazja.
   Znowu mrugnął do Jen. Nigdy wcześniej nie widziała 
mrugnięcia cieleśniaka - a przynajmniej w jej cyberczaszce 
nie było wspomnień takiego gestu. Powieka Starbucka 
zdawała się tańczyć na gałce ocznej. To było prawdziwe 
przymrużenie oka, cielesny gest, o wiele bardziej pełen 
życia od kanciastego, błyskawicznego ruchu, jaki zawsze 
wykonywały sztuczne oczy Doktora Johnny'ego. A jednak Jen 
nadal wolała doktora od tego zadufanego cieleśniaka 
Starbucka.
   Quarrel szybko zgarnął samochodzik wraz z kryształem, 
żeby obcy się nie rozmyślił.
   - Jak długo zostaniesz pan na Venatorze?
   - Tym razem tylko dwa dni.
   Kiedy mówił, po przeciwnej stronie baru wybuchło małe 
zamieszanie. Szafa grająca odtwarzała jakieś szczególnie 
nasycone przemocą nagranie i kilkunastu klientów zaczęło 
się przy niej tłoczyć, by go posmakować.
   - Ruszam w najbliższą swobotę.
   - Dobrze. Do odjazdu masz pan pokój i wyżywienie, a 
także sfinansujemy pański następny Skok... jeśli cel 
będzie gdziekolwiek w obrębie Delfina.
   Quarrel otworzył kasetkę w piersi, schował do niej 
cenną zabawkę oraz kryształ i odkuśtykał, stukając 
metalowymi paluchami po monitorze jadłospisu baru.
   - Zajmij się nim, Jen. Będę pod pokładem.
   Starbuck przejrzał menu i zamówił podwójny glopping z 
altairskiego prognosza, ostro przyprawiony,
   - I dolewaj piwa, kotku - powiedział.
   Jen miała kłopoty z wstukaniem sekwencji 
uruchamiającej produkcję piwa w replikatorze żywności, 
jako że już od dawna w barze nie pokazywał się nikt mający 
ciało zdolne do spożywania alkoholu. 
   - Dokąd się pan wybiera? - spytała.
   Starbuck sięgnął po piwo, odwrócił się w stronę okna 
i wzniósł kufel ku złotemu, jajowatemu słońcu Gammy 
Delfina B, unoszącemu się na niebie o 5769 roku 
świetlnego ponad Venatorem.
   - Lecę na Gam'Delf B, kotku. Muszę się tam znaleźć w 
swobotę.
   - Po co, jeśli można spytać?
   - Powiem ci, kotku. Widzisz te dwa Gamma Delferki, 
jak są blisko? Prawie mogłyby sobie dać buziaka. 
   Jen wyjrzała przez okno. Dwa składniki gwiazdy podwójnej 
rzeczywiście znajdowały się o wiele bliżej siebie niż 
kiedykolwiek dotąd.  
   - Zdarza się to raz na 7,3 roku - ciągnął Starbuck. - 
Znalazłem to na dysku szkoleniowym wstukanym przez 
jakiegoś odpluskwiacza, który nie miał dość oleju w głowie, 
by zarobić na tym, co wiedział.
   Pociągnął haust piwa i otarł ręką zwilżone napojem 
wargi. Dla Jen widok rzeczywistych kropel wilgoci na 
prawdziwych wargach był dziwaczny. Tubylczy humanoidzi z 
Venatora urzynali się metanem.
   - O 15.30 w najbliższą swobotę - wpatrując się w 
kufel Starbuck recytował zaczerpniętą z dysku 
szkoleniowego mądrość - dwa słońca Gammy Delfina A i B 
znajdą się w periastronie. To faza wymiany w tym układzie. 
Strumień gwiezdnej materii wystrzeli z białożółtego słońca 
i ucałuje złotą gwiazdę. Dzięki przepływowi energii Gamma 
Delfina B zwiększy jasność utaczając materii z Gammy 
Delfina A. Nic wspanialszego nie zobaczysz. Krystaliczne 
fale plazmy przebiegną po składniku B. Taak... plamy 
słoneczne, korona, pochodnie i płynny, jaśminowy płomień. 
Najpiękniejszy widok w Galaktyce.
   Starbuck duszkiem wychylił resztę piwa i beknął.
   - No więc przyjechałem tu na tym zarobić.
   Jen była zaskoczona.
   - Chce pan sprzedać gwiezdny rozbłysk?
   - Zapuszkować go i opchnąć temu, kto da najwięcej, 
kiciu. - Starbuck postukał palcem w kufel, domagając się od 
Jen wstukania dolewki. - Orgazm w stadle gwiazdy podwójnej 
nie przytrafia się codziennie. W Gammie Delfina robią to 
tylko raz na 7,3 roku. Kiedy się to zdarzy, będę siedział w 
pierwszym rzędzie nad Gamma De B, na pokładzie Biokopuły 
Siódmej. Znajdzie się ona w periapsis w momencie...
   - Periapsis?
   - Punkt przygwiezdny orbity, kiciu. Wokół Gammy B 
krąży dwanaście biokopuł, ale to z Siódmej będzie 
najlepszy widok, kiedy te dwie kule plazmy zaczną się 
zabawiać - uśmiechnął się ironicznie. - Będę w samym 
środku pierwszego rzędu z zestawem czujników emocjonalnych 
przyklejonych do skalpu, zapisując najdrobniejszy okruch 
zachwytu, szczęścia i poczucia piękna, których 
doświadczę w czasie tego wydarzenia. Masz pojęcie, za ile 
pójdzie kopia takiego wspomnienia na aukcjach pamięciowych 
Prox'Centaura?
   Teraz Jen wiedziała już, dlaczego ten człowiek  
przybył do sektora Delfina we własnym ciele, a nie w 
wypożyczonym z "Wynajmu Ciał". Było dobrze odżywione, 
ważyło przynajmniej sto kilogramów. Musiał zapłacić kupę 
forsy za gigantyczną ilość energii niezbędną do 
przerzucenia jego masy z nadświetlną prędkością z Ziemi na 
odległy o sto lat świetlnych z groszami Venator. Większość 
ludzi, których nie było stać na zapłacenie za transport, 
przybyłaby tu w łatwy sposób, pozostawiając swoje ciała na 
Ziemi i przemieszczając się Skokami z jednego systemu 
gwiezdnego do drugiego, w każdej Skoczni po drodze 
zajmując inną, dobrze naoliwioną hydę. Jednak, 
jak Jen wiedziała, cybernetyczne sensory hyd nie pozwalały 
na rejestrację precyzyjnych wspomnień, bogatych w 
szczegóły. By otrzymać porządny zapis, nadający się do 
kryształu pamięciowego, potrzebne było wyszukane 
narzędzie, jakim był żywy mózg: dendryty, neurony i zwoje. 
Żeby w pełni przeżyć majestatyczny spektakl gwiezdnego 
pocałunku Gammy Delfina i zarejestrować to doświadczenie 
wraz z towarzyszącymi mu reakcjami emocjonalnymi, umysł 
Starbucka musiał znajdować się w żywym, ukrwionym mózgu. 
   Okres półtrwania marzenia sennego czy też wspomnienia 
smaku, szeptu albo pocałunku wynosi szesnaście sekund. 
Każdy krótkotrwały wzorzec zmysłowy powstały w korze 
ludzkiego mózgu - taki, jak na przykład odebrany wzrokiem 
obraz - w ciągu pierwszych szesnastu sekund traci połowę 
intensywności. Połowa reszty zanika po kolejnych szesnastu 
i tak dalej. Bogactwo szczegółów we wspomnieniach zdąża 
asymptotycznie do zera, podobnie jak liczba atomów izotopu 
radioaktywnego. Pozostają marne resztki - pamięć trwała. 
Można sobie przypomnieć, że wino było słodkie, ale nie da 
się odtworzyć pełnego wrażenia smaku. Wspomnienia 
umierają. Dlatego właśnie Starbuck był bogaty: 
zapuszkowywał swoje sny, wpychał wspomnienia do klatek i 
wszystkie je sprzedawał wspomnienioholikom.
   Większość gości "Pod Skrętem" spłukała się już z 
gotówki i zbierała do wyjścia. Starbuck nalał sobie 
kolejne piwo i pełnym wyższości krokiem przemaszerował do 
szafy grającej. W tym czasie Jen zbierała puste flaszki, 
ścierała resztki metanowego syropu i wrzucała wszystko do 
recyklera. Słońce Venatora, Beta Delfina, zaszło już 
dziewięć godzin temu, lecz wysoko na nocnym niebie dwie 
gwiazdy Gammy Delfina ciągnęły ku sobie, oczekując 
dotknięcia. Przez pozostałą część tej nocy człowiek 
imieniem Starbuck opierał się o szafę grającą, pociągając 
piwo i raz za razem odtwarzając B-17, wspomnienie 
morderstwa.
   
   W tym samym czasie, gdy Jen barmanka obsługiwała 
gości w barze "Pod Odlotowym Skrętem", na piątej planecie 
Bety Delfina inna kobieta imieniem Jen pełniła służbę na 
stacji naukowej znajdującej się na pokładzie Biokopuły 
Dziewiątej krążącej wokół Gammy Delfina B. A może obie Jen 
były tą samą kobietą. Oczywiście ich syntetyczne ciała 
różniły się: Jen barmanka zapakowana była w hydę 
ukształtowaną tak, by wyglądać pociągająco i sprawiać 
przyjemność klientom, podczas gdy umysł Jen uczonej 
zajmował ciało projektowane na zamówienie, przystosowane 
do wypełniania przez nią obowiązków w laboratorium 
Biokopuły. A jednak istniała możliwość, że obie były tą 
samą kobietą czy też dwiema częściowo się nakładającymi 
kobietami - ponieważ w umyśle Jen istniały wspomnienia 
wspólne z umysłem Jen. Na wpół zatarty obraz błękitnookiej 
i pryszczatej siebie, szczegóły z dzieciństwa, specyficzne 
koszmary senne i takie same przyjemności. Wszystko to 
zakodowane było w śladach pamięciowych cybernetycznego 
mózgu jednej Jen. Drugiej też.
   Skok pełnej osoby - całej masy wspomnień i wyborów, 
które składają się na indywidualność - przez otchłań 
przestrzeni międzygwiezdnej jest kosztowny. O wiele 
łatwiej i taniej jest przerzucić pomiędzy Skoczniami tylko 
część umysłu. Kiedy zaś na drugim końcu pojawia się czyjś 
umysł, podziurawiony jak ser szwajcarski, wypełnia się 
ubytki sieczką pamięciową albo mocno zużytymi myślami 
wydłubanymi z czaszek nie zajętych hyd. Praktyki takie 
były powszechnie stosowane we wszystkich Skoczniach, choć 
nie mówiło się o tym głośno. Wspomnienia wspólne dla 
Jen barmanki i Jen uczonej nie należały do żadnej z nich. 
Ich źródłem był mózg jakiejś jeszcze innej Jen. 
   Kiedy barmanka Jen pracowała na Venatorze, uczona Jen, w 
asyście nowaka, wykonywała swoją robotę w Biokopule 
Dziewiątej. Ten nowak nazywał się Nowak, jak wszystkie 
nowaki. Kiedyś miał na nazwisko Brock i zaciągnął się jako 
robotnik pokładowy na frachtowcu, który z prędkością 
podświetlną wlókł się przez Galaktykę. W czasie kilku 
pierwszych postojów udało mu się nie narozrabiać. Jednak 
kiedy po raz czwarty zawinęli do portu planetarnego, urwał 
się ze statku i usiadł do gry w kości z Centauryjczykiem, 
mającym zdolności psychokinetyczne, który jednym drgnięciem 
szypułek ocznych robił z kostkami, co chciał.  Brock 
przerżnął wszystko oprócz własnego ciała.  Doszczętnie 
spłukany, desperacko potrzebujący gotówki, zastawił swoje 
ciało w najbliższym lombardzie, ze świadomością, że jego 
właściciel ma prawo odsprzedać je do "Wynajmu Ciał", jeśli 
nie otrzyma spłaty długu w ciągu dziesięciu dni. Wyszedł z 
lombardu w pogiętej hydzie i zaczął szukać pracy. Kiedy hyda 
zepsuła się, a Brocka nie było stać na naprawę, wymienił ją 
na starszą, mającą mniej funkcji cielesnych. Potem zepsuła 
się i ta, a nikt nie naprawiał hyd na kredyt. Brock, 
uwięziony w szwankującej hydzie i nie mający grosza przy 
duszy, sprzedawał swoje wspomnienia spekulantom pamięciowym, 
jedno po drugim, a oczywiście każdy z umysłożerców kupując 
reminiscencje wycierał je z jego cybernetycznej kory.  
   To jest właśnie ujemna strona hyd. Jeśli żyje się w 
tej grudzie galarety zwanej mózgiem, można skopiować swoje 
wspomnienia, po prostu mocując do czaszki czujniki 
emocjonalne i zapisując, co się żywnie podoba. Oryginał 
pamięci pozostaje w głowie. Jeśli opuści się swoje rodzone 
ciało i przejdzie w wynajęte, razem ze wszystkimi 
wspomnieniami załadowanymi do cudzej czaszki, nadal można 
robić odbitki wspomnień z wtórnego mózgu, nawet jeśli 
większość zbieraczy płaci za nie mniej. Jednak jeżeli 
umysł opuszcza ciało i przechodzi do hydy, kopiowanie z 
zachowaniem oryginału staje się niemożliwe. Jedynym 
sposobem na pobranie od hydy śladu pamięciowego jest 
jednoczesne usunięcie go z jej cybernetycznej kory. 
   To wykończyło Brocka. Mając zastawione ciało i 
umysłem tkwiąc w zdezelowanej hydzie, potrzebował gotówki. 
Jednak jedyną rzeczą, mającą wartość rynkową, jaką 
posiadał, były jego wspomnienia. Sprzedał je wszystkie, 
jedno po drugim, za tyle, ile mu oferowano na pamięciowych 
giełdach, a z każdą transakcją ubywał mu bezpowrotnie 
fragment umysłu. Zostawał wytarty. Na zawsze. Policja 
Mentalna odnalazła zardzewiałą hydę, wałęsającą się bez 
celu, z przeciekającym układem hydraulicznym. 
Przeskanowanie umysłu, przebywającego w jej czaszce, dało 
w wyniku trzy punkty w stustopniowej skali, czyli niemal 
kompletną bezmyślność. 
   Przerobili go więc na nowaka. Wałęsanie się ciał 
pozbawionych umysłu jest prawnie zabronione. Jednak z 
drugiej strony rząd nie ma najmniejszego zamiaru wywalać 
forsy na zakup nowych wspomnień dla każdego hazardzisty, 
który przepuści swoją osobowość. Służba Kontrolna Sektora 
dysponowała kopiowanym po wielokroć zapisem fal mózgowych. 
Reprezentowana przez nie solidnie zużyta osobowość zwała 
się Nowak. Jej pracownicy wzięli zrupieciały łeb, 
zawierający rozpadające się resztki umysłu Brocka, i 
dopełnili go Nowakiem. Oczywiście po tym zabiegu nie miał 
już żadnej własnej pamięci czy wiedzy: był po prostu 
nowakiem. Identycznym jak kilkanaście tysięcy wegetujących 
na wielu setkach planet wynędzniałych, cybernetycznych 
skorup. Każda z nich była kiedyś jakąś indywidualną 
osobowością. Teraz były po prostu stadem nowaków, mających 
dokładnie takie same osobowości i wspomnienia. 
   Ten konkretny nowak załatwił sobie kilkudniową robotę 
w Biokopule Dziewiątej, gdzie nadal istniało 
zapotrzebowanie na pracę ręczną. Z powodu opóźnienia w 
dostawie robotów z Zaopatrzenia Sektora. Biokopuły, 
krążące wokół Gammy Delfina B, miały dwunastodniowy 
tydzień, więc załoga Dziewiątki wynajęła nowaka do 
wyciągnięcia prętów paliwowych z termoreaktora w terminie 
od czwartku do brakody.
   W swobotę rano nastąpił wypadek.
   Przerdzewiały nowak wlókł ładunek wzdłuż rampy, kiedy 
nagle załamała się jedna z jego nóg. Pięćdziesiąt 
kilogramów żelastwa z łomotem runęło wzdłuż rampy i 
grzmotnęło w Jen uczoną. Padła jak długa na pokład i 
roztrzaskała sobie cybernetyczną głowę.
   Pęknięcia czaszki najczęściej nic nie znaczyły dla 
zajmujących hydy, ponieważ urządzenie to dawało się 
naprawić albo zastąpić. Jednak kiedy Jen uczona runęła na 
pokład, wewnętrzna skorupa jej czaszki pękła i 
cybernetyczna kora uległa uszkodzeniu. Zapisane 
magnetycznie bity na jej pamięciowych wstęgach zostały 
odsłonięte i zaczęły się rozpraszać. Jedynie cyberchirurg 
o pewnych rękach i przynajmniej dwudziestoletnim 
doświadczeniu miał szansę na przeniesienie uszkodzonej 
kory do nowej hydy bez wytarcia wstęg i zabicia 
zakodowanej na nich osoby. 
   Kiedy nadszedł sygnał SOS, Doktor Johnny był na 
Venatorze. Służba Kontrolna Sektora wyposażyła jego mózg w 
odbiornik dostrojony do kanału alarmowego, więc zawsze 
wiedział, kiedy jest potrzebny.
   Jednak Venator znajdował się w odległości 5769 roku 
świetlnego od Biokopuły Dziewiątej. Aby dostać się tam w 
razie nagłej potrzeby, Doktor Johnny musiał wykonać Skok.
   
   Co jest najszybszą rzeczą we Wszechświecie?
   Światło? He, he! Toż to ślimak Tachjony? Podwójne 
pshaw! Poddajecie się?
   Najszybszą rzeczą we Wszechświecie jest myśl.
   Myśl istnieje jako strumień elektronów w mózgu, a 
elektrony potrafią przemieszczać się z prędkością 
światła, jeśli nic im nie przeszkadza. Jednak wewnątrz 
czaszki mózg jest jak opornik, stworzony dla spowolnienia 
prądów myśli. Wystarczy odblokować mózg, wyjść poza 
czaszkę i myśli zyskują swobodę.
    Trochę miejsca i myśl popędzi szybciej niż światło. 
Być może słyszeliście, że tachjony mogą przekroczyć 
prędkość światła i podróżować wstecz w czasie. Cóż, myśli 
są od nich szybsze i również mogą przemieszczać się w 
przeszłość. 
   Teraz wiadomo już, jak działa pamięć.
   Czy kiedykolwiek słyszeliście o rezonansie? Proszę 
wziąć dwa banjo, absolutnie idealnie nastrojone (nie 
istnieje coś takiego jak nastrojone banjo, ale pomińmy ten 
fakt), następnie umieścić je o dziesięć metrów od siebie i 
szarpnąć strunę G. W drugim banjo struna G zacznie drgać 
Tak działa Skok.
   Do pierwszego Skoku z Ziemi na Księżyc użyto bliźniaków 
jednojajowych. Niezliczoną ilość razy udowodniono, że takie 
bliźnięta pozostają ze sobą w telepatycznym kontakcie na 
wielkie odległości. Ich fale mózgowe są ze sobą zestrojone 
dokładnie tak jak wspomniane wyżej banjo. W pierwszym Skoku 
uczestniczyły bliźnięta z Japonii (Technologię Skoku 
opracowali Amerykanie, ale jak zwykle to Japończycy 
wykombinowali, że można na tym zarobić).  Zatrzymali jednego 
bliźniaka w Tokio, a drugiego posłali do kolonii Luna w 
kraterze Arystarch. Bliźniak na Księżycu podłączony był do 
odbiornika:  psychicznie chorego, pogrążonego w katatonii, 
przewiezionego na Księżyc z całkowicie pozbawionym 
osobowości mózgiem. Z tokijskim bliźniakiem sprzężono 
osobnika doświadczalnego: posługującego się siekierą 
seryjnego mordercę imieniem Sakata, któremu obiecano 
ułaskawienie, jeżeli wszystko się uda.  
   Umysł Sakaty przetransferowano do mózgu bliźniaka w 
Tokio, potem przeprowadzono Skok do bliźniaka na Księżycu i 
przeniesiono go do katatonicznego mózgu wariata.  Dokładnie 
go przepytano, aby upewnić się, że siedzący w środku umysł 
to naprawdę Sakata. Potem odwrócono bieguny, przesłano go z 
powrotem na Ziemię i zwrócono mu obiecaną wolność. Trzy dni 
później obrobił transport na Hokkaido, zabierając zeń 
siekierę, i porąbał na dzwonka dwadzieścia siedem osób, ale 
to już nie należy do tej opowieści.  
   Używając umysłów jednojajowych bliźniąt jako 
przekaźników, zajmujący się technologią Skoku inżynierowie 
zwiększyli moc osprzętu skokowego i wzmocnili fale alfa 
emitowane z obu wykorzystywanych mózgów tak, że były one w 
stanie dokonać Skoków na większym dystansie: pomiędzy 
Ziemią i Wenus. Potem ktoś odkrył ludzi jeszcze lepiej się 
do tego nadających: chorych psychicznie z wielokrotnym 
rozszczepieniem osobowości. Udowodniono, że osoby, u 
których schorzenie to rozwinęło się w dzieciństwie, kiedy 
tkanki ich mózgów ciągle jeszcze się rozwijały, posiadały 
nietypowe połączenia neuronowe. Korporacja Skokowa 
odnalazła w Montrealu kobietę mającą w głowie 
dziewiętnaście odmiennych osobowości i sprzęgła ją z 
nastoletnim chłopcem z Australii hodującym czternaście 
osób pod czaszką. Tych dwoje Wielokrotniaków ćwiczyło jako 
sprzęgi Skokowe do chwili, kiedy potrafili przerzucić 
każdą ze swoich dodatkowych osobowości do mózgu partnera. 
Wówczas Korporacja znalazła ochotnika. Podłączono go do 
sprzęgu Skokowego i przesłano jego osobowość z kobiety (na 
Wenus) w chłopaka (na Marsie) i z powrotem. Wszystko 
działało jak złoto.
   Faceci od technologii stale ulepszali osprzęt, a 
międzyplanetarna firma, posiadająca patenty na Skok, 
zaczęła wynajmować ludzi z syndromem wielokrotnego 
rozszczepienia osobowości. W niedługim czasie para 
Wielokrotniaków podłączonych do zestrojonych odbiorników - 
jedno na Ziemi, drugie na Marsie - potrafiła 
przetransmitować do pięćdziesięciu osób dziennie. Inna 
firma, "Wielokrotnościowcy" Spzno, postanowiła hodować 
własne przekaźniki. Adoptowała dzieci z Trzeciego Świata, 
zamykała je w klatkach i poddawała co wieczór torturom 
(plus dodatkowe przedstawienia co środę i swobotę) tak 
długo, aż u dzieci rozwinęło się wielokrotne 
rozszczepienie osobowości. Trzecia firma rozpoczęła budowę 
sztucznych ciał - pierwszych prototypów hyd - i transport 
ich na Marsa, tak więc przybywające tam Skokiem osobowości 
miały ciała do zasiedlenia.
   
   Jeśli już o ciałach mowa, jak to było ze Starbuckiem? 
Był jedynym Ziemianinem na Venatorze noszącym własne 
ciało, ponieważ zapłacił przeraźliwą kupę forsy za jego 
przetransportowanie z Ziemi statkiem nadświetlnym. 
   No cóż, nosił własne ciało i zamierzał go używać. W 
noc poprzedzającą wyprawę na Gammę Delfina B, nasz drogi 
Starbuck przekradł się w mocno szemraną okolicę nader 
podejrzanej dzielnicy Venatora. Do cyberslumsów. Do 
Beeperbahn. Znalazł zwaną Trzy Cycki cyberdziwkę, 
szczycącą się potrójnym biustem, wyposażoną w 
elektromagnetyczne feromony, i zapłacił jej za... no cóż, 
nigdy do tego nie doszedł. Pchnęła go kosą pod mostek i 
próbowała przelać jego kredyty na swój szmalmodem, nie 
zdołała jednak złamać kodu dostępu. 
   Następnego ranka Policja Sektora znalazła Starbucka 
leżącego brzuchem do góry, rozprutego od pępka do jaj. 
Mógł chodzić, ale cierpiał przeraźliwy ból i to właśnie 
doprowadzało go do szaleństwa. Dziś była swobota. Musiał 
znaleźć się w Biokopule Siódmej do 15,30, z zestawem 
czujników emocjonalnych przyklejonych do głowy, by 
być świadkiem spektakularnego zbliżenia pomiędzy 
składnikami gwiazdy podwójnej i zarejestrować wrażenia 
zmysłowe oraz towarzyszące im emocje. Jeśli w czasie tego 
nagrania odczuwałby ból, on również zostałby zanotowany, 
co poważnie obniżyłoby rynkową wartość wspomnień. Nikt, 
oprócz masochistów, nie kupował zawierających ból 
repamięci. A jeżeli wziąłby analgetyki, osłabiłyby one 
wrażenia zmysłowe docierające do jego mózgu. Starbuck na 
gwałt potrzebował sprawnie funkcjonującego ciała, jeszcze 
przed złączeniem gwiazdy podwójnej - albo cała podróż na 
Gamma De B okazałaby się czystą stratą forsy.
   Wykonał kilka telefonów. W systemie Gammy Delfina 
firma "Wynajem Ciał" mogła zaoferować jedno ze 
znajdujących się w chłodni Biokopuły Czwartej. Niezłe, 
zaledwie trzech poprzednich właścicieli. Starbuck wysłał 
żądanie przesłania tego pustego ciała do Skoczni w 
Biokopule Pierwszej, dołączając zapłatę. Następnie 
zorganizował wysyłkę bagażu i sprzętu do rejestracji 
wspomnień statkiem nadświetlnym do Biokopuły Siódmej, 
zabezpieczając je kodem, którego nikt inny nie miał szans 
użyć. Już miał zapłacić za własny bilet na tym samym 
statku, kiedy przypomniał sobie Quarrela. Szef miejscowego 
baru zaproponował sfinansowanie jego następnego Skoku. Po 
co bulić za bilet, jeśli można Skoczyć za darmo?
   Starbuck pojechał roborikszą do głównej Skoczni na 
planecie i załatwił Skok swojego umysłu z Venatora do 
pustego ciała w Biokopule Pierwszej. 
   Planował pozostawienie swego ciała na 
Venatorze, pojawienie się w wynajętym ciele w Biokopule 
Pierwszej, wyczarterowanie szybkiego frachtowca do 
Biokopuły Siódmej i okablowanie pożyczonego wraz z ciałem 
mózgu przed godziną 15.30. Zapłacił fortunę za 
przetrzymanie własnego ciała w chłodni na Venatorze 
do swego powrotu. Dla pewności przekupił jeszcze paru 
ważniaków na planecie, zdobywając w ten sposób gwarancję, 
że nic nie przydarzy się jego ciału w czasie, gdy go nie 
będzie nosił. 
   Wszystko to wydarzyło się mniej więcej w tym samym 
czasie, kiedy transmiter sygnału SOS zamontowany w 
metalowej czaszce Doktora Johnny'ego powiadomił go, żeby 
ruszył swój hydrauliczny tyłek do systemu Gammy Delfina 
dla ratowania życia Jen uczonej. Gdy Doktor Johnny gnał do 
Skoczni na Venatorze, załoga Skoczni w Biokopule Pierwszej 
przygotowała ciało na jego przyjęcie: specjalistyczną hydę 
wyposażoną w cztery ręce i wbudowane w palce 
mikrospawarki. Mógł ją zająć dowolny umysł, jednak w całym 
Sektorze Delfina jedynie ten należący do Doktora 
Johnny'ego miał doświadczenie i wiedzę wystarczające, by 
przetransferować wzorzec mentalny z uszkodzonej kory 
cybernetycznej bez jego całkowitego zatarcia. Wszystko 
zależało od niego. 
   Właśnie rozpoczynał Skok.
   
   Doktor Johnny Skakał już w przeszłości, więc bez 
trudu przestroił swój mózg ze stanu beta (czternaście do 
trzydziestu okresów na sekundę) do dających większe 
odprężenie fal alfa - o częstotliwości poniżej czternastu 
herców. Kiedy doszedł do głębokiego stanu alfa - 
dziewięciu okresów na sekundę - obsługa Skoczni 
przerzuciła jego umysł do mózgu transmiterki: nastolatki, 
cierpiącej na rozszczepienie osobowości, zdolnej do 
bezkolizyjnego przerzucania aż do siedemnastu osób. 
Wielokrotnościówka zsynchronizowała swój mózg z 
odbiornikiem - psychicznie chorym pełniącym dyżur w 
Biokopule Pierwszej - w ustalonym wcześniej paśmie. 
Transfer miał nastąpić w momencie wejścia ich umysłów w 
precyzyjny rezonans.
   Niestety, ze względu na odległość, czas niezbędny do 
zakończenia Skoku wynosił dziewiętnaście minut. Nawet myśl 
nie potrafi przebyć 5769 roku świetlnego w jednej chwili.
   Doktor Johnny porzucił stalowe ciało i wyruszył jako 
nagi umysł. Był serią myśli, mozaiką wspomnień i 
doświadczeń. Był tą częścią człowieka, która pozostaje po 
usunięciu wszystkiego oprócz "Ja". Odleciał. Ruszył w 
Galaktykę. Skoczył.
   Nagle przed nim pojawił się ktoś, kogo nie powinno tu 
być, ktoś blokujący mu drogę i spowalniający jego podróż. 
Ponieważ zaś w fazie Skoku Doktor Johnny nie dysponował 
ustami, musiał dotknąć tego kogoś myślą. Przez 
międzygwiezdną pustkę pędziły dwa umysły, z prędkością dwa 
tysiące razy większą niż światło i jeden z nich postukał 
drugi w ramię.
   - Zejdź z drogi - powiedział Doktor Johnny. - Jestem 
w misji ratunkowej, to podróż służbowa z ramienia władz 
sektora.
   - Tę misję ratunkową możesz sobie wsadzić - 
zarechotał umysł Starbucka, bo to on właśnie znajdował się 
w transmisji przed doktorem. - Ja podróżuję z ramienia i w 
interesie Starbucka, przyjacielu.
   Myśli Doktora Johnny'ego znajdowały się obecnie w 
fazie delta, o częstotliwości poniżej pięciu okresów na 
sekundę, obszarze występowania fazy snu REM i innych 
dziwnych zjawisk. W swoim wzorcu myślowym miał wpisany pod 
hipnozą alarmowy kod pierwszeństwa, na wypadek zdarzenia 
takiego jak to. Pomyślał ten kod. Powinien on zapewnić 
jego częstotliwości opanowanie całej transmisji i 
wyprzedzenie wszystkich znajdujących się na trasie 
umysłów. 
   Ale Starbuck jedynie się zaśmiał i odrzucił mu ten 
sam kod, tylko w paskudniejszej wersji.
   - Nie pogrywaj sobie ze mną, przyjacielu. Spieszę 
się. Jestem przed tobą i nie zamierzam cię przepuścić. 
Dałem w łapę facetowi ze Skoczni, żeby dołączył ten sam 
kod priorytetu do mojej transmisji.
   Doktor Johnny aż zachłysnął się z oburzenia - jeśli 
człowiek pozbawiony ciała ma czym się zachłysnąć
   - Użytkowanie bez zezwolenia częstotliwości służb 
bezpieczeństwa Sektora jest poważnym przestępstwem.
   - Daj se siana, chłopie. Mam randkę z namiętną 
pochodnią gwiezdną na Gammie De B i żaden kosmiczny glina 
mnie nie powstrzyma.
   Nawet pozbawiony ciała i mózgu Starbuck zachował swój 
paskudny uśmieszek.
   - Do diabła, przekupiłem sędziów, którzy jeszcze się 
nie narodzili.
   No cóż, Doktor Johnny próbował wszystkiego. Myślał 
na różne sposoby, próbując wyprzedzić Starbucka. Jedyną 
bronią, jaką dysponowało jego Ja w trakcie Skoku, były 
wspomnienia i składniki osobowości. Cisnął nimi więc w 
przeciwnika, usiłując odtrącić go na bok. Starbuck tylko
zaśmiał się i pędził dalej. Bezlitośnie wykorzystując 
przewagę swego umysłu, stłumił fale mózgowe Doktora 
Johnny'ego, rozpraszając je w szumach tła przestrzeni 
międzygwiezdnej.
   Na końcu Skoku Starbuck znalazł się we wnętrzu mózgu 
chorego na rozszczepienie osobowości, pracującego w 
Biokopule Pierwszej. Przedstawił się Wielokrotniakowi i 
został natychmiast przeniesiony do wynajętego i 
rozmrożonego dlań ciała. Kiedy Starbuck otworzył odtajałe 
powieki pożyczonych oczu i odwrócił się ku przejrzystej 
ścianie biokopuły oraz rozciągającemu się za nią widokowi 
na gwiazdy, pierwszą rzeczą, jaką zobaczył, był początek 
transferu gwiezdnej materii w podwójnym układzie Gammy 
Delfina. Jęzor płomienia z białożółtego słońca liznął 
powierzchnię złotego i oba padły sobie w objęcia. Akt 
kosmicznej miłości był najwspanialszym widokiem, jaki 
kiedykolwiek oglądały zrodzone na Ziemi oczy i Starbuck 
przybył dokładnie na czas, by go zobaczyć... ale zbyt późno, 
by dokonać zapisu, za późno, by doczepić doń metkę z ceną. 
Kiedy zaś nadszedł kosmiczny orgazm, zareagował w sposób, 
który uważał za najwłaściwszy:
   - Niech to piekło pochłonie! - warknął. - Mogłem na 
tym zrobić duże pieniądze!
   A w Biokopule Dziewiątej, w rozbitym metalowym ciele, 
umierała kobieta. Doktor Johnny nie dotarł na czas, by 
uratować umysł Jen uczonej. Doktor Johnny w ogóle nie 
przybył. Świadcząca usługi Skokowe korporacja sprawdziła 
zapisy kontrolne w poszukiwaniu choćby śladów jego myśli 
czy wspomnień. Nie znaleziono nic. Doktor Johnny był 
martwy.
   
   W pluterek rano Jen-barmankę na Venatorze odwiedziły 
dwie hydy z wydziału prawnego Rady Sektora. 
Kosmoadwokaci. Cyberkauzyperdzi. Odchrząknęli, 
przeczyszczając tytanowe krtanie i przystąpili do 
wyjaśnień. Doktor Johnny oszczędzał wszystko, co zarobił, i 
wykupił ubezpieczenie. Polisę wystawił na Jen, o czym 
nigdy jej nie powiedział. Prawnicy przelali do jej 
szmalmodułu kilkanaście tysięcy kredytów i wycofali się 
tam, skąd wypełzli - z czort wie jakiego zakazanego 
miejsca pod jakimś asteroidem. Jen nagle stała się bogatą 
osobą, jednak nie myślała o tym. Zawsze zastanawiała się, 
dlaczego Doktor Johnny był taki miły dla niej. Teraz 
wiedziała, ale było za późno.
   Rzuciła robotę i wyniosła się. Zadawała pytania i 
dowiedziała się, że sygnał Johnny'ego zanikł, ponieważ 
został zakłócony przez kogoś nielegalnie używającego 
sygnału priorytetu. Przekupiła nowaka, by dobrać się do 
zapisów kontrolnych i znalazła nazwisko Starbucka. 
Przepytała paru handlarzy pamięciowych na Prox' Centaura.  
Oczywiście, znali Starbucka. Wkrótce po zniknięciu Doktora 
Johnny'ego pojawił się na aukcji ze sporą porcją bajtów 
mentalnych na handel. Nie, nie sprzedał nikomu repamięci z 
pocałunku gwiazd Gammy Delfina. Gdyby coś takiego miał, na 
pewno by dostał ładną cenę. Starbuck własną babkę by 
sprzedał do sklepu wędkarskiego jako przynętę, jeśli by 
miał ją pod ręką. 
   Jen wiedziała więc, kto zabił Doktora Johnny'ego. 
Pomyślała o zemście, następnie o przebaczeniu. Potem 
ponownie pomyślała o zemście, a w końcu o potrzebie 
opracowania dobrego planu.
   Sprawdziła mapy. Białe słońce Bety Delfina to jedyny 
układ w promieniu dwudziestu lat świetlnych od Gammy. 
Czyli każdy wyruszający z Gammy w stronę Ziemi lub 
Centaura musi zatrzymać się po drodze na Becie. To 
najbezpieczniejszy i najtańszy sposób przemieszczania się 
po Galaktyce: robić przystanki w kolejnych układach.
   Wtedy Jen barmanka znikła. Zainwestowała pieniądze i 
rozwiała się jak dym. Na niemal 7,3 roku. Była już pora na 
kolejne widowisko w układzie Gammy Delfina - i na 
Venatorze zjawił się arogancko uśmiechnięty facet w 
neonowym garniturze, mocno trzymający torbę Mandelbrota. 
Był utykającym chudzielcem i chodził szeroko rozstawiając 
nogi, jak gdyby ktoś kiedyś próbował dodatkowo rozdzielić 
mu gonady za pomocą noża. Nazywał się Starbuck i gadał 
hałaśliwie o zdumiewającej pochodni gwiezdnej, która 
oczarowałaby całą ludzkość, gdyby jakiś spryciarz zdołał 
ją zapuszkować i porobić kopie. Otworzył torbę i pokazał 
wszystkie rekordery pamięciowe oraz czujniki zmysłowe, 
jakie ze sobą taszczył, żeby za ich pomocą schwytać 
ekstazę i zakuć szczęście w kajdany.
   W barze na Venatorze spotkał cielesną kobietę. W 
całym sektorze Delfina była jedyną posiadaczką żywego 
damskiego ciała, którego sprowadzenie tu statkiem 
nadświetlnym kosztowało ją kupę forsy. Miała klasę, nawet 
nie spojrzała na takiego cybernędznika jak Starbuck. 
Oczywiście usiłował ją poderwać. 
   Nie, to nie była Jen w przebraniu. Właściwie to i 
była i nie była. Jen kupiła sobie żywe ciało, najlepsze na 
rynku, o zaprojektowanym genomie. Przeszła pranie mózgu, by 
pozbyć się najbardziej niemiłych wspomnień i wypełniła 
powstałą dziurę starannie opracowanym szczęśliwym 
dzieciństwem. Zrestartowano jej osobowość i odmłodzono 
duszę. Jen kupiła sobie nową siebie. Nie pamiętała 
Jen barmanki, poprzednia ona jakby nieomal nie istniała. 
Nawet nazywała się teraz Neverjen. Jednej tylko cząstki 
swej duszy nie pozwoliła dotknąć cyberchirurgom. Głęboko, 
na samym dnie tkwiło jej przywiązanie do Doktora 
Johnny'ego. 
   Pani Neverjen wyraźnie zainteresowała się 
Starbuckiem... a przynajmniej dobrze udawała. Zaprosiła go 
do apartamentu hotelowego z nieważkościowym łóżkiem wodnym 
i holograficznym lustrem na suficie. Starbuck nie posiadał 
się ze zdumienia, że tak zbudowana laska z taką klasą 
mogłaby na niego polecieć. Postanowił więc ujednoznacznić 
sytuację.
   - Dziecinko, mamy jedyne żywe ciała na Venatorze. Co 
byś powiedziała na postudiowanie biologii?
   Nie była to szczególnie subtelna propozycja, ale 
najwyraźniej spodobała się lady Neverjen.
   - Mam lepszy pomysł - szepnęła. - Czy robiłeś to 
kiedykolwiek w czasie Skoku?
   - Nabierasz mnie, dziecinko.
   - Nie bądź taki pewien.
   Robolokaj przyniósł butelkę Kleina zawierającą 
nieskończoną ilość szampana i Neverjen napełniła dwa 
kieliszki.
   - Jest nowa technologia - powiedziała Starbuckowi. - 
Potrafią teraz przetransferować  tkanki, żywe ciało, po 
częstotliwościach Skoku. To ekstremalnie podniecające, 
zwłaszcza jeśli dwie osoby Skoczą razem. Tylko najbogatsi 
mogą sobie na to pozwolić. Na szczęście stać mnie na dwa 
powrotne bilety na Gammę Delfina. Co ty na to? Moglibyśmy 
Skoczyć tam... razem.
   Spoiła go szampanem i zaciągnęła do Skoczni. Cały jej 
personel przyjaźnił się z Neverjen, więc powiedzieli 
Starbuckowi, że nie kłamała. Android imieniem Floyd 
zapewniał go, iż możliwe było teraz zachowanie materii w 
czasie transmisji, więc dwie osoby są w stanie Skoczyć 
równocześnie i podczas podróży wszystkie bodźce fizyczne 
(sójka w bok, oczko) zostaną wzmocnione niemal 
nieskończenie. Neverjen wyciągnęła forsę i opłaciła dwa 
Skoki oraz transport sprzętu rejestrującego Starbucka do 
pierścienia Biokopuł wokół Gammy Delfina B. Obiecała mu, 
że dotrą tam z wystarczająco dużą rezerwą czasu, by zdołał 
zarejestrować międzygwiezdny transfer materii.
   Starbuck miał mózg w portfelu. Myślał o tym, ile 
zarobiłby na giełdach pamięciowych, gdyby udało mu się 
namówić Neverjen, żeby okablowała się i kochała się z nim, 
jednocześnie oglądając gwiezdne widowisko. Za 
stereofoniczne wspomnienia seksualne w połączeniu z 
astrofizycznymi zalotami każdy zbieracz zapłaciłby 
fortunę.
   Tak więc Starbuck rozmyślał o dwóch rzeczach 
wypychających mu spodnie (jedną z nich był portfel), kiedy 
technik wsadził mu na głowę hełm czytnika. I nagle...
   
   - Co się tu, u diabła, dzieje?
   Umysł Starbucka pędził ku Gammie Delfina z 
dwustukrotną prędkością światła, pozbawiony materialnej 
otoczki. Był to całkowicie normalny Skok, a spodziewał się 
podróży we własnym ciele i objęciach jasnowłosej Neverjen. 
Tymczasem: ani ciała, ani blondynki, ani objęć. Nagle 
pojawił się przed nim jakiś umysł i spoliczkował jego 
własny. Była to Jen i Neverjen. Weszła w korytarz dziesięć 
sekund wcześniej niż on, wyprzedzała go więc w drodze 
przez międzygwiezdną otchłań.
   - Poznajesz to miejsce? - spytała.
   - Okłamałaś mnie, paniusiu.
   - Mogę być kłamcą, ale przynajmniej nie jestem 
mordercą. Jeszcze - wysyczały jej myśli. 
   Bezcielesna, miała jedynie umysł, myśli, wspomnienia. 
Pokazała więc Starbuckowi fragment swej pamięci dotyczący 
Doktora Johnny'ego. Wtedy zrozumiał, kim była.
   - Zostałem wrobiony przez barmankę! - zawył.
   Lecz żeński umysł Jen tylko się zaśmiał.
   - Zabawa jeszcze się nie zaczęła, szanowny panie.
   Potem powiedziała mu. Przekupiła personel Skoczni na 
Venatorze, żeby odczekali, aż znajdą się w połowie drogi do 
Gammy Delfina i wysłali potężny sygnał o wysokiej 
częstotliwości na wszystkich pasmach Skoku. Znaleźli się 
więc pomiędzy gwiazdami, Starbuck pomiędzy Neverjen a 
doganiającą go z każdą chwilą falą uderzeniową. Miała 
pędzić przez przestwór, dzielący Venatora od Gammy 
Delfina, aż do chwili napotkania sinusoidalnej fali 
modulowanej energii niosącej umysł Starbucka i wejścia z 
nią w interferencję, wskutek której obie wzajemnie się 
wygaszą.
   - Ależ ja umrę! - jęknął.
   A tuż przed nim, w pustce, głos Jen i Neverjen 
wyszeptał:
   - Właśnie.
   Potem powiedziała mu resztę.
   - Weszłam w Skok przed tobą, Starbuck, żeby móc 
przyglądać się twojemu umysłowi, kiedy będzie umierał. Chcę 
patrzeć, jak usiłujesz mnie wyprzedzić, tak jak Doktor 
Johnny próbował ominąć ciebie, zanim zginął. Ale ja cię nie 
przepuszczę. Kiedy fala uderzeniowa do nas dojdzie, zabije 
cię. Istnieje ryzyko, że ja też umrę. Ale jeśli mój umysł 
ulegnie dezintegracji tutaj, pomiędzy gwiazdami, 
przynajmniej znajdę się tam, gdzie jest Johnny.
   Starbuck nie chciał zaniknąć. Jeśli zdołałby 
przyspieszyć bieg swoich myśli, wzmocnić fale mózgowe, 
jego umysł mógłby przepchnąć się przed Jen. A wtedy fala 
uderzeniowa uderzyłaby najpierw w nią. Przy odrobinie 
szczęścia uległaby wygaszeniu wraz z Jen. Oczywiście 
barmanka umarłaby, lecz umysł Starbucka dotarłby do 
odbiornika krążącego wokół Gammy Delfina. Przyjąłby każde 
ciało, w którym by go umieszczono, a później odszukałby 
własne. 
   Spróbował więc wyminąć Jen. Jedno z nich musiało 
umrzeć, a on był absolutnie pewien, że nie ma na to 
najmniejszej ochoty. Próbował wszystkiego. Wzmocnił swoje 
myśli, pogłębił wspomnienia. Urealnił się, a przynajmniej 
próbował, przez przywołanie obrazu i wrażenia swego 
materialnego ciała.
   Ale Jen nadal znajdowała się przed nim. Planowała tę 
akcję przez siedem lat i była do niej przygotowana. 
Zgromadziła swe koszmary senne i kolekcjonowała lęki. 
Obruszyła na Starbucka ten arsenał paskudnych myśli, by 
odpędzić jego umysł. 
   Starbuck zanikał szybko. W jego fale mózgowe zaczęły 
wkradać się zakłócenia. Jego "Ja" kruszyło się na 
obrzeżach i zmniejszało. Odblokował swoje myśli i 
wyciągnął najwstrętniejsze wspomnienia. Zaatakował umysł 
Jen kanonadą fobii i lęków, aż krzyknęła z bólu. Pochłonął 
jej cierpienie i dołączył do swego uzbrojenia, przez co 
jego umysł zyskał na sile. Wtedy spuścił ze smyczy 
podświadomość. Wszystkie zepchnięte w zapomnienie mroczne 
myśli wypadły na wolność trzepocząc nietoperzowymi 
skrzydłami, wpiły się szponami w najbardziej bezbronną 
część umysłu Jen: jej niewinność, i zaczęły ją 
rozszarpywać. 
   Wtedy Starbuck rzucił się na nią i dwa umysły zaczęły 
walczyć w pustce. Każdy z nich usiłował znaleźć się przed 
drugim, zanim fala uderzeniowa zabije obydwa. Do tej chwili 
Starbuck obdarł już swój umysł ze wszystkich masek i 
odsłonił delikatne wnętrze. W głębi, w kazamatach duszy, 
przetrzymywał zamknięte słabe strony swego "Ja". Zaszczute 
dziecko, którym był lata temu. Pełen uczciwości i nadziei 
młodzieniec, który dostawał cięgi od chciwców, aż 
przewyższył ich w pazerności. Człowiek, jakim kiedyś był, 
jakim mógł być i jakim chciał się stać. Wszystkie te inne 
"Ja", które zawsze kryły się w jego umyśle. Odsłonił się 
całkowicie i zaatakował.
   Wszyscy ci Starbuckowie pokonali Jen i zgnietli. 
Starbuck miał świadomość, że aby wyprzedzić Jen, musi 
przejść poprzez nią, doprowadzić do przeniknięcia jego 
własnych fal mózgowych przez jej, nie dopuszczając do 
interferencji. Tak więc ich umysły nałożyły się na siebie 
i przez moment były splecione. Dotknęli się obnażonymi 
duszami. 
   Starbuck zobaczył. Dostrzegł ten nieskończony ciąg 
różnych Jen, którymi mogła być i nigdy nie miała się stać, 
a jego umysł przedarł się przez progi nieskończonych 
szeregów drzwi. W zaułkach Jen widział milion Jen, które 
nadal kochały Doktora Johnny'ego, tysiąc Jen, które 
dyszały zemstą za jego śmierć i sto Jen, które tak 
zapiekły się w nienawiści, że gotowe były na wszystko, byle 
tylko Starbuck oszalał ze strachu. Jednak wśród tych 
wszystkich Jen nie potrafił znaleźć ani jednej na tyle 
żądnej pomsty, by go naprawdę zabić. Zrozumiał wtedy, że 
blefowała. Nie było za nimi żadnej fali uderzeniowej 
niosącej mu zagładę. To wszystko było tylko grą, obliczoną 
na napędzenie mu strachu.
   Starbuck zaśmiał się szpetnie, a jego umysł wyciągnął 
łapska, by zdusić Jen.
   - Ty suko zza baru! Przez chwilę udało ci się mi 
dopiec! Ale teraz moja kolej...
   Galaktyka eksplodowała.
   Starbuck zobaczył oczami umysłu, co się stało. 
Obliczył dokładny moment 7,3-letniego cyklu, w którym 
składniki Gammy Delfina znajdą się w periastronie. Musiał 
jednak popełnić błąd na którymś miejscu po przecinku, bo 
obliczenia okazały się chybione. W tym momencie - na 
dziewięć godzin przed czasem - żółtobiałe słońce dotknęło 
złotego i zaczął się transfer materii. Potężna fala 
promieniowania - rentgenowskiego, grawitonów i kwarków - 
runęła ku zbliżającym się dwóm wiązkom modulowanej energii 
niosącym umysły Starbucka i Jen. 
   Jen była z przodu, więc cios dosięgnął ją pierwszą. 
Jej umysł wrzasnął. Zaś w tym krzyku Starbuck usłyszał 
jeszcze jeden głos, należący do umysłu:
   - Jen! Jen, kochanie! To ty?
   Starbuck słyszał go już raz, w czasie Skoku przez ten 
sam rejon przestrzeni 7.3 roku temu. To myśli Doktora 
Johnny'ego sięgały ku Jen. Starbuck zastanawiał się, 
czy...
   W tym momencie burza energii z międzygwiezdnego 
transferu uderzyła go z pełną mocą i wszystko znikło.
   
   Skocznia na pokładzie Biokopuły Pierwszej wychwyciła 
nadchodzącą transmisję. Odbiornikiem był człowiek o jaźni 
rozszczepionej na dwadzieścia dziewięć odmiennych 
osobowości. Wyczuł dodatkowy umysł wślizgujący się w jego 
mózg i natychmiast zaczął ładować wzorzec do czaszki 
pustej hydy.
   Coś jednak było nie tak. Strumienie energii 
wypromieniowywane przez układ podwójny spowodowały 
zniekształcenie sygnału. Personel Skoczni musiał 
maksymalnie go wzmocnić, by jakoś odfiltrować szumy. W 
końcu hyda mrugnęła metalowymi powiekami syntetycznych 
oczu, potrząsnęła głową i spytała:
   - Gdzie ja, do cholery, jestem?
   Umysł, który żywy przetrwał ten Skok, był Starbuckiem. 

   No, nie całkiem. To był on, ale w sygnale brakowało 
pewnych fragmentów. Stracił niektóre ze swych cech i 
wspomnień, a ich miejsce zajęły: odwaga i współczucie 
człowieka zwanego Doktorem Johnnym, oraz szczodrobliwość 
i niewinność niegdysiejszej barmanki imieniem Jen. 
Człowiek stworzony przez ten umysł nadal nazywał się 
Starbuck, ale utracił część siebie... chciwą część. Być 
może jednocześnie odzyskał okruchy swego ja, które niegdyś 
zagubił.
   Miał duży kredyt, więc zarezerwował Skok z powrotem 
na Venatora i pośpiesznie odzyskał swoje ciało. Potem 
wrócił do domu na Prox' Centaura i przejrzał posiadany 
towar. Miał dziesięć tysięcy wspomnień pozbieranych po 
całej galaktyce, każde w osobnym pojemniku, opatrzone 
schludną naklejką. Dziewięć tysięcy rozmaitych snów, 
zakonserwowanych i gotowych do rozwinięcia skrzydeł. 
Pomyślał o ich wypuszczeniu, jednak nie był to zbyt dobry 
zamiar - większość z nich nie przetrwałaby na wolności nie 
mając nikogo, kto by o nie dbał.
   Tak więc Starbuck zbudował muzeum snów i zoo 
wspomnień. Za wstęp można było zapłacić wyłącznie na 
drodze wymiany: przynieś jeden swój sen albo wspomnienie, 
na którym ci już nie zależy, i oddaj je przy wejściu. 
Dzieci szkolne z dziewięćdziesięciu trzech planet 
przyjeżdżały na wycieczki, by pobawić się ze wspomnieniami 
(no, oczywiście z tymi oswojonymi), a naukowcy przybywali 
studiować i katalogować archiwum snów Starbucka. Zaś dwa 
razy w roku, w jego dźwiękoszczelnej Galerii Okropności i 
Atrium Wrzasków, Klub Koszmarów urządzał dla swych 
członków party przy winie i koreczkach. Przystańcie przy 
stoisku z pamiątkami i kupcie parę tabletek z dreszczykiem 
albo wstąpcie do Butiku Fal Mózgowych i dajcie sobie 
wymasować osobowość.
   Co się stało z Jen i Doktorem Johnnym? Nikt nie wie. 
Może umarli w przestrzeni. Może odnaleźli sąsiedni 
wszechświat i żyją tam razem. Jednak można się bezpiecznie 
założyć o ostatniego kwarka, że prędzej czy później 
przyjdzie Stara Dama Entropia i załatwi nas wszystkich 
cieplną śmiercią wszechświata. Żyjcie więc, cieszcie się i 
spróbujcie kogoś pokochać, póki jeszcze macie szansę - bo 
nieskończoność nie jest już tym, czym była kiedyś. Tylko 
śmierć jest na zawsze. Cała reszta to iluzje i sny.
   Okres półtrwania snu wynosi szesnaście sekund.

                               Przełożył Jarosław Cieśla

   1 Nieprzetłumaczalna gra słów: w oryginale 
cybernetyczne ciało nazywa się hyde. Wymawia się to słowo 
identycznie jak hide [hajd] co znaczy m.in. "skóra".
   
   2 Kolejna gra słów: czasownik to hide znaczy 
"ukrywać się", "chować się".
   
                   F. GWYNPLAINE MacINTYRE 
   
   Urodziła się w Szkocji, wychowywała się na australijskiej 
prowincji. Jej ostatnia powieść SF "Lesbian Man" zyskała 
duże uznanie krytyki.  
                                                     J.C.





