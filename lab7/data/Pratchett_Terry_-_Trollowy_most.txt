Autor: Terry Pratchett
Tytul: Trollowy most

(Troll Bridge)

Z "NF" 11/96

   Wiatr dmuchał od gór, unosząc w powietrze drobniutkie 
kryształki lodu.  
   Było za zimno na śnieg. Przy takiej pogodzie wilki 
zbliżają się do wiosek, a zamarzające drzewa w sercu lasu 
pękają z hukiem.  
   Przy takiej pogodzie ludzie siedzą w domach, grzejąc
się w cieple kominka, i opowiadają historie o bohaterach.  

   To był stary koń. I stary jeździec. Koń wyglądał jak 
owinięta w folię suszarka do naczyń. Jeździec wyglądał, 
jakby nie spadał z siodła tylko dlatego, że brakowało mu 
energii. Mimo kłującego mroźnego wiatru miał na sobie 
jedynie skromny skórzany kilt, a na kolanie bandaż.  
   Wyjął z ust wilgotne resztki papierosa i zgasił go na 
dłoni.  
   - No dobrze - powiedział. - Bierzmy się do dzieła.
   - Dobrze ci mówić - odparł koń. - A co będzie, jeśli 
nagle dostaniesz zawrotu głowy? Grzbiet też odmawia ci 
posłuszeństwa. Jakbym się czuł, gdybym został zjedzony tylko 
dlatego, że w nieodpowiednim momencie coś ci strzeli w 
krzyżu?  
   - Tak się nie stanie - zapewnił jeździec.
   Zsunął się na zimne kamienie i chuchnął w palce. Potem z 
juków wyciągnął miecz z klingą przypominającą zaniedbany 
brzeszczot piły. Bez przekonania kilka razy ciął na próbę 
powietrze.  
   - Potrafię jeszcze to i owo - mruknął z satysfakcją.  
Skrzywił się i oparł o drzewo. - Mógłbym przysiąc, że ten 
przeklęty miecz codziennie robi się cięższy.  
   - Powinieneś go zapakować z powrotem - stwierdził koń.  - 
Na dzisiaj wystarczy. Takie rzeczy w twoim wieku... To nie 
uchodzi.  
   Jeździec wzniósł oczy w górę.
   - Niech licho porwie tę wyprzedaż. Tak to się kończy, 
kiedy kupuje się coś, co należało do maga - zwrócił się ze 
skargą do całego świata. - Obejrzałem twoje zęby, 
sprawdziłem kopyta, ale nie przyszło mi do głowy, żeby cię 
posłuchać.  
   - A jak myślisz, kto przeciw tobie licytował? - zapytał 
koń.  
   Cohen Barbarzyńca nadal opierał się o drzewo. Nie był 
pewien, czy starczy mu sił, by się wyprostować.  
   - Na pewno masz gdzieś ukryte wielkie skarby - domyślił 
się koń. - Może wyruszymy do Krawędzi? Co ty na to? 
Przyjemnie i ciepło... Znajdziemy sobie jakieś miłe miejsce 
na plaży...  Co?  
   - Żadnych skarbów - burknął Cohen. - Wydałem wszystko.  
Przepiłem wszystko. Wszystko rozdałem. Zgubiłem.  
   - Powinieneś zaoszczędzić coś na starość.
   - Nigdy nie przypuszczałem, że czeka mnie jakaś starość.
   - Pewnego dnia umrzesz - stwierdził koń. - To może być 
dzisiaj.
   - Wiem. Jak ci się wydaje, po co tu przyjechałem?
   Zwierzę odwróciło się i spojrzało w stronę wąwozu. Droga 
była nierówna i pełna dziur, młode pędy przebijały się 
między kamieniami, a z obu stron wyrastała puszcza. Za kilka 
lat nikt już nie będzie pamiętał, że w ogóle była tu jakaś 
droga. Sądząc po wyglądzie, już teraz nikt o tym nie 
wiedział.  
   - Przyjechałeś tu, żeby umrzeć?
   - Nie. Ale jest coś, co zawsze chciałem zrobić. Jeszcze 
jako młody chłopak.  
   - Co takiego?
   Cohen spróbował się wyprostować. Ścięgna posłały wzdłuż 
nóg swój bolesny, gorący jak rozpalone żelazo sprzeciw.  
   - Mój tato... - wychrypiał. Z trudem odzyskał równowagę.  
- Mój tato - powtórzył - powiedział mi kiedyś...  
   Zasapał się.
   - Synu - podpowiedział uprzejmie koń.
   - Co?
   - Synu. Każdy ojciec zwraca się do swojego chłopaka 
"synu", jeśli ma zamiar podzielić się swoją życiową 
mądrością. To powszechnie znany fakt.  
   - Nie wtrącaj się do moich wspomnień!
   - Przepraszam.
   - Powiedział: Synu... Tak, zgadza się... Synu, jeśli w 
samotnej walce potrafisz stawić czoło trollowi, wtedy 
potrafisz dokonać wszystkiego.  
   Koń zamrugał nerwowo. Potem odwrócił się znowu i ponad 
atakowaną przez drzewa drogą spojrzał w mrok wąwozu. Był tam 
kamienny most.  
   Ogarnęło go straszliwe przeczucie.
   Kopyta zastukały nerwowo o zrujnowaną nawierzchnię.
   - Krawędź - powiedział niepewnie. - Miło i ciepło.
   - Nie.
   - Co komu przyjdzie z zabicia trolla? Co osiągniesz 
zabijając trolla?  
   - Martwego trolla. W tym cała rzecz. Zresztą wcale nie 
muszę zabijać. Wystarczy, że go pokonam. Jeden na jednego.  
Mano a... troll. Gdybym nie spróbował, ojciec 
przewróciłby się w grobie.  
   - Sam mi mówiłeś, że przepędził cię z plemienia, kiedy 
miałeś jedenaście lat.  
   - To był jego najlepszy w życiu pomysł. Nauczył mnie stać 
mocno na cudzych nogach. Podejdź tu, dobrze?  
   Koń zbliżył się. Cohen chwycił za siodło, podciągnął 
się i wyprostował.
   - I ty chcesz dzisiaj walczyć z trollem... - mruknęło 
zwierzę.
   Cohen pogrzebał w jukach i wyciągnął kapciuch z tytoniem.  
Wiatr rozwiewał okruchy, gdy osłaniając je dłońmi zwijał 
kolejnego cienkiego papierosa.  
   - Tak - stwierdził.
   - I przyjechałeś tu z daleka specjalnie w tym celu?
   - Musiałem - wyjaśnił Cohen. - Kiedy ostatnio widziałeś 
most z trollem pod spodem? Gdy byłem chłopakiem, stały ich 
setki. Teraz więcej trolli żyje w miastach niż w górach. 
Większość z nich tłusta jak masło. I po co nam były te 
wszystkie wojny? A teraz... Przejedź przez ten most.  

   Był to samotny most ponad płytką, spienioną i zdradziecką 
rzeką w głębokiej kotlinie. Takie miejsce, gdzie człowiek...  
   Szary kształt przeskoczył przez parapet i wylądował na 
płaskich stopach tuż przed koniem. W ręku trzymał maczugę.  
   - No dobra - warknął.
   - Och... - stęknął koń.
   Troll zamrugał. Mroźne i zachmurzone zimowe niebo 
poważnie redukowało przewodnictwo jego krzemowego mózgu.  
Dlatego tak długo trwało, nim uświadomił sobie, że w siodle 
nie ma pasażera.  
   Mrugnął jeszcze raz, ponieważ nagle poczuł oparte o kark 
ostrze miecza.  
   - Witam - odezwał się głos przy uchu.
   Troll przełknął ślinę. Ale bardzo ostrożnie.
   - Słuchaj - zaczął rozpaczliwym tonem. - To przecież 
stara tradycja, nie? Na takim moście ludzie powinni 
spodziewać się trolla. Ee... - dodał, gdy kolejna myśl 
przeczołgała mu się przez głowę. - A dlaczego właściwie nie 
słyszałem, jak się do mnie podkradasz?  
   - Bo jestem dobry w podkradaniu - odparł starzec.
   - To się zgadza - wtrącił koń. - Podkradł się do większej 
liczby ludzi, niż ty w życiu przestraszyłeś obiadów.  
   Troll zaryzykował zerknięcie z ukosa.
   - Niech to diabli - szepnął. - Myślisz, że jesteś Cohenem 
Barbarzyńcą, co?  
   - A jak ci się wydaje?
   - Posłuchaj - doradził koń. - Gdyby nie miał kolana 
owiniętego workiem, poznałbyś, jak stuka o drugie.  
   Troll zastanawiał się przez dłuższą chwilę.
   - O rany! - jęknął. - Na moim moście! Ale numer!
   - Co? - spytał Cohen.
   Troll wyrwał mu się i gorączkowo zamachał rękami.
   - W porządku! Zgoda! - krzyknął, gdy Cohen ruszył do 
przodu. - Masz mnie! Masz mnie! Nie będę się sprzeczał!  
Chcę tylko zawiadomić rodzinę, dobrze? Inaczej nikt nie 
uwierzy. Cohen Barbarzyńca! Na moim moście!  
   Potężna kamienna pierś wypięła się dumnie.
   - Ten mój przeklęty szwagier cały czas przechwala się 
swoim przeklętym wielkim, drewnianym mostem. Źona o niczym 
innym nie mówi. Ha! Chciałbym teraz zobaczyć jego minę...  
No nie! Co sobie o mnie pomyślisz?  
   - Dobre pytanie - przyznał Cohen.
   Troll rzucił maczugę i chwycił jego dłoń.
   - Jestem Mika - przedstawił się. - Nie masz pojęcia, 
jaki to dla mnie zaszczyt.
   Wychylił się przez parapet.
   - Beryl! Chodź tu szybko! Przyprowadź dzieciaki!
   Odwrócił się do Cohena. Oczy błyszczały mu dumą i 
wzruszeniem.
   - Beryl zawsze powtarza, że powinniśmy się przeprowadzić, 
poszukać czegoś lepszego... Ale ja jej tłumaczę, że ten 
most jest w naszej rodzinie od pokoleń, że zawsze mieszkał 
jakiś troll pod Mostem Śmierci. To tradycja.
   Na brzeg wdrapała się ogromna samica trolla z dwójką 
maluchów na rękach. W ślad za nią maszerował rządek 
mniejszych trolli. Ustawili się szeregiem za ojcem, 
wpatrzeni w Cohena niczym sowy.  
   - To Beryl. - Troll wskazał żonę. Spojrzała na 
Barbarzyńcę z niechęcią. - A to... - wypchnął do przodu 
mniejsze wydanie samego siebie, ściskające młodzieżową 
wersję jego maczugi.  - To mój chłopak, Piarg. Prawdziwy 
odprysk starego kamienia.  Kiedy odejdę, przejmie po mnie 
ten most. Prawda, Piarg?  Patrz, mój chłopcze, to jest Cohen 
Barbarzyńca! Co ty na to? Na naszym moście! Nie jacyś tam 
bogaci, tłuści kupcy, jakich spotyka twój wujek Piryt. - 
Troll zwracał się do syna, ale nad jego ramieniem zerkał na 
żonę. - U nas bywają prawdziwi bohaterowie, jak za dawnych 
czasów.  
   Źona trolla zmierzyła Cohena wzrokiem.
   - Bogaty jest? - spytała.
   - Bogactwo nie ma tu nic do rzeczy - odparł troll.
   - Zabije pan naszego tatę? - rzucił podejrzliwie Piarg.
   - Oczywiście, że tak - zapewnił syna Mika. - To jego 
zawód. A potem będę sławiony w pieśniach i opowieściach.  To 
przecież Cohen Barbarzyńca, nie jakiś wiejski głupek z 
widłami. Słynny bohater! Przyszedł do nas z daleka, więc 
okażcie mu nieco szacunku. Przepraszam za to, sir - zwrócił 
się do Cohena. - Ta dzisiejsza młodzież... Wie pan, jak to 
jest.  
   Koń zaczął parskać.
   - Posłuchaj... - zaczął Cohen.
   - Pamiętam, jak tato opowiadał mi o panu, kiedy byłem 
jeszcze kamykiem - westchnął Mika. - Stoi ponad światem 
niczym kloss. Tak mówił.  
   Zapadło milczenie. Cohen zastanawiał się, czym może być 
kloss. I nagle poczuł na sobie kamienne spojrzenie Beryl.  
   - To zwyczajny mały staruszek - oznajmiła. - Nie wydaje 
się szczególnie bohaterski. Skoro jest taki dobry, to czemu 
nie jest bogaty?  
   - Posłuchaj, kobieto... - zaczął Mika.
   - I na to czekaliśmy całe życie? - przerwała mu żona.  - 
Przez tyle lat siedząc pod cieknącym mostem? Wypatrując 
ludzi, którzy nigdy nie przyszli? Czekaliśmy na tego 
krzywonogiego staruszka? Dlaczego nie posłuchałam matki? 
Chcesz, żeby nasz syn siedział pod mostem i czekał, aż jego 
też zabije jakiś staruszek? To ma być przyszłość dla trolla? 
Nie, na to nie pozwolę!  
   - Uspokój się...
   - Ha! Piryt nie spotyka małych staruszków. Do niego 
przychodzą grubi kupcy. Jest kimś! Powinieneś z nim jechać, 
kiedy miałeś okazję!
   - Wolałbym jeść robaki!
   - Robaki? Odkąd to stać nas na robaki?
   - Możemy chwilę pogadać? - wtrącił Cohen.
   Machając od niechcenia mieczem przeszedł na drugi koniec 
mostu. Troll poczłapał za nim.
   Cohen sięgnął po kapciuch z tytoniem. Spojrzał na trolla 
i wyciągnął rękę.
   - Zapalisz?
   - Można od tego umrzeć - zauważył troll.
   - Owszem. Ale nie dzisiaj.
   - Tylko nie stój tam za długo z tym twoim podejrzanym 
kolegą - huknęła Beryl ze swojego końca mostu. - Dzisiaj 
miałeś iść do tartaku! Czert mówił, że nie może wciąż 
trzymać dla ciebie tej posady, jeśli nie weźmiesz się 
poważnie do pracy!  
   Mika uśmiechnął się przepraszająco.
   - Można na niej polegać - powiedział.
   - I nie będę włazić do rzeki, żeby cię znowu wyciągać!  - 
ryczała Beryl. - A opowiedz mu o starych capach, panie Ważny 
Trollu!  
   - Capach? - zdziwił się Cohen.
   - Nic nie wiem o capach - zapewnił Mika. - Ona zawsze o 
nich wspomina. Ale ja nie mam pojęcia o żadnych capach.  - 
Skrzywił się.  
   Razem patrzyli, jak Beryl sprowadza młode trolle z brzegu 
w mrok pod mostem.
   - Rzecz w tym - odezwał się Cohen, kiedy zostali sami 
- że nie planowałem cię zabić.
   Twarz trolla wyrażała rozczarowanie.
   - Nie?
   - Najwyżej zrzucić cię z mostu i ukraść twoje skarby.
   - Naprawdę?
   Cohen poklepał go po ramieniu.
   - Poza tym - dodał - lubię spotykać ludzi, którzy mają... 
dobrą pamięć. Tego trzeba tej krainie: pamięci. I tradycji.
   Troll stanął na baczność.
   - Staram się jak mogę, proszę pana - zapewnił. - Mój 
chłopak chce iść szukać pracy w mieście. Powtarzam mu, że 
trolle mieszkają pod tym mostem już prawie pięćset lat...  
   - Więc gdybyś oddał mi skarby - dokończył Cohen - mógłbym 
już ruszać dalej.
   Nagła panika wywołała zmarszczki na obliczu trolla.
   - Skarby? Nie mam żadnych skarbów...
   - Daj spokój. Na takim dobrze położonym moście?
   - Tak, ale nikt już nie jeździ tą drogą - wyjaśnił Mika.  
- Pan jest pierwszy od miesięcy. Naprawdę. Beryl mówi, że 
powinienem był się przenieść do jej brata, kiedy zbudowali nową 
drogę do jego mostu. Ale... - podniósł głos - powiadam jej: 
pod tym mostem trolle...  
   - No tak... - mruknął Cohen.
   - Problem w tym, że kamienie ciągle wypadają - wyznał 
troll. - A nie uwierzy pan, ile żądają ci murarze. Przeklęte 
krasnoludy. Nie można im ufać. - Pochylił się do Cohena. 
- Przyznam się panu, że trzy dni w tygodniu muszę pracować 
w tartaku szwagra, żeby jakoś związać koniec z końcem.
   - Zdawało mi się, że twój szwagier ma most - zdziwił 
się Cohen.
   - Jeden tak. Ale moja żona ma tylu braci, ile psy pcheł. - 
Mika wpatrzył się ponuro w fale rzeki. - Jeden handluje 
drewnem nad Kwaśną Wodą, jeden prowadzi most, a ten wielki i 
gruby jest kupcem przy Gorzkiej Grani. Czy to właściwy fach 
dla trolla?  
   - Ale przynajmniej jeden jest w mostowym interesie - 
pocieszył go Cohen.
   - Mostowy interes? Cały dzień siedzieć w budce i brać od 
ludzi po sztuce srebra za przejście? Pół dnia w ogóle go tam 
nie ma. Wynajął sobie krasnoluda do kasowania pieniędzy.  I 
on nazywa siebie trollem! Dopóki nie podejdzie się blisko, 
nie można go odróżnić od człowieka.  
   Cohen pokiwał głową ze zrozumieniem.
   - I wie pan co? Co tydzień muszę chodzić do nich z wizytą 
i jeść u nich obiad. I słuchać, jak ciągle gadają, że trzeba 
iść z duchem czasu...  
   Zwrócił do Cohena swą wielką, smutną twarz.
   - Co jest złego w byciu trollem pod mostem? - zapytał.  - 
Wychowałem się, żeby być trollem pod mostem. Chcę, żeby 
młody Piarg został trollem pod mostem, kiedy mnie już nie 
będzie. Co w tym złego? Muszą przecież istnieć trolle pod 
mostami. Inaczej po co to wszystko? Jaki to ma sens?  
   Oparli się smętnie o parapet, zapatrzeni w spienioną 
wodę.
   - Wiesz - odezwał się wolno Cohen. - Pamiętam czasy, 
kiedy człowiek mógł przejechać stąd aż po Klingowe Góry 
i nie zobaczyć żywego stworzenia. - Przesunął palcami po 
ostrzu miecza. - W każdym razie nie na długo.
   Rzucił w wodę niedopałek papierosa.
   - Teraz są tam same farmy. Małe farmy małych ludzi. 
I wszędzie płoty. Gdziekolwiek spojrzysz, farmy, płoty 
i mali ludzie.
   - Ona ma rację, oczywiście - stwierdził troll, 
kontynuując jakąś wewnętrzną dyskusję. - Takie wyskakiwanie 
spod mostu nie ma przyszłości.  
   - Rozumiesz - mówił Cohen - nic nie mam przeciwko farmom. 
Albo farmerom. Też są potrzebni. Tyle że kiedyś żyli daleko 
od siebie, na brzegach. A teraz tutaj jest brzeg.
   - Spychani przez cały czas - mruknął troll. - Cały czas 
się zmieniamy. Jak mój szwagier Czert. Tartak! Troll 
prowadzący tartak! A gdyby pan zobaczył, co on wyprawia z 
Ostrocienistym Lasem!  
   Cohen podniósł głowę, zaskoczony.
   - Co? Tym, w którym żyły gigantyczne pająki?
   - Pająki? Teraz nie ma tam żadnych pająków. Tylko pnie.
   - Pnie? Pnie? Lubiłem kiedyś ten las. Był... no, był 
mroczny. Teraz nie można już znaleźć porządnej mroczności. 
W takim lesie człowiek pojmował, co to znaczy strach.
   - Podobała się panu mroczność? On teraz sadzi tam jodły. 
Równiutkie i czyste.
   - Jodły?
   - To nie był jego pomysł. On nie odróżnia jednego drzewa 
od drugiego. Wszystko przez Glinę.
   Cohen poczuł, że kręci mu się w głowie.
   - Kto to jest Glina?
   - Mówiłem przecież, że mam trzech szwagrów, prawda? 
Glina to ten kupiec - wyjaśnił Mika. - Powiedział, że jeśli 
zasadzi się młode drzewa, łatwiej będzie sprzedać ziemię.
   Przez długą chwilę Cohen przetrawiał informację.
   - Nie można sprzedać Ostrocienistego Lasu - stwierdził 
w końcu. - Nie należy do nikogo.
   - No tak. On mówi, że właśnie dlatego można go sprzedać.
   Cohen uderzył pięścią o parapet. Niewielki kamień oderwał 
się i runął w głąb wąwozu.
   - Przepraszam...
   - Nic nie szkodzi. Tak jak mówiłem: bez przerwy odpadają 
jakieś kawałki.
   Cohen odwrócił się.
   - Co się dzieje? Pamiętam wszystkie te wielkie, dawne 
wojny. A ty? Musiałeś przecież walczyć.
   - Tak. Niosłem maczugę.
   - Mieliśmy walczyć o nową, piękną przyszłość. O prawo 
i w ogóle. Tak mówili ludzie.
   - Ja walczyłem, bo kazał mi wielki troll z batem - 
wyjaśnił ostrożnie Mika. - Ale rozumiem, o co panu chodzi.  
   - Chodzi o to, że nie o farmy i nie o jodły. Prawda?
   Mika zwiesił głowę.
   - A teraz siedzę tu z tą nędzną imitacją mostu. Naprawdę 
głupio się czuję. Jechał pan taki kawał drogi...  
   - Mieliśmy wtedy takiego czy innego króla - ciągnął 
Cohen, wpatrując się w wodę. - I chyba jakichś magów. Ale 
króla na pewno. Jestem przekonany, że był król. Nigdy go nie 
widziałem. I wiesz? - Uśmiechnął się do trolla. - Nie 
pamiętam, jak miał na imię. Nie sądzę, żeby nam to 
powiedzieli.  

   Mniej więcej pół godziny później koń Cohena wynurzył się 
z posępnej puszczy na omiatane wiatrem, nagie wrzosowiska.  
Przez chwilę człapał w milczeniu, nim w końcu się odezwał.  
   - No dobrze... Ile mu dałeś?
   - Dwanaście sztuk złota - odparł Cohen.
   - Dlaczego dałeś mu dwanaście sztuk złota?
   - Bo nie miałem więcej.
   - Chyba oszalałeś.
   - Kiedy zaczynałem karierę barbarzyńskiego herosa - rzekł 
Cohen - każdy most miał pod spodem trolla. I człowiek nie 
mógł przejechać przez puszczę, tak jak my właśnie 
przejechaliśmy, żeby z tuzin goblinów nie próbowało odrąbać 
mu głowy. - Westchnął. - Zastanawiam się czasem, co im się 
przytrafiło.  
   - Ty - stwierdził koń.
   - No tak... Ale myślałem, że jeszcze trochę zostanie. 
Myślałem, że będzie więcej brzegów.
   - Ile masz lat? - spytał koń.
   - Nie wiem.
   - Czyli dość, żeby zrozumieć.
   - Tak... No tak. - Cohen zapalił papierosa i kaszlał, 
aż oczy zaszły mu łzami.
   - Robisz się miękki!
   - Tak.
   - Ostatnią sztukę złota oddałeś trollowi!
   - Tak. - Cohen dmuchnął dymem w kierunku zachodzącego 
słońca.
   - Dlaczego?
   Cohen popatrzył w niebo. Czerwony blask był zimny jak 
zbocza piekieł. Lodowaty wicher dmuchał przez stepy, 
szarpiąc to, co pozostało z włosów bohatera.  
   - W imię tego, jakimi rzeczy być powinny - rzekł.
   - Ha!
   - W imię rzeczy, które minęły.
   - Ha!
   Cohen spojrzał w dół.
   Uśmiechnął się.
   - I żeby podać trzeci powód: pewnego dnia umrę - 
stwierdził.  - Ale chyba jeszcze nie dzisiaj.  

   Wiatr dmuchał od gór, unosząc w powietrze drobniutkie 
kryształki lodu.
   Było za zimno na śnieg. Przy takiej pogodzie wilki 
zbliżają się do wiosek, a zamarzające drzewa w sercu lasu 
pękają z hukiem. Tyle że w tych dniach wilki spotykało się 
coraz rzadziej i rzadziej, coraz mniej i mniej było lasów.  
   Przy takiej pogodzie rozsądnie myślący ludzie siedzą 
w domach, przy kominkach.
   Opowiadają historie o bohaterach.
                             Przełożył Piotr W. Cholewa


                       TERRY PRATCHETT
   Autor brytyjski, urodzony w 1948 r. Pierwsza jego 
opublikowana powieść to "The Carpet People" (1971) - fantasy 
dla dzieci. Następna: "The Dark Side of the Sun" (1976) 
zdradzała już wielkie poczucie humoru autora, które zdobyło 
mu tak wielu gorących wielbicieli. Prawdziwą sławę przyniósł 
mu jednak cykl o Świecie Dysku. Cztery powieści cyklu 
("Blask fantastyczny", "Kolor magii", "Równoumagicznienie", 
"Mort") zostały już w Polsce wydane, pierwsza również na 
łamach "Nowej Fantastyki". W przygotowaniu "Sourcery" i 
"Wyrd Sisters".  Powinny one ukazać się przed 
przyszłorocznymi majowymi Targami Książki, na których Terry 
Pratchett będzie gościem wydawnictwa Prószyński i S-ka. Z 
tej okazji zostanie również wznowiony "Dobry omen", powieść, 
którą T. P. napisał wspólnie z Neilem Gaimonem.  
                                                      D. M.









