Autor: Aneta Nawrot
Tytul: STRYCH

Z "NF" 11/95


   Miałem dwadzieścia osiem lat. Pracowałem w biurze 
projektów. Szefostwo chwaliło moje pomysły. Często 
słyszałem, że wszystko jest przede mną.
   - Niech pan tak dalej trzyma - mówił kierownik pracowni. 
- Z tymi pomysłami i pracowitością dojdzie pan, panie 
Karolu, do sukcesu.
   Te słowa uskrzydlały mnie i podtrzymywały na duchu. Do biura 
przychodziłem pierwszy, wychodziłem ostatni. W domu nie 
miałem miejsca do pracy. Do mojego pokoju - 9 metrów 
kwadratowych - oprócz deski kreślarskiej nic więcej nie 
wchodziło. Z pieniędzmi też było krucho. Oszczędności nie 
wystarczały na zakup najmniejszej kawalerki.
   Doszedłem do wniosku, że wyjściem będzie zagospodarowanie 
strychu. Większość moich znajomych już to zrobiła. Złożyłem 
papiery. I o dziwo, urzędniczka powiedziała, że mogę wybrać 
sobie lokalizację. Obejrzałem kilka pomieszczeń. 
Zafascynowała mnie budowla przy Senatorskiej. Stara willa, 
pamiętająca poprzedni wiek. Wszystko za nią przemawiało. 
Strych był wysoki - w najniższym miejscu miał dwa i pół 
metra. Nie trzeba się było na niego wdrapywać, bo willa była 
dwupiętrowa. Usytuowanie też było wspaniałe - piękny stary 
park i kawałek wypielęgnowanego ogrodu.
   Otrzymałem przydział i wybrałem się po klucze. 
Zadzwoniłem. Otworzyła gosposia.
   - Dzień dobry. Nazywam się Karol Sawicki.
   Gosposia odrzekła:
   - Tak, spodziewałyśmy się pana. Proszę wejść. Jednak 
muszę uprzedzić, że pani Starska kazała mi ostrzec, że 
kluczy nie da. Rozmyśliła się. Wszystko inne wytłumaczy panu 
przy herbacie.
   Wszedłem do wskazanego pokoju. Na wspaniałej secesyjnej 
kanapie siedziała starsza pani. Miała mleczne, starannie 
uczesane włosy i przepiękne błękitne oczy patrzące z 
ufnością.
   - Proszę siąść - powiedziała.
   Usiadłem. Gospodyni nalała mi filiżankę herbaty i 
poprosiła, abym opowiedział o sobie. Krótko powiedziałem, 
kim jestem.  
   - Myślę, że nie ma o czym więcej rozmawiać - zakończyłem 
prezentację. - Bo pani zdecydowała już, że nawet nie mogę 
wejść na strych.  
   Właścicielka powstrzymała mnie gestem.
   - To prawda. Jeszcze dziś rano postanowiłam, że nikt nie 
będzie remontował strychu. Proszę mi wierzyć, to dla mnie 
trudna decyzja. Willę tę zaczął mój ojciec, a zakończył 
mąż... Teraz jednak, kiedy pana poznałam, nie mam żadnych 
wątpliwości, że jest pan właściwą osobą. - Wstała i ku 
mojemu zdziwieniu podała mi klucze.
   - Proszę remontować, lecz mam prośbę, by prace nie trwały 
dłużej jak do 22.00 - dodała na pożegnanie.
   Coś mnie do tego domu ciągnęło, jakaś niewidzialna siła. 
Projekt zrobiłem w jedną noc. Miejsce na pracownię było 
najdoskonalsze. Okna, które zaprojektowałem, zapewniały 
światło dzienne od świtu do późnego wieczoru. Raj na ziemi. 
Według mojego projektu część strychu była dwupoziomowa. Nad 
kuchnią miejsce do spania. Wejście po pięknych drewnianych 
schodach. Prace wykonać miała zaprzyjaźniona ekipa 
budowlana. Wspólnie zrobiliśmy wyliczenie. Okazało się, że 
moje oszczędności i premia gwarancyjna z książeczki 
mieszkaniowej w zupełności wystarczą. Może nawet coś niecoś 
zostanie na meble.
   Każdego popołudnia przychodziłem na strych. Nadzorowałem 
prace, oglądałem każdy kąt. Głaskałem belki. Wszystko to 
było moje!
   - Sto pięćdziesiąt metrów powierzchni - mówiłem do 
siebie. - Taka przestrzeń.
   Siedziałem na stercie starych gratów. Uwielbiałem wdychać 
to na wpół stęchłe powietrze. Też było moje. Wspaniałe i 
cudowne.
   Pewnego niedzielnego wieczoru przyszedłem na strych sam. 
Dzień wcześniej byłem w delegacji i nie mogłem śledzić prac. 
Pracownicy zaczęli budowę mojej pracowni. Przy okazji 
zburzono część ściany. Moim oczom ukazał się róg pokoju - 
północno-wschodniego - a w nim szczelina. Do tej pory jej 
nie było.
   Kiedy przybliżyłem dłoń, szczelina zaczęła się rozchylać. 
Najpierw weszła moja ręka, a później całe ramię. W pewnej 
chwili zauważyłem, że - w połowie - znalazłem się za 
szczeliną. Wystraszyłem się. Lecz ciekawość była silniejsza. 
Tym razem włożyłem głowę. Z drugiej strony ujrzałem piękną 
łąkę. Postanowiłem zaryzykować.
   Wyszedłem z dziupli bardzo starego dębu. Stał pośrodku 
polany. Ptaki śpiewały. Powietrze fantastyczne. W dali była 
osada. Zatrzymałem się. Wróciłem na strych. Następnego dnia 
znów przedostałem się do innego świata. Tym razem 
przybliżyłem się do wioski. Lecz znów brakło mi odwagi, by 
wejść do któregoś z domków. Wróciłem. Wyszedłem z willi. 
Obejrzałem ją z każdej strony. Myślałem, że jest to może 
przejście do jakiejś oranżerii. Lecz nie. Róg domu był 
nienaruszony. Następnego dnia znów wszedłem do rogu. Tym 
razem zaopatrzyłem się w chlebak. Miałem w nim trochę 
jedzenia i bardzo ostry nóż. Podszedłem do zabudowań. Nagle 
drzwi jednego z domków otworzyły się. Stanął w nich 
postawny, starszy mężczyzna.
   - Pan pewnie z daleka - powiedział.
   - Tak - odrzekłem.
   - Zapraszam więc do środka. Wędrowiec na pewno 
zmęczony... Proszę dalej - zachęcał.
   Izba była czysta, zadbana. Obielony piec. Stół 
wyszorowany. Gospodyni z uśmiechem podawała wieczerzę. 
Zjedliśmy. Dom wyglądał jak sprzed stu lat. Zapytałem 
gospodarzy, czemu żyją bez elektryczności. Nie odpowiedzieli 
wprost. Po chwili wyjaśnili, że lubią naturę... Nie 
zadawałem więcej pytań. Spostrzegłem, że się ściemniło. 
Mężczyzna odgadł chyba moje myśli i rzekł:
   - Niech się wędrowiec nie martwi. Może przenocować u nas. 
Miejsca dosyć. Jutro pójdzie w drogę. Córka nocuje u kuzynki 
w sąsiedniej wsi. Więc jej pokój jest wolny.
   Zaprowadzono mnie na piętro. Niewielki, bardzo przytulny 
pokoik. Będę spał w pokoju dziewiczym - przemknęło mi przez 
głowę.
   Nawet nie wiem, w którym momencie zasnąłem. Śniło mi się, 
że szuka mnie policja, rodzina i wszyscy znajomi. - Przepadł 
jak kamień w wodę - powiedział mój przyjaciel do szefa.
   Druga część snu była przyjemniejsza. Odwiedziła mnie 
piękna niebieskooka dziewczyna. Ta noc była dla niej 
pierwszą, a dla mnie najcudowniejszym przeżyciem.

   Obudził mnie śpiew ptaków. Ubrałem się i zszedłem na 
dół. Śniadanie już czekało. Gospodyni uśmiechnęła się na 
powitanie.
   - Gdzie mąż? - zapytałem.
   - Poszedł do pracy. Dzisiaj mają wyrąbać wielkie 
drzewa. Wszystkie bardzo stare dęby. Zaczęli więc wcześnie - 
wyjaśniła gospodyni.
   - A wasza córka?
   - Już powinna wrócić - odrzekła gospodyni, nie 
przerywając prac domowych.
   Coś nie dawało mi spokoju. Zjadłem, podziękowałem i 
pożegnałem się.
   - Wracam - wyjaśniłem krótko.
   Nic się nie odezwała, tylko znowu się uśmiechnęła. 
Wyszedłem na polanę i zacząłem iść w stronę starego dębu. 
Nagle moje nogi zrobiły się jak z waty. W miejscu starego 
drzewa stał świeży pień! Dąb ścięto.
   Nikogo wokół. Coś zawirowało mi przed oczami. Straciłem 
przytomność. Ocknąłem się w tym samym łóżku, w którym 
wcześniej spędziłem niezapomnianą noc. U wezgłowia siedziała 
dziewczyna z mego snu. Patrzyła na mnie niebieskimi oczami.
   - Kim jesteś? - zapytałem.
   - Nie wiesz? Poznaliśmy się ubiegłej nocy. Jestem córką 
gospodarzy.
   Uśmiechnęła się i przyłożyła do mojej głowy zimny 
kompres.

   Wszystko potoczyło się bardzo szybko. Z dziewczyną 
wziąłem ślub. Przez wiele lat pracowałem z teściem przy 
wyrębie lasów. Sam tego chciałem. Każde stare drzewo 
dokładnie opukiwałem. Miałem nadzieję, że znajdę przejście. 
Tęskniłem za ściętym życiem. Na nic. Nie znalazłem.
   Po pięciu latach małżeństwa żona zaszła w ciążę. Mój teść 
był tak szczęśliwy, że postanowił zrobić nam prezent. 
Odkupił od dziedzica plac z willą, którą ten wybudował dla 
swojego przedwcześnie zmarłego syna. Dom trzeba było 
wyremontować. Kiedy poszedłem zobaczyć to cudo, oniemiałem. 
Był to ten sam dom, w którym, w poprzednim życiu
adaptowałem strych.
   Poczułem, że jest to moja szansa. Wszedłem na strych. 
Znalazłem ściankę, którą bez trudu zburzyłem. Moim oczom 
ukazał się północno-wschodni róg. Była w nim szczelina. 
Chwila wahania. Przypomniałem sobie piękne błękitne oczy 
mojej żony... Pomyślałem jednak, że zawsze mogę wrócić. 
Chciałem tylko zobaczyć, czy ktoś w przyszłości 
już zajął mój strych.
   Wszedłem w szczelinę. Zrobiłem to jednak nieostrożnie. 
Potknąłem się i zacząłem spadać. Im bliżej byłem dołu, tym 
wyraźniej słyszałem uderzenia siekier i pracę pił.
                                          Aneta Nawrot

                        ANETA NAWROT
   Dziennikarka "Gazety Wyborczej". Mieszka i pracuje w 
Częstochowie.
                                                  (mp)

