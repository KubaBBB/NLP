Autor: Konrad T. Lewandowski
Tytul: Podziemna rzeka

Z "NF" 11/93

   Słońce za każdym razem wschodziło w innym miejscu 
horyzontu. Może nigdy nie było tym samym słońcem. Niekiedy 
płonęło oślepiającym, białobłękitnym blaskiem, innym razem 
jarzyło się złotem albo łagodną czerwienią. Bywało mniejsze 
lub większe. Czasem wschodziły dwa albo trzy i zawsze 
wędrowały nad ziemią po różnych i nieoczekiwanych łukach. 
Czas od wschodu do zachodu mierzony ilością piasku 
przesypującego się pomiędzy dwoma naczyniami skracał się lub 
wydłużał. Dni różniły się o kilka szczypt; bardzo rzadkó 
przesypywało się dokładnie tyle samo ziarenek co 
poprzedniego dnia.  
   Po zmroku gwiazdy zachowywały się tak samo nieobliczalnie 
jak słońca, a noc była równie niestała jak dzień. Pory roku 
przychodziły i odchodziły, chaotyczne, przemieszane ze sobą, 
ale nigdy ani zbyt zimne, ani za gorące. Raz na pięć 
człowieczych pokoleń nastawał czas suszy i wielkich upałów, 
a stare legendy koczowniczych ludów mówiły jeszcze o Długiej 
Zimie, powracającej zawsze po narodzinach trzydziestu 
pokoleń. Początek nowego roku oznajmiał niezmiennie nagły 
rozbłysk trzech wielkich gwiazd, który na krótko zamieniał 
noc w dzień. Najczęściej następowało to co trzysta 
pięćdziesiąt siedem dni i było jednym z pewnych punktów 
oparcia tu, w świecie bezkresnych, stepowych równin, 
samotnych, górskich pasm i wielotysięcznych plemion 
koczowników, snujących się niczym cienie w przestrzeni i 
czasie.
   Na ziemi ani na niebie nie było stałych kierunków. Kto 
oddalił się za linię horyzontu i nie zdołał wrócić po 
własnych śladach, przepadał i ogłaszano go martwym. Sposoby, 
według których określano drogę przez step, były zawodne i 
mylące. Jedne ludzkie gromady wędrowały nocami za wybraną 
gwiazdą tak długo, dopóki nie zniknęła im z oczu. Inne 
zataczały ogromne kręgi, znaczone kurhanami przodków lub 
sunęły wzdłuż brzegów nieskończonego oceanu, na którym nie 
było żadnych wysp oprócz tego jednego, potężnego kontynentu. 
Obejście całego lądu pochłaniało czas życia przeszło 
osiemdziesięciu pokoleń.

   Plemię Synów Wichru radziło sobie jeszcze inaczej. Szli 
razem z wiatrem. Kierunek wędrówki wskazywały przygięte łany 
falujących traw oraz rzucane na wiatr pęki poświęconych 
nici. Zawsze, kiedy wiało, plemię posłuszne odwiecznym 
prawom podążało ku przeznaczeniu. Zatrzymywali się dopiero 
wtedy, gdy powietrze zastygało w bezruchu. W takich 
przypadkach rozbijali obóz i czekali na nowy znak od bogów.
   Tak było teraz. Bezwietrzna cisza trwała od trzech dni. 
Koczownicy odpoczywali, wykonywali prace, na które w marszu 
nie było czasu, lub polowali. Starcy każdego poranka z 
powagą przyglądali się niebu, a potem zbierali się i długo 
radzili. Młodych wojowników nie zajmowały te dysputy. Dla 
nich najważniejszy był świeży trop stepowej zwierzyny, jęk 
ugodzonej ofiary i chwila tryumfu o smaku ciepłej krwi.
   Agaropal także o tym marzył, opuszczając obóz o świcie, a 
jednak teraz wcześniejsze pragnienia odeszły w niepamięć. 
Oszczep i rzemienne wnyki leżały porzucone na brzegu 
niewielkiego jeziora, oczka rozlanego na dnie owalnej 
niecki. Sam Agaropal klęczał tuż nad wodą i jak urzeczony 
przypatrywał się słomce na jej powierzchni. Wyschnięte 
źdźbło trawy unosiło się na zielonkawobłękitnej, lustrzanej 
gładzi, nieskalanej najmniejszym zafalowaniem. Jednak mimo 
panującego wokół bezruchu słomka nie była nieruchoma. Ona 
PŁYNĘŁA! Powoli, ale pewnie i bez zahamowań. Agaropal nie 
wierzył oczom. Widywał już wcześniej liście i kawałki drewna 
unoszone z prądem górskich strumieni, ale to było przecież 
jezioro. Nie mogło mieć nurtu! A jednak miało... Słomka 
przepłynęła już spory kawałek i Agaropal musiał wstać, aby 
dalej dobrze ją widzieć. Nieśpiesznie szedł dookoła jeziora 
obserwując płynące źdźbło, aż słomka dotarła do 
przeciwległego brzegu i utknęła w masie gnijącego siana. 
Zebrało się go tu bardzo wiele.
   Agaropal odwrócił się, wspiął na brzeg niecki i uważnie 
rozejrzał po okolicy. Wreszcie zrozumiał w czym rzecz: to 
jezioro wcale nie było jeziorem, ale częścią albo odnogą 
płynącej pod ziemią rzeki. Podmyty od dołu grunt zapadł się 
niegdyś w tym miejscu, odsłaniając fragment niebieskiej żyły 
ukrytej pod szmaragdową skórą darni. Dopiero teraz Agaropal 
zauważył, że całą, otaczającą go, lekko pofałdowaną równinę 
przecina wijący się i szeroki na ponad sto kroków pas trawy 
odrobinę ciemniejszy niż reszta. Niecka z wodą leżała 
dokładnie na granicy obu odcieni zieleni.
   Młodzieniec zaczął iść brzegiem podziemnej rzeki. Wybrał 
kierunek przeciwny do tego, który pokazała mu słomka. Pod 
prąd. Nie wiedział, czemu właściwie uznał to za ważniejsze 
od polowania. Popchnął go wewnętrzny przymus; ciekawość, 
może przeczucie. Stopy w skórzanych butach z szelestem 
rozgarniały trawę sięgającą do pasa, ale prowadząca go 
subtelna różnica barw szybko przestała być tak wyraźna jak w 
chwili, kiedy ją spostrzegł. Zaczęła się zacierać, niknąć, 
aż w końcu stała się na poły złudzeniem. Na szczęście za 
kolejnym pagórkiem na widnokręgu pojawiły się białe skałki. 
Podziemna rzeka najprawdopodobniej płynęła pod nimi albo tuż 
obok. Agaropal ruszył więc prosto w ich stronę. Gdy doszedł, 
ujrzał coś, co sprawiło, że natychmiast ukrył się za
najbliższym głazem.
   Dalej zaczynało się drugie zapadlisko, wielokrotnie 
większe i głębsze od poprzedniego. Na prawo od Agaropala 
ciągnęła się skalna ściana długa na przeszło tysiąc kroków. 
Jej wysokość w najwyższej, środkowej części wynosiła co 
najmniej sto łokci. U podstawy tego urwiska, w jego 
przeciwległym końcu, czerniło się kilka wylotów jaskiń, a 
przy nich krzątało się mnóstwo ludzi. Byli to Szczurowie - 
koczownicy nazywali tak wszystkie osiadłe plemiona, 
gnieżdżące się w pieczarach i ziemnych norach. Młodzieniec 
przeklął własną nieostrożność, ale się nie wycofał. Patrzył 
dalej. Po lewej stronie nie było stromizny. Step łagodnie 
obniżał się aż do dna zapadliska.
   Ludzie żyjący tutaj na pewno korzystali z rzeki płynącej 
gdzieś pod skałami. Ta myśl momentalnie wypełniła umysł 
Agaropala. Oni mieli rzekę dla siebie! Mogli nią płynąć w 
górę i w dół. Bliżej lub dalej! Prąd wody miał tylko jeden 
kierunek i w przeciwieństwie do wiatru nigdy go nie 
zmieniał. Ci tutaj nie musieli więc błądzić! Mieli coś 
pewnego, stałego, na czym zawsze mogli polegać. Nie 
dotyczyły ich kaprysy bezkształtnej i bezbarwnej nicości. W 
życiu Szczurów istniało zatem to, o czym Synowie Wichru 
mogli jedynie marzyć.
   Młody koczownik nagle i z całą wyrazistością zrozumiał 
sens wstydliwym szeptem wypowiadanych wątpliwości oraz 
bluźnierczych pytań, które pojawiały się wtedy, gdy plemię 
musiało przechodzić przez pustynię. Czy Wiatr wieje zawsze 
we właściwą stronę? Do tej pory ten problem miał dla 
Agaropala znaczenie tylko wówczas, gdy na polowaniu musiał 
podchodzić zwierzynę. Teraz, patrząc na tamtych w dole, 
poczuł zazdrość, zawiść i podziw, a potem coś nienazwanego i 
niepojętego szarpnęło się w jego duszy tak mocno, że omal 
nie krzyknął. To było jak pytanie, którego nie można zadać z 
braku słów i bolało niczym obelga.
   Agaropal zacisnął zęby, odczołgał się, wstał i ruszył z 
powrotem. Szedł ze spuszczoną głową uważnie wpatrując się w 
swoje ślady. Prostująca się trawa jeszcze nie zdążyła ich 
zatrzeć. Dotarł do niecki z wodą i zabrał broń. Dalszą drogę 
wskazały mu unoszące się nad obozowiskiem wysokie i proste 
słupy dymu.

   - Czcigodny Belomisie!
   Starzec odsunął na bok tarczę, na której malował znak 
klanu i spojrzał na stojącego przed nim młodego wojownika.
   - Czego chcesz, Agaropalu?
   - Słyszałem, iż wiele wiesz o Szczurach. Opowiedz mi o 
nich.
   - Dlaczego pytasz?
   - O trzecią część dnia marszu stąd, w skalnych dziurach 
gnieździ się ich wielka gromada. Czy mogą być groźni?
   - Trzecia część dnia... - powtórzył starzec gniewnie 
marszcząc brwi. - Odszedłeś zbyt daleko. Musiałeś więc 
samowolnie określać kierunek. To niebezpieczne i grzeszne. 
Masz szczęście, że Bogowie Wiatru nie ukarali cię za to 
zuchwalstwo wiecznym błądzeniem!
   Agaropal milczał.
   - A co do Szczurów - głos Belomisa złagodniał - nie 
obawiaj się, na pewno nas nie napadną. Oni nigdy nie 
opuszczają swoich siedzib, a poza tym ich kamienny oręż nie 
na wiele zda się przeciw naszym żelaznym ostrzom.
    - Używają tylko kamiennej broni?! - zawołał zdumiony 
Agaropal.
   - Nie tylko, także z kości i rogu.
   - Nie znają metali?
   - Znają, ale posiadają ich bardzo niewiele. Jakieś 
ozdoby, czasem noże, prawie wcale nie widywałem u nich 
toporków.
   Agaropal popatrzył bezradnie.
   - Nie rozumiem tego.
   - Przecież to proste - Belomis pokręcił głową z 
politowaniem. - Jeżeli zawsze siedzą w tych samych 
miejscach, to w jaki sposób mieliby znaleźć rudę żelaza i 
nauczyć się sztuki jego wytopu i kucia? Wszak złoża rud są 
tylko w górach i tam też żyją ludy, które posiadły te 
umiejętności. My w trakcie naszej wędrówki uczymy się, 
wymieniamy lub zdobywamy w walce wszystko, co uznamy za 
pożyteczne. Szczurowie nie mają takich możliwości.
   - Mogliby też wymieniać.
   Starzec lekceważąco machnął ręką.
   - W handlu, aby dostać dobry towar, trzeba w zamian dać 
coś równie dobrego. Kamień za żelazo weźmie tylko ostatni 
głupiec.
   - Nie mają nic innego?
   - Suszone mięso ślepych ryb - Belomis nie zauważył nagłej 
zmiany na twarzy Agaropala. - Jedynie to warto od nich brać. 
Za nóż albo trochę ozdób można wytargować od nich nawet i 
sześć worków takiej strawy. Nigdy jednak nie mieli tego 
tyle, aby starczyło im na topór lub miecz. Ot i cała 
tajemnica.
   - Rzekłeś, że owe ryby są ślepe. Jakże to? - zapytał 
pośpiesznie młodzieniec.
   - Taka ich natura. Wcale nie mają oczu.
   - A gdzie Szczurowie łowią to dziwo?
   - Pewnie w jeziorach na dnie swoich jaskiń. Muszą tam być 
jakieś jeziora, bo i wodę do picia trzeba skądś brać. 
Wieczna ciemność tam trwa, więc rybom oczy niepotrzebne.
   - A jeśli to nie są jeziora?
   - Tylko co?! - w głosie starego zabrzmiała irytacja.
   - Rzeki...
   - Kto naopowiadał ci takich głupstw! Jakimż sposobem woda 
może płynąć pod ziemią?! Wsiąknie i tyle będziesz ją 
widział.
   - Ale skąd wzięłyby się ryby w podziemnym jeziorze? 
Musiałyby skądś przypłynąć... - zaczął Agaropal.
   - Widać zesłali je tam bogowie Szczurów - uciął Belomis. 
- Nie nasza to rzecz roztrząsać sprawy należące do obcych 
bóstw. Bacz lepiej, abyś naszych bogów nie obraził! - 
rozeźlony staruch sięgnął po tarczę. - Odejdź już, 
przeszkadzasz mi w pracy!
   W głowie młodzieńca zaświtała nagle pewna myśl.
   - Wybacz mi, czcigodny ojcze - skłonił się pokornie. - 
Jeszcze tylko jedno pytanie. Jakim językiem mówią ci 
Szczurowie, którzy handlują ślepymi rybami? Czy mowa każdej 
gromady jest taka sama?
   - Nie taka sama, ale dosyć podobna - Belomis wzruszył 
ramionami. - Za młodu, gdy wymieniałem żelazo na rybę z 
jednym szczurzym plemieniem, nauczyłem się kilkunastu ich 
słów i od tej pory mogłem dogadać się z każdą inną gromadą. 
Rozumieli mnie lepiej, gorzej, ale zawsze. Doprawdy, 
zupełnie nie pojmuję twej ciekawości! Nikt nigdy nie zadał 
mi tylu dziwacznych pytań!
   - To wszystko, co chciałem wiedzieć. Dziękuję za naukę, 
czcigodny Belomisie - Agaropal ukłonił się raz jeszcze i 
oddalił.
   Szedł między namiotami mijając gromadki bawiących się, 
rozwrzeszczanych dzieciaków. Siedzący przy ogniskach 
mężczyźni naprawiali uprząż albo czyścili broń. Większość 
kobiet przygotowywała już wieczorny posiłek, tylko nieliczne 
jeszcze szyły lub tkały. Agaropalowi wciąż dźwięczała 
w uszach ostatnia odpowiedź Belomisa. "Mowa podobna, ale nie 
taka sama". Co właściwie znaczyły te słowa? Gdyby Szczurowie 
mogli bez trudu wędrować korytami podziemnych rzek, to 
wszystkie ich plemiona powinny posługiwać się tym samym 
językiem. Ba, oni właściwie stanowiliby wtedy jeden wielki 
naród! Z drugiej strony gdyby podziemne rzeki nie płynęły 
swobodnie, ale na części swej długości przesiąkały przez 
warstwy piasku i z tego powodu nie można by było poruszać 
się po nich łódką lub tratwą, to każda gromada Szczurów 
musiałaby pochodzić od innej hordy koczowników, która 
przypadkiem osiedliła się w napotkanych jaskiniach. Ich 
języki byłyby wówczas zupełnie różne. Inna byłaby także 
broń, obyczaje i rzecz jasna nie wszędzie byłyby ryby... Z 
tego, co mówił Belomis, wynikało, że suszoną rybę można 
kupić w każdej osadzie Szczurów. Skoro więc ślepe ryby mogą
pływać po całej rzece, być może ludziom też powinno się to 
udać. Skąd zatem wzięły się te wszystkie podobieństwa i 
różnice pomiędzy plemionami Szczurów? Agaropal aż przystanął 
z wrażenia. Nagle przypomniał sobie zdarzenie sprzed kilku 
lat. Było to spotkanie w stepie z inną gromadą koczowników. 
Najpierw okazało się, że tamci mówią językiem bardzo 
podobnym do mowy ludu Agaropala, a potem starcy z obydwu 
grup, opowiadając sobie dawne legendy, odkryli, że oni 
wszyscy byli przed wieloma pokoleniami jednym plemieniem! Że 
kiedyś nastąpił rozłam i tamta gromada poszła za prorokiem, 
który głosił, że należy iść w taki sposób, aby wiatr wiał 
zawsze z prawej strony. Długi czas i oddzielna wędrówka 
spowodowały, że w ich językach pojawiły się pewne różnice.
W odniesieniu do Szczurów oznaczało to jedno: oni nie 
wędrowali wzdłuż podziemnych rzek w sposób zamierzony i 
przemyślany. Tutaj musiały decydować przypadki! Głód, 
przeludnienie, plemienne waśnie - oto były przyczyny, dla 
których mieszkańcy jaskiń wyruszali w nieznane. Rozdzielone 
grupy nigdy więcej się ze sobą nie spotykały. Szczurowie 
mieli więc skarb: stały i niezmienny kierunek drogi przez 
świat, ale nie potrafili z niego korzystać! Zęby Agaropala 
zgrzytnęły w bezsilnej furii. Ogarnęła go pogarda i 
wściekłość. W jednej chwili Szczurowie wydali mu się czymś 
nieskończenie plugawym. Oni na pewno wyrzucali do rzek swoje 
brudy i śmiecie. Tylko tak umieli spożytkować istnienie 
nurtu! Poczuł, że mógłby wymordować ich za to co do jednego.
   Ochłonąwszy nieco, Agaropal uświadomił sobie, że nie pora 
na jakiekolwiek działanie. Odkrycie, którego dokonał, jest 
wielkie i ważne, ale wciąż nie wiedział, co z nim począć. 
Decyzję w tej sprawie odłoży na później, a na razie 
postanowił dowiedzieć się jak najwięcej o podziemnych 
rzekach. Z tym zamiarem stanął przed namiotem Wielkiego 
Przewodnika Cedemosa. Po rozmowie z Belomisem Agaropal 
uznał, że powinien zachować ostrożność, a więc pierwsze 
pytanie, które padło po wymianie zwyczajowych grzeczności, 
nie zawierało nic niezwykłego.  
   - Dzisiaj na stepie widziałem miejsca, w których trawa 
była trochę ciemniejsza niż gdzie indziej. Powiedz mi, 
czcigodny Przewodniku, co to oznacza?
   Cedemos uśmiechnął się życzliwie.
   - Cieszy mnie widok młodego wojownika potrafiącego 
dostrzec coś więcej niż dziewczęce kształty i łowną 
zwierzynę.
   Gospodarz uprzejmym gestem wskazał Agaropalowi stos skór 
po drugiej stronie małego ogniska. Młodzieniec przysiadł.
   - W miejscach, o które pytasz, znajduje się woda. Należy 
unikać chodzenia tamtędy, gdyż ziemia może zapaść się pod 
nogami. Rzadko tak bywa, ale lepiej uważać. Przed laty byłem 
świadkiem jak dwóch jeźdźców wraz z końmi zginęło w zwałach 
błota, kiedy wjechali na skrawek bardziej zielonej trawy. 
Pasterze trzymają się z dala od takich łąk. Pasza tam 
wprawdzie soczystsza, ale nic nie zastąpi wołu pogrzebanego 
żywcem. Najlepsze są pastwiska nad brzegami zwykłych jezior.
   - A skąd się bierze ta podziemna woda? - spytał 
młodzieniec.
   Cedemos zamyślił się głębiej.
   - Woda potrzebna jest ludziom, zwierzętom i trawie. Musi 
być zatem w ziemi tak jak krew w naszych żyłach. Powiadają, 
że blisko Oceanu często zdarza się cud polegający na tym, że 
woda spada z nieba na ziemię. Ani ja, ani nawet najstarsi 
spośród nas nie widzieli takiego zjawiska, lecz mimo to step 
jest prawie wszędzie zielony.  Pustynie bywają tylko blisko 
gór. Woda musi zatem przesycać ziemię i krążyć w niej na 
podobieństwo krwi. Inaczej nie byłoby życia.
   - W naszych ciałach są żyły. Czy w ziemi nie mogłoby być 
podobnych kanałów?
   - Może i są - odparł Cedemos. - Kto wie? Żyły w ziemi... 
- powtórzył wyraźnie rozbawiony - to dobra metafora, 
chłopcze, powinieneś podpowiedzieć ją naszemu bardowi.
   Agaropal osłupiał. Wielki przewodnik plemienia był tak 
blisko tajemnicy, a nawet nie przeczuwał jej istnienia. Dla 
Cedemosa były to jedynie poetyckie igraszki! Młody wojownik 
spochmurniał. Zrozumiał, że jeśli rozgłosi cokolwiek na 
temat podziemnej rzeki, to wszyscy potraktują go jak Abiego 
- bełkoczącego półgłówka z rodu Asta.

   Dym palonych ziół unosił się znad glinianej misy i 
przepływał pomiędzy wyciągniętymi rękami sędziwego Elemanesa 
- kapłana Wiatru. Święty mąż rzucał na żar garście suchych i 
pokruszonych liści lub łodyg, po czym kolistymi ruchami rąk 
rozpraszał aromatyczny obłok na twarze stojących dookoła 
koczowników. Przymrużone oczy starca w skupieniu wpatrywały 
się w drobne płomyki pełgające na dnie naczynia. Trwała 
pełna powagi cisza. Nagle zabrzmiały stanowcze słowa.
   - Nadejdzie czas - rzekł kapłan - w którym wędrówka nasza 
dobiegnie kresu. Tchnienie bogów popłynie dalej nad stepem, 
ale my nie podążymy już za nim, lecz zostaniemy w miejscu. 
Tam na jednym skrawku ziemi rodzić się będą nasze dzieci, a 
groby naszych przodków już nigdy nie znikną za horyzontem. 
To miejsce nazywa się Państwo. Nadejdzie dzień, w którym 
dane nam będzie je posiąść. Oto święty cel naszej wędrówki. 
Każdy krok i każde przemijające pokolenie zbliża nas do owej 
szczęśliwej chwili. Niech sczezną w was niegodne myśli, 
droga ta nie ma końca. Wypędźcie z serc waszych znużenie i 
gnuśność. Wkrótce znów wyruszymy ku celowi największemu z 
wielkich i najgodniejszemu z godnych.  Radujcie się tym! 
Znów pójdziemy ku Państwu. Znów się do niego zbliżymy. 
Niechaj ten wonny dym oczyści wasze dusze ze stęchlizny 
zwątpienia i obojętności. Wdychajcie go! Wdychajcie głęboko. 
Przyjmijcie w siebie moc błogosławieństwa, tak jak niewiasta 
przyjmuje nasienie męża. Będziemy szli do Państwa! Będziemy 
szli!!! - w głosie kapłana zadźwięczały spiżowe tony.
   Tłum zareagował radosnym pomrukiem. Twarze pojaśniały, a 
w górę uniósł się las rąk. Tysiące otwartych dłoni 
wyciągnęło się ku niebu, by przyjąć dar boskiego 
natchnienia. Tysiące piersi nabrały głęboko powietrza.
   - Będziemy szli!!! - potężny krzyk wstrząsnął niebem i 
ziemią. - Będziemy szli!!! Będziemy szli!!!
   - A wraz z wami w krwi waszej pójdą niezliczone pokolenia 
potomków waszych! - zawołał Elemanes. - Oni w was teraz, zaś 
wy w nich dojdziecie kiedyś! Duch wasz z krwi do krwi, z 
kości w kość przejdzie i nie ustanie w drodze. Niestraszna 
mu żadna odległość ani żaden czas. Byle płomień ufności 
płonął w waszych sercach. Nie bójcie się niczego. Idźcie z 
wiarą przez step!
   Agaropal poczuł, jak zaczynają go palić policzki. W jego 
głowie rozbłysła jedna, oślepiająco jasna myśl. Gwałtowny 
skurcz zdławił mu gardło, a fala emocji przepłynęła przez 
trzewia niczym wrzątek. Agaropal przez moment miał wrażenie, 
że wybuch uniesienia rozerwie go na strzępy. Pięści 
zacisnęły się z całej siły. Wiedział! Teraz wiedział już, jak 
wykorzystać swoje odkrycie.

   Rozgorączkowany wypadł z kolejnego namiotu i ruszył 
szybkim krokiem przez obozowisko planując następne 
spotkanie. Natłok myśli rozsadzał mu czaszkę. Słowa, strzępy 
gotowych zdań, pomysły, skojarzenia, marzenia - wszystko 
razem kłębiło się w mózgu Agaropala. Z trudem utrzymywał ten 
chaos w ryzach woli podporządkowanej jednemu celowi. Gdyby 
nie to, na pewno zacząłby krzyczeć, śpiewać, podskakiwać i 
przewracać namioty. Miał wrażenie, że nie idzie, lecz unosi 
się tuż nad ziemią. Umówił się już z pięcioma młodymi 
wojownikami. To za mało! Potrzebował co najmniej dwudziestu. 
Na dodatek nie miał pewności, czy wszyscy się zgodzą.
   Złapała go za ramię tak nagle, że omal jej nie 
przewrócił. Przeszedł jeszcze dobre dwa kroki wlokąc za sobą 
zaskoczoną dziewczynę, zanim ją spostrzegł.
   - Ag! Co ty wyprawiasz?! - zawołała Sylia z trudem 
odzyskując równowagę.
   Popatrzył półprzytomnie.
   - Co robisz... - rzucił bezmyślnie.
   Zarzuciła mu ręce na szyję i wspięła się na palce. Nim 
zdążył zareagować, zbliżyła usta do jego ucha.
   - Udało się - szepnęła. - Będę mogła wyjść po zmierzchu z 
obozu. Tak jak się umawialiśmy - jej zielone oczy błyszczały 
radością i podnieceniem. - Znów będziemy razem przez całą 
noc...
   - Zapomniałem o tym - mruknął z roztargnieniem i dodał 
głośniej: - Nie. Dziś wieczór nie mogę. Wybacz - chciał 
odejść, ale Sylia go nie puściła.
   - Zapomniałeś? - spytała z bezbrzeżnym zdumieniem. - 
Zapomniałeś?!! - to był już prawie krzyk. Paznokcie 
dziewczyny wpiły się w ciało Agaropala. - Przecież sam 
chciałeś!
   - Muszę zrobić coś bardzo ważnego. Ja...
   - Ważniejszego ode mnie?!
   - Tak! - stwierdził oschle, czując narastającą złość. - 
Ważniejszego od ciebie! - Na dnie świadomości błysnęła mu 
myśl, że posuwa się zbyt daleko.
   Sylia przez moment sprawiała wrażenie, jakby chciała 
wydrapać  mu oczy. Jednak zaraz potem niespodziewanie po jej 
policzkach popłynęły łzy.
   - Ty mnie już nie kochasz... - chlipnęła.
   Tego było za wiele.
   - Daj mi spokój! - krzyknął z pasją. - Świat nie zaczyna 
się między twoimi nogami! Nie mam czasu na próżne gadanie. 
Puść mnie! - szarpnięciem wyrwał się z jej uścisku i 
postąpił krok naprzód. - Dość tych niedorzeczności! Jutro 
pomówimy.
   Dziewczyna spojrzała na niego z nagłym zrozumieniem.
   - Już wiem! Masz inną! Która to? Bemis czy Ita? Pewnie 
Ita! Ona zawsze... Ag kochany! Tak cię kocham... - 
przytuliła się do niego gwałtownie.
   Odepchnął ją z wściekłością.
   - Precz, głupia!!! Wynoś się! Wynoś! Zawadzasz mi... - 
ostatnie słowa zabrzmiały zadziwiająco spokojnie i zimno.
   Młodzieniec odwrócił się, przecisnął przez pierścień 
gapiów i ruszył przed siebie z pośpiechem. Rodzierający 
szloch Sylii pozostał daleko za nim. Agaropal myślał, że 
dobrze byłoby znaleźć dzban zimnej wody i wylać go sobie na 
głowę. Musiał ochłonąć.

   Dawno minęła północ. Agaropal siedział przy malutkim 
ognisku, zerkając w stronę odległego obozowiska. Przed 
każdym z namiotów paliła się wetknięta w ziemię pochodnia. Z 
tej odległości obóz koczowników wyglądał niczym rozedrgane 
jezioro bladego światła na dnie olbrzymiej, czarnej doliny. 
Wysoko na niebie gwiazdy tańczyły swój powolny i bezsensowny 
taniec. Z ciemności otaczających Agaropala wynurzały się 
kolejne sylwetki mężczyzn. Siadali przy ognisku obok 
przybyłych wcześniej i nieruchomieli w milczącym 
oczekiwaniu. W końcu zebrali się wszyscy. Dwudziestu trzech 
młodych wojowników, przyjaciół i krewnych Agaropala. 
Młodzieniec powiódł wzrokiem po ich twarzach oświetlonych 
skąpo rzadkimi błyskami płomieni. Stanowczym ruchem wrzucił 
do ognia garść chrustu. Buchnęła gwałtowna jasność.
   - Chcę stworzyć Państwo! - oznajmił stanowczo. - Nie 
gdzieś i kiedyś, ale tu i teraz, zaraz!
   Wśród zgromadzonych przebiegł szmer. Czy dobrze słyszeli? 
Przez długą chwilę spoglądali na siebie nawzajem szukając 
potwierdzenia. Potem wszystkie oczy zwróciły się na 
Agaropala. Milczał. Zapadła denerwująca cisza.
   - Było już wielu fałszywych proroków, którzy usiłowali 
tego dokonać - przemówił wreszcie Astaro, syn jednego z 
braci ojca Agaropala. Astaro był najstarszym z obecnych. 
Jego następne słowa zabrzmiały głośno i surowo.
   - Ludzie ci nakazywali swoim braciom układać kamienne 
ścieżki i wznosić wysokie budowle z głazów, które widoczne z 
oddali miały oznaczać drogi i kierunki. Myśleli, że dzięki 
temu będą mogli zapuszczać się daleko za widnokrąg i 
bezpiecznie powracać. Bywało tak, ale zawsze krótko. Nigdy 
nie trwało dłużej niż jedno, czasem dwa pokolenia. Ziemia, 
na której osiadały ich plemiona, znieważona tym 
świętokradztwem szybko przestawała rodzić plony. 
Przychodziły głód i zarazy. Trawa podważała i rozpychała 
płyty kamiennych ścieżek i zarastała je tak, że w końcu nie 
pozostawał żaden ślad ich istnienia. Na dodatek na miejsce, 
które ci bluźniercy ośmielili się nazwać Państwem, szybko 
ściągały inne gromady koczowników pragnące posiąść owo 
Państwo dla siebie. Oznaczało to nieustanny strach przed 
przyszłością i wciąż nowe wojny. Zwycięzcy przepędzali 
pokonanych, a potem sami padali ofiarą silniejszych 
przybyszów. Kamienne budowle waliły się w gruzy, a bezładne 
stosy głazów pokrywał mech. Praca włożona w układanie 
kamieni szła na marne. Obłąkane, krwawe szaleństwo wybuchało 
zawsze tam, gdzie ludzie ośmielili się uzurpować sobie 
boskie prawo decyzji o końcu wędrówki. I za każdym razem 
wszyscy ci świętokradcy po latach nędzy i cierpień musieli 
znów ruszać w drogę pozostawiając za sobą kości i kamienie. 
Czy takiego właśnie losu chcesz dla nas, mój bracie?
   - Znam te legendy - odparł twardo Agaropal - i nie 
zamierzam układać kamieni na stepie. Istnieją inne, 
niezmienne i naturalne drogi, które nigdy nie znikną i nie 
zagubią swego kierunku. Dotąd były ukryte przed naszymi 
oczami. Działo się tak dlatego, że nie umieliśmy uważnie 
patrzeć wokół siebie. Wczoraj znalazłem jedną z takich 
dróg...
   Opowiedział im o jeziorze i o płynącej słomce. O barwie 
trawy, o Szczurach, o wszystkim, czego dowiedział się w 
obozie i czego domyślił się sam. W blasku ognia Agaropal 
zobaczył podniecenie na twarzach słuchaczy.
   - Wystarczy, że wypędzimy Szczurów - mówił dalej - a 
potem zajmiemy ich jaskinie, zbudujemy łodzie i tratwy i 
popłyniemy w górę i w dół podziemnej rzeki. Natrafimy na 
nowe szczurze plemiona i znów je przegnamy lub wytłuczemy do 
nogi. My wiemy, jak spożytkować ich skarb, o którym nie mają 
nawet pojęcia. Są zbyt głupi, by żyć, więc muszą ustąpić. W 
ten sposób zdobędziemy w końcu wszystkie siedziby Szczurów i 
osiedlimy się tam. Chcę zbudować Państwo, którego drogami 
będą podziemne rzeki. Jeśli one są wszędzie, to cały świat 
stanie się z czasem naszym Państwem. Możemy tego dokonać!
   Wojownicy siedzieli jak skamieniali. Agaropal przerwał i 
czekał, aż porażający grom jego wizji w pełni dotrze do ich 
serc i umysłów. Po chwili miał pewność, że czują to samo 
uniesienie, co on dzisiaj rano. Wtedy zaczął mówić.
   - Państwo jest tuż, w zasięgu ręki. Trzeba tylko pozbyć 
się Szczurów. To nic trudnego. Jest ich mniej niż nas i są 
gorzej uzbrojeni. Marzenia naszych przodków staną się 
rzeczywistością.
   - Ale kiedy znów powieje wiatr, będziemy musieli odejść - 
odezwał się Astaro. W jego głosie brzmiał szczery żal.
   - Czy odejdziecie stąd hen za horyzont szukać czegoś, co 
jest tutaj? - zapytał spokojnie Agaropal. - Jeżeli cofniecie 
się teraz, to czy zdołacie przeżyć resztę życia tak, aby nie 
dręczyły was ponure myśli, że zaprzepaściliście coś 
wielkiego? Czy wtedy dalej będziecie wierzyć starcom i 
kapłanom, kiedy będą wam mówić, że ciągle idziemy do 
Państwa? Czy zmarnujecie taką szansę?!
   - Nigdy!!! - krzyknął jeden z wojowników zrywając się na 
równe nogi.
   - Nigdy! Nigdy! - zaczęli się przekrzykiwać powstając z 
miejsc. W ich oczach płonęły uniesienie i zapał.  
   - Nigdy! - zawołał stanowczo Astaro.
   - Więc niech się stanie! - oznajmił Agaropal i również 
wstał. Z napięciem czekali na jego słowa.
   - Rada Starców może być przeciw nam. Pozostanie tu i 
walka zapewne nie zmieści się w umysłach wyżartych przez 
czas. Trzeba zatem skłonić ich, aby uważnie nas wysłuchali. 
To pierwsza rzecz, którą musimy zrobić. Potrzebuję... - 
przerwał i wraz z pozostałymi wsłuchał się w nocną ciszę. 
Ale nie było już ciszy. Gdzieś w dali rozległ się przeciągły 
szum traw i zaczął się przybliżać. Step ożył. Chwilę potem 
pierwszy od pięciu dni podmuch wiatru musnął twarze i włosy 
młodych koczowników. Płomienie ogniska pochyliły się ku 
ziemi. Odległe światła obozowiska przygasły i zafalowały. 
Potem doleciał stamtąd długi, wibrujący głos gongu. To 
kapłan Elemanes rozpoczął Ceremonię Odejścia.
   Mocny, błękitny błysk rozświetlił nagle widnokrąg. 
Jasność narastała szybko, bezlitośnie unicestwiając nocny 
mrok. Agaropal i towarzysze patrzyli zafascynowani na 
toczącą się na niebie oraz wokół nich walkę blasku i czerni.
   Nad Wielkim Stepem wschodziło nowe słońce.

   Połowa namiotów była już zwinięta. Troczono juki i 
ładowano wozy. W całym obozowisku wrzała pośpieszna 
krzątanina. Wokoło falował step. Agaropal wraz z grupą swych 
zwolenników obserwował wszystko z boku i z oddali. Od obozu 
biegł do nich młody wojownik. Po chwili był na miejscu.
   - Źle, Agaropalu! - zawołał roztrzęsionym głosem. - W 
ogóle nikt nie chce z nami rozmawiać! Mówią, że później, że 
za kilka dni, a teraz mamy się zająć zwijaniem obozu. Nasi 
ojcowie też nie chcą słuchać, każą nam pomagać przy...
   - A młodzi, co z młodymi?! - ostro przerwał Agaropal.
   - Wielu dało nam posłuch, ale teraz nie wiedzą, co robić. 
Część zaczęła szykować się do drogi.
   Agaropal zbladł.
   - Nie mamy wyjścia! - oznajmił. - Trzeba zatrzymać 
Elemanesa w jego namiocie. Plemię nie ruszy, dopóki on nie 
da znaku.
   - Elemanes jeszcze nie zaczął się pakować. Jest u siebie 
i czyni wróżby - powiedział posłaniec.
   - To dobrze - odparł Agaropal. - Astaro! Weźmiesz 
dziesięciu ludzi. Wytłumaczysz wszystko staremu i 
postarajcie się, aby nikt was nie spostrzegł.
   - Idę - mruknął Astaro. Za moment wyznaczył wojowników i 
pobiegli w kierunku obozu.
   - A my?... - zaczął poseł.
   - Wracaj i powiedz naszym, że nie ruszymy się z tego 
miejsca! Niech będą gotowi walczyć. Mówcie wszystkim wokoło, 
że Państwo jest tu i nie możemy stąd odejść.
   - Państwo jest tu! - powtórzył tamten.
   - Tak - skinął głową Agaropal. - To na razie powinno 
wystarczyć. Potem wyjaśnimy dokładnie, w czym rzecz. Ja idę 
do Cedemosa. Gdyby coś się zaczęło, biegnijcie mi z pomocą.
   - Tak zrobię! - posłaniec odwrócił się i pognał z 
powrotem. Z Agaropalem zostało pięciu wojowników. 
Młodzieniec szybkim spojrzeniem obrzucił ich twarze i broń.
   - Jesteście gotowi?
   - Tak, wodzu! - odparł najbliższy, a pozostali pokiwali 
głowami.
   - A więc w imię Państwa, za mną!

   Państwo jest tu! 
   Trzy słowa błyskawicznie obiegły obóz. Zdezorientowani 
koczownicy przerywali przygotowania do wymarszu, oglądali 
się na innych i zbijali w niewielkie grupki. Młodzi 
wojownicy Agaropala przemykali pomiędzy nimi jak duchy. Nie 
wiadomo skąd pojawiły się plotki o nadejściu wysłannika 
bogów. W krótkim czasie ustała wszelka praca.
   - Co się tu dzieje?! - zirytował się Wielki Przewodnik. - 
Czy postanowiliście coś nowego? - zwrócił się do stojących 
przy nim dwóch członków Rady Starców.
   - Było powiedziane: ruszamy, gdy tchnienie bogów opadnie 
na step, czcigodny Cedemosie, nic ponadto. My też nie wiemy, 
co się stało.
   - Gdzie jest Elemanes?! Niech on to wszystko wyjaśni!
   - Elemanes nie przyjdzie! - rozległ się głos Agaropala. 
Młodzieniec w otoczeniu swych wojowników podszedł szybko do 
Wielkiego Przewodnika.
   - Co mówisz, chłopcze? - zdumiał się Cedemos.
   - To stało się za moją sprawą! Nie odejdziemy z tego 
miejsca. Już nigdy więcej nie będziemy wędrować przez step 
niczym niesione wiatrem śmieci i kurz. Nie będziemy 
bezwolnym pyłem!
   - Synu, ty bluźnisz! - zawołał ze świętym oburzeniem 
jeden ze starców. - Ukorz się natychmiast!
   - Co chcesz zrobić? - zapytał zupełnie spokojnie Wielki 
Przewodnik.
   - Zbudować Państwo. Tu niedaleko przepływa podziemna 
rzeka. Osiedlimy się na jej brzegu i wykorzystamy ją jako 
drogę. Wzdłuż niej wzniesiemy nowe osady.
   Wyraz niepokoju zniknął z twarzy Cedemosa. Na jego 
obliczu odmalowała się ulga i rozbawienie.
   - A więc to tylko młodzieńcze fantazje! - zawołał ze 
śmiechem. - Podziemna rzeka, żyły w ziemi i... Państwo. 
Chłopcze, jesteś poetą! Aleś narobił zamieszania. Nie ma co! 
- Wielki Przewodnik poklepał po plecach stężałego z 
wściekłości Agaropala i spojrzał na starców. - Nie 
gniewajcie się, czcigodni ojcowie. To młoda, gorąca głowa 
pełna marzeń. Zaraz będzie po wszystkim. Trzeba tylko 
rozgłosić, że...
   - Zabić go! - wychrypiał Agaropal.
   Stojący obok niego wojownik z pół obrotu pchnął oszczepem 
trzymanym w połowie drzewca. Cedemos z osłupieniem popatrzył 
w dół, na nasadę ostrza tkwiącego w jego ciele trochę 
poniżej mostka. W tym momencie drugi oszczep przebił mu 
szyję. Wielki Przewodnik charcząc runął na wznak. Zza pleców 
Agaropala wyskoczyło trzech pozostałych wojowników. Stanęli 
nad Cedemosem. Trzy oszczepy zaczęły unosić się i opadać jak 
trzy tłuki w dzieży do tłuczenia ziaren. Każdemu ruchowi 
towarzyszył chrzęst rozrywanego ciała.
   - Krew!!! - rozległ się przenikliwy, starczy skowyt. - 
Krew! Zbrodnia! Krew! Krew!
   Zawodzenia starców sprawiły, że najbliżej będący 
koczownicy gromadnie ruszyli w ich stronę. Większość nie 
widziała zabójstwa. Ujrzawszy zwłoki Cedemosa stanęli jak 
skamieniali.
   - Morderca! - palce członków Rady Starców wskazały 
Agaropala. - Morderca! Brać go!
   Kilku koczowników miało broń. Inni cofnęli się do 
namiotów i wozów i za chwilę nadbiegli z tym, co komu wpadło 
w ręce. Ponad pięćdziesięciu mężczyzn uzbrojonych we 
włócznie, topory, miecze, młoty, zapasowe osie do wozów, 
pale od namiotów, kamienie i noże gromadą ruszyło w stronę 
Agaropala. Pięciu będących z nim młodzieńców groźnie 
pochyliło oszczepy. Ze wszystkich ostrzy ściekała krew. 
Nagle podbiegł do nich nowy wojownik. Stanął wraz z nimi i 
uniósł topór nad głowę. Za moment pojawiło się dwóch 
następnych, uzbrojonych w łuki. Młodzi, gotowi do walki 
wojownicy nadbiegali ze wszystkich stron i dołączali do 
grupy Agaropala. Wkrótce odkrywcę podziemnej rzeki otoczył 
zwarty mur tarcz i nadstawionych albo wzniesionych ostrzy. 
Mężczyźni przystanęli nie wiedząc, co robić. Starcy zamilkli 
z wrażenia, ujrzawszy wymierzone w siebie strzały. Zapadła 
głucha cisza, w której słychać było tylko liczne, 
przyśpieszone oddechy i szum stepowych traw.
   Agaropal nachylił się do ucha jednego ze swoich 
wojowników.
   - Biegnij natychmiast do Astaro - szepnął siląc się na 
spokój. - Powiedz mu, co się stało. Niech zaraz przyprowadzą 
tu Elemanesa. On musi powstrzymać tamtych. Powtórz Astaro, 
że nie mamy odwrotu!
   - Tak, panie! - wojownik wystąpił z szeregu i 
nie zatrzymywany przez nikogo zniknął pomiędzy namiotami. 
Agaropal zajął jego miejsce.
   - Cedemos zginął, ponieważ chciał nas odwieść od Państwa! 
- zawołał do wyczekujących mężczyzn.
   Przez gromadę koczowników przeszedł szmer, ale nikt się 
nie ruszył.
   - Wielki Przewodnik chciał nas zmusić do porzucenia 
Państwa i bezsensownego błądzenia po stepie! - ciągnął dalej 
Agaropal. - To on był bluźniercą i dlatego musiał zginąć. 
Państwo jest tu!
   Kilkunastu mężczyzn opuściło broń i odeszło na bok.
   - Chcemy usłyszeć to od kapłana! - odkrzyknął ktoś z 
pozostałych.
   - Czcigodny Elemanes zaraz tu będzie! - odpowiedział 
Agaropal, a serce zabiło mu mocniej.
   Drogą biegnącą środkiem obozowiska nadchodzili młodzi z 
oddziałku Astaro. Pomiędzy nimi szedł przygarbiony starzec. 
Młodzi wojownicy zaprowadzili kapłana na środek placu i 
pozostawili pomiędzy zgromadzonymi koczownikami a grupą 
Agaropala. Sami natychmiast dołączyli do swego wodza. 
Elemanes uniósł głowę i rozejrzał się. Wzrok starego kapłana 
zatrzymał się najpierw na okrwawionym trupie Cedemosa, potem 
przemknął po zdesperowanych twarzach otaczających Agaropala 
i niepewnych obliczach mężczyzn stojących naprzeciw. Na 
koniec oczy Elemanesa napotkały wyczekujące spojrzenia 
członków Rady Starców. Kapłan zamarł w bezruchu. Nikt nie 
mógł odgadnąć, jakie myśli przychodziły przez jego głowę.  
Agaropal przygryzł wargi do bólu. Dookoła całego majdanu 
zbierał się tłum. Niebawem stało tu już całe plemię.  
Wreszcie Elemanes wzniósł w górę drżące ramiona.  
   - Niech żyje król Agaropal! - zawołał starzec łamiącym 
się głosem. - Niech żyje król!

   Był jasny dzień. Tysiąc uzbrojonych koczowników 
rozciągniętych w długą, połyskującą żelazem kolumnę szło 
przez step. Idący na przodzie Agaropal w skupieniu 
przypatrywał się barwie traw. Step falował gładzony 
niewidzialnymi palcami wiatru, co dodatkowo utrudniało 
rozróżnienie odcieni. Mimo to nowemu wodzowi koczowników 
udało się określić właściwy kierunek marszu i po 
godzinie na horyzoncie ukazały się białe skałki. Agaropal 
odetchnął z ulgą. Dał znak zwiadowcom, by poszli przodem. 
Pozostali odczekali kwadrans, a potem ruszyli za nimi. 
Agaropal uspokojony nieco odwrócił się do idącego obok 
Astaro.
   - Teraz najważniejsze, abyśmy niedostrzeżeni zdołali 
podejść do rozpaliny - powiedział król. - Mamy nad Szczurami 
dużą przewagę, lecz lepiej będzie, jeśli zdołamy ich 
dodatkowo zaskoczyć.
   Astaro skinął twierdząco głową, ale widać było, że myśli 
o czymś innym. Królewski krewniak wskazał wzrokiem na 
dziesięciu starców idących z boku, kilkadziesiąt kroków za 
czołem kolumny.
   - Nie rozumiem, panie, dlaczego pozwoliłeś, by poszła z 
nami ta część Rady Starców. Oni nie pogodzili się z utratą 
swej władzy. Moim zdaniem należało skończyć z nimi od razu, 
tak jak z Cedemosem. To twoi wrogowie!
   Agaropal popatrzył w tamtą stronę i zasępił się nieco.
   - Zabicie ich mogłoby spowodować zbyt wielki sprzeciw, 
mój bracie - powiedział powoli. - Poza tym prędzej lub 
później będę potrzebować ich rady i doświadczenia. 
Oczywiście, nie w takim stopniu jak Wielki Przewodnik - 
dodał szybko. - Lepiej więc, aby sami się przekonali i 
poparli me zamierzenia. Teraz są zupełnie niegroźni. Ich 
ponure miny to jedyne, na co ich stać. Ta sytuacja ma 
zresztą jeszcze jedną zaletę. Ci najbardziej mi niechętni są 
tutaj, na oku, a więc nie mogą nic uknuć w obozie, za moimi 
plecami.
   - Mimo wszystko wolałbym, aby zamiast nich był z nami 
Elemanes - odparł Astaro.
   - A co z nim? Słyszałem, że nie wychodzi z namiotu.
   - Ciężko zaniemógł. Znachor mówi, że to od nadmiaru 
silnych uczuć.
   - Cóż, w jego wieku...
   Z trawy przed nimi wynurzył się nagle jeden ze 
zwiadowców.
   - Mów! - rzucił szybko Agaropal.
   - Szczurowie krzątają się w rozpadlinie. Mężczyzn na 
zewnątrz naliczyliśmy stu piętnastu. Kobiet i dzieci jest 
dużo więcej. Widzieliśmy też starców. Dwudziestu uzbrojonych 
wojowników czuwa przy wejściach do jaskiń. Pozostali są 
przemieszani z kobietami i dziećmi. Niektórzy nie mają 
broni.
   - A co oni właściwie robią? - zainteresował się król.
   Zwiadowca wzruszył ramionami.
   - Na drewnianych stojakach suszą się jakieś łachy i ryby. 
Kobiety tkają, plotą maty, pilnują dzieci. Starcy wygrzewają 
się na słońcu. Nic szczególnego.
   - Dobrze - Agaropal zamyślił się na chwilę, po czym 
oznajmił:
   - Rozdzielamy się! Astaro, weźmiesz trzystu wojowników. 
Obejdziecie całą rozpadlinę i zaatakujecie straże przy 
jaskiniach. Macie ich wybić i odciąć reszcie Szczurów dostęp 
do tych nor. Gdyby wyszła stamtąd jakaś pomoc, powstrzymacie 
ich. Ja z pozostałymi uderzę w ten tłum w zapadlisku. Jak 
już uporamy się z tym wszystkim, wchodzimy do jaskiń. Przed 
wieczorem Państwo będzie nasze!
   - Kiedy mam zaatakować? - zapytał gorączkowo Astaro. Oczy 
mu błyszczały.
   - Od razu, gdy tylko dojdziecie - odparł Agaropal. - My 
zaczekamy na was.
   - Tak, królu!
   - Ruszaj, bracie!

   Astaro popełnił błąd. Ruszył do ataku zaraz po obejściu 
rozpadliny nie czekając, aż jego rozciągnięci w marszu 
wojownicy zbiorą się w dużą gromadę. Skutek był taki, że na 
Szczurów pilnujących jaskiń rzuciło się w pierwszej chwili 
zaledwie kilkunastu ludzi. W tym samym czasie koniec 
oddziału Astaro miał do przebycia jeszcze około dwustu 
kroków. Tak nieliczna grupa koczowników nie mogła od razu 
rozbić straży i zablokować wejścia do pieczar. Szczurowie 
stawili im twardy opór, a równocześnie tłum kobiet i dzieci 
z wrzaskiem runął do jaskiń.
   Agaropal klnąc poderwał się z trawy. Z rozkołysanego 
stepu za jego plecami wyroiła się wyjąca horda.
   - W nich! - wrzasnął Agaropal. - Zabijać wszystkich!
   Gromada uzbrojonych po zęby napastników pognała po 
pochyłości w głąb rozpadliny. Fala krzyku uderzyła o ścianę 
urwiska. I wtedy stało się coś dziwnego. Wojownicy Szczurów 
nie cofnęli się ani o krok. Przyjęli walkę tam, gdzie stali. 
Kamienne topory i włócznie o grotach z rogu trzymane we 
wprawnych rękach okazały się nie gorsze od żelaznych ostrzy. 
Pierwsi koczownicy padli na ziemię zachłystując się własną 
krwią, nim zdołali pojąć, co się stało. Wokół każdego z 
walczących z szaleńczą odwagą Szczurów utworzył się 
pierścień napastników zaskoczonych tą desperacją. Napadnięci 
ginęli jeden po drugim miażdżeni morderczą przewagą, ale 
impet koczowników został skutecznie wyhamowany. Trwało to 
wystarczająco długo, by kobiety, dzieci i starcy zdołali się 
schronić w jaskiniach. Dopiero wtedy Szczurowie zaczęli się 
wolno cofać. Zanim wojownikom Astaro udało się wykonać 
rozkaz Agaropala, wielu ich przeciwników znalazło się w 
bezpiecznym mroku skalnych korytarzy. Na zewnątrz pozostało 
odciętych tylko kilkunastu straceńców. Tych należało 
najpierw mozolnie wybić do nogi, a dopiero potem można było 
pomyśleć o szturmie na jaskinie. Dało to reszcie Szczurów 
czas na przygotowanie obrony.  
   - Ty głupcze!!! - ryknął Agaropal chwytając Astaro za 
kaftan na piersiach. - Popatrz, coś narobił! Zginęło nas 
więcej niż ich.
   - Wybacz, panie.
   - Nie czas na skamlenie! Zbierz ludzi i rozdziel ich na 
grupy po pięć dziesiątek. Rozdać i pozapalać łuczywa.
   - Tak, panie.
   Niebawem pierwsza setka koczowników wdarła się do jaskiń. 
Zażarta walka rozgorzała w drgającym świetle pochodni. Żółte 
błaski odbijały się w stalowych ostrzach, szeroko otwartych 
oczach, wyszczerzonych zębach i plamach krwi. Wokoło kłębiły 
się cienie. Przeraźliwe wrzaski i jęki wwiercały się w uszy. 
Było tak, jakby dwie hordy potępieńców zmagały się na dnie 
piekła. Niebawem koczownicy zaczęli ustępować. Wtedy 
Agaropal posłał następnych stu.
   Pół dnia trwał nieprzerwany atak. W wąskich korytarzach 
jaskiń mogło walczyć nie więcej niż dwustu wojowników 
Agaropala na raz. Przybywający z zewnątrz koczownicy 
zastępowali rannych, zabitych lub padających ze zmęczenia 
współbraci. Szczurowie bronili się jak szaleńcy. Mordowano 
się w dławiącej duchocie. Płomienie pochodni wypalały 
powietrze do cna. Najskuteczniejszą bronią były noże, zęby i 
pięści. Zwały trupów blokowały drogę w głąb jaskiń równie 
skutecznie, co determinacja żywych. Trzeba je było 
nieustannie odciągać do tyłu. Napór koczowników łamał jednak 
obronę Szczurów i wciąż spychał ich coraz dalej od wejść. 
Dopiero gdy do walki ruszyły ostatnie świeże odwody 
Agaropala, obrońcy zdecydowali się na rozpaczliwy kontratak. 
Wzięli w nim udział wszyscy zdolni jeszcze utrzymać w dłoni 
kamień, nóż lub kościany sztylet. Kilkudziesięciu Szczurów 
wyszło nagle z najrozmaitszych szczelin oraz korytarzy 
uznanych zbyt szybko za ślepe i znalazłszy się za plecami 
koczowników odcięło im odwrót.
   Na zewnątrz usłyszano jak bitewna wrzawa wydobywająca się 
z jaskiń przybiera gwałtownie na sile. Zdławiony jazgot 
przeszedł przy tym ni stąd, ni zowąd w coś jakby skowyt. 
Trwało to pewien czas, a potem zaczęło słabnąć. W końcu 
ucichło zupełnie i w pieczarach zapanowała cisza.
   - Zwycięstwo - szepnął Agaropal.
   Z ciemności nie wyszedł jednak ani jeden koczownik. Jeden 
z wojowników Agaropala zbliżył się do wejścia, aby zobaczyć, 
co się dzieje i padł z gardłem przebitym rzuconym z jaskini 
oszczepem. Jęk grozy przebiegł wśród koczowników. Za moment 
ci znajdujący się najbliżej pieczar zaczęli się cofać w 
popłochu, zaś pozostali poszli w ich ślady. Na ramieniu 
Agaropala zacisnęły się szponiaste palce jednego z członków 
Rady Starców.
   - Na zgubę przywiodłeś nas tutaj! - zawył staruch. - 
Wydałeś nas na żer podziemnych upiorów. Bluźnierco, bogowie 
odwrócili się od nas.
   - Precz, gadzie! - Agaropal z całej siły odepchnął 
zawodzącego starca. - Astaro, do mnie!
   Panika została szybko zażegnana, ale wojownicy nie 
kwapili się do dalszej walki. Stali tylko i spoglądali 
ponuro. Na wszystkich twarzach pojawiło się zwątpienie.
   - Co?! Chcielibyście, by Państwo samo do was przyszło? - 
zawołał z wściekłością król. - Ono jest tam! - wskazał na 
jaskinie. - Chcecie porzucić je i uciec pozostawiając bez 
pomsty swoich poległych braci?! No dalej, ruszcie się!
   Najpierw wystąpiło kilkunastu młokosów, a potem z 
ociąganiem dołączyło do nich półtorej setki dojrzałych 
mężczyzn. Zaczęto zapalać pochodnie.
   - Astaro, poprowadź ich! - rozkazał Agaropal. - Tych 
Szczurów już nie może być wielu!
   - Tak, królu!
   Chwilę później z jaskiń znów buchnął krzyk. Walka zaczęła 
się na nowo, a w oczach Agaropala zabłysła zawziętość. 
Odczekał trochę i wydał polecenie, by następnych stu ludzi 
przygotowało się do ataku. Ci zaczęli właśnie podnosić się z 
trawy, gdy z jednej z pieczar wybiegło kilkunastu 
koczowników. Jak na zmęczonych lub rannych poruszali się 
stanowczo zbyt szybko.
   - A wy gdzie?!! - skoczył w ich stronę Agaropal. - 
Wracaj, tchórzu! - z furią złapał za kark jednego z 
uciekających.
   - Astaro nie żyje! - wrzasnął tamten.
   Agaropalowi opadły ręce. Z mroku wyskoczyło trzech 
następnych mężczyzn. Za nimi popłynęła rzeka ogarniętych 
paniką wojowników. Wielu z nich nie miało już broni. Król 
oprzytomniał.
   - Stać, ścierwa! - krzyknął, ile tchu w płucach. - Wracać 
z powrotem!
   - Nie słuchajcie tego szaleńca! - rozległy się głosy 
starców. - Uciekajcie, zanim podziemne demony pożrą was 
wszystkich! Odstąpcie! Odstąpcie! To miejsce przeklęte! - 
przygarbione postacie krążyły pomiędzy ogłupiałymi 
wojownikami.
   - Związać tych zdrajców! - rozkazał Agaropal.
   Nikt się nie ruszył. W jaskiniach znowu ucichło.
   - To bluźnierca od bogów przeklęty! - zawodzili starcy. - 
Klątwa i śmierć każdemu, kto słucha słów jego!
   Agaropal zsiniał z wściekłości.
   - Zdrada - wycedził przez zaciśnięte zęby, a potem 
krzyknął: - Do mnie! Ja, król, rozkazuję wam!
   - On was tu na zatratę przywiódł! Spójrzcie! Tam groby 
otwarte czekają! - starcze dłonie wskazały na czarne wyloty 
pieczar.
   Ogarnięci zabobonnym lękiem koczownicy zaczęli się cofać. 
Agaropal zawył jak wściekły wilk. Wyszarpnął topór zza pasa. 
Szerokie ostrze spadło na głowę najbliższego starca. Był nim 
Belomis. Krwawa miazga zalała siwe włosy.
   - Zdrajcy!!! - ryknął król z pianą na ustach. - 
ZDRAJCYYYYYY!!!
   Odwrócił się gwałtownie i pognał w stronę najbliższej 
jaskini. Przeszło czterystu mężczyzn stało bezczynnie gapiąc 
się na to pustymi oczami.
   Agaropal wpadł w ciemność. Po kilku krokach potknął się o 
ciało, ale nie stracił równowagi. Dalej trupów było więcej. 
Stąpał po nich brnąc coraz głębiej i głębiej. Tu i ówdzie 
rozległy się zdławione jęki i rzężenia konających. Nie 
paliła się ani jedna z przyniesionych przez koczowników 
pochodni. Szczurowie zgasili wszystkie. Im światło nie było 
potrzebne. I bez niego mogli swobodnie przemierzać znane na 
pamięć korytarze. Agaropal wciąż nie spotykał swych wrogów. 
Słyszał ich głosy i kroki dobiegające z oddali, ale nikt 
dotąd nie stanął na jego drodze. Król pomimo swego 
szaleństwa zdołał pojąć przyczynę tego stanu rzeczy. 
Szczurów było zbyt mało! Ten dzień był dla nich dniem 
koszmarnej ofiary, której sensu nigdy nie mieli zrozumieć. 
Po ostatnim szturmie pozostało ich nie więcej niż dwudziestu 
zdolnych do dalszej walki. Atak koczowników załamał się na 
chwilę przed zwycięstwem.
   - Głupcy!!! - wydarł się Agaropal. - Przeklęci głupcy!
   Głosy i kroki rozległy się nagle tuż za nim. Król 
obejrzał się szybko. Na jasnym tle odległego wejścia do 
jaskini odcięły się wyraźnie dwie postacie mężczyzn. Topór 
uderzył jak grom. Pierwszy ze Szczurów runął rozrąbany od 
czubka głowy do ramion. Drugi uskoczył w bok, w cień. 
Agaropal zadał kolejny cios wsłuchując się w oddech 
przeciwnika. Ostrze przeniknęło ciało i kości. Chrapliwy 
skrzek odbił się upiornym echem. Odpowiedziały mu liczne, 
wzburzone okrzyki i zbliżające się kroki biegnących ludzi.
   Agaropal popędził dalej. Jego rozgorączkowany umysł 
wypełniło niejasne przeczucie celu. Korytarz skręcił raz i 
drugi. Oprócz nieprzeniknionej czerni były tu tylko stosy 
ciał, ściany wyrastające nie wiadomo skąd i coraz bliższe 
odgłosy pogoni. Wtem ktoś wyszedł z jakiejś bocznej odnogi 
tunelu. Agaropal rąbał na oślep. Trafił w skałę. Rozedrgane 
stylisko wyleciało mu z ręki. Nie było czasu szukać. 
Wyciągnął nóż. Dłoń Szczura chwyciła go za włosy. Uderzył 
dwa razy. Za drugim pchnięciem klinga uwięzła pomiędzy 
kośćmi i nie dała się wyrwać. Rozległ się płaczliwy jęk. 
Młodzieniec szamocząc się ze swoją ofiarą zorientował się 
nagle, że to dziewczyna. Ścigający go mężczyźni byli już o 
parę kroków. Agaropal rzucił się przed siebie. Nie miał już 
broni. Wykonał kilka desperackich susów balansując 
rozpaczliwie na zwłokach zalegających korytarz. Jakieś
porzucone ostrze zraniło go w łydkę. Naraz wyrżnął czołem o 
coś twardego. Zamroczony padł na kolana. Po twarzy pociekła 
krew. Czyjś ciepły oddech owionął mu kark. Agaropal szarpnął 
się w bok i pełznąc na czworakach przelazł przez stertę 
zabitych. Dalej nie było już trupów. Znalazł się tam, gdzie 
nie dotarł dotąd żaden koczownik. Poderwał się i pognał 
przed siebie odbijając się od ścian korytarza. Porozbijane 
ciało pulsowało bólem. Agaropal poczuł, jak ogarnia go 
zwierzęcy strach. Gdzieś przed nim zabłysło żółtawe światło. 
Pobiegł w jego kierunku. Po kilkudziesięciu krokach wpadł do 
ogromnej, pogrążonej w półmroku sali. Paliło się tu mnóstwo 
małych oliwnych kaganków. Na podłodze leżały setki rannych, 
martwych lub umierających. Wśród nich krzątały się 
kobiety Szczurów.
   Agaropal przystanął nie wiedząc, co robić. Do sali 
dochodziło kilka tuneli. W ich wylotach pojawili się 
uzbrojeni wojownicy. Z tyłu było to samo. Tylko w jednym 
korytarzu, odchodzącym od przeciwległego końca sali, nic się 
nie poruszyło. Młodzieniec pomknął tam przeskakując i 
depcząc leżących Szczurów oraz roztrącając napotkane 
kobiety. Podniósł się straszny krzyk. Niektórzy ranni 
zaczęli wstawać ze swych legowisk. Wielu z nich wciąż miało 
broń. Wojownicy wbiegający do sali pojęli zamiar Agaropala i 
ruszyli, by zabiec mu drogę. Król koczowników nie dał się 
jednak wyprzedzić. Z chrapliwym rykiem przemknął pomiędzy 
nimi i skoczył w mrok tunelu. Niespodziewanie jego stopy nie 
znalazły oparcia. Młodzieniec runął w dół wymachując 
bezradnie rękami. Za moment uderzył o wodę. Gdzieś obok 
plusnęła rzucona niecelnie włócznia.
   Krztusząc się i parskając Agaropal wypłynął na 
powierzchnię. Zrozumiał, że dotarł do celu. Dokonało się. 
Silny nurt podziemnej rzeki chwycił go i poniósł w czarną 
otchłań. Strach i ból stopniowo opuszczały jego ciało. Gasły 
rozżarzone emocje. Agaropal powolnym ruchem przekręcił się 
na wznak i odchylił głowę do tyłu. Odetchnął głęboko raz i 
drugi. Rozrzuciwszy luźno ramiona bezwolnie poddał się 
prądowi wody. Teraz czuł już tylko gorycz.
   Państwo przepadło. Kilka głupich zdarzeń przekreśliło 
marzenia. To niesprawiedliwe. Przecież zrobił wszystko, co 
mógł. Był sercem i nerwem żywiołu silniejszego niż wszelkie 
prawa boskie i ludzkie. Pragnął stworzyć Państwo, 
Cywilizację, zapoczątkować zmiany i rozwój. Wznieść coś 
wielkiego. Prymitywny żywot Szczurów nie mógł być od tego 
ważniejszy. Po prostu nie mógł!
                                    Konrad T. Lewandowski

Warszawa, grudzień 1992 - kwiecień 1993

              KONRAD T. LEWANDOWSKI (PRZEWODAS)
   Urodzony 1 kwietnia 1966 r. w Warszawie. Absolwent 
Wydziału Inżynierii Chemicznej i Procesowej Politechniki 
Warszawskiej. Autor dwu powieści fantasy: "Ksin" (1991) i 
"Różanooka" (1992), scenarzysta komiksów. Z naszych łamów 
znany jako nowelista ("Wisielica", "NF" 4/91) i publicysta o 
różnorodnych zainteresowaniach - cykl "Alternatywy ewolucji" 
oraz znaczący sondaż wśród głównonurtowców "Stary krytyk 
mocno śpi" ("NF" 7/93).
   W "Podziemnej rzece" daje Lewandowski zawsze aktualną 
przypowieść o zbuntowanym obywatelu archaicznej 
społeczności, pragnącym zerwać pęta tradycji, wziąć los w 
swoje ręce i zbudować nowy świat. Młody bohater 
Lewandowskiego widzi tę nową społeczną konstrukcję nadto 
chyba wyraziście, autor nie unika ahistoryzmów i 
anachronizmów, ale bo też nie odtworzenie przedwiekowej 
świadomości jest celem opowiadania. I tu i w pomyślanej 
podobnie "Wieży Imion" ("Fenix" 5/1992) mamy do czynienia z 
przestrzenią symboliczną, z magiczną topografią, z umownym 
światem będącym sceną dramatu idei nie zaś archeologiczną 
odkrywką. Ponadto, w przeciwieństwie do nieco starszego 
mistrza fantasy, Sapkowskiego, zajmującego się emocjami, 
dylematami i w ogóle fenomenem jednostek - Lewandowski gra 
przede wszystkim w strukturę, system, ruch kolektywu i 
heglowską bez mała filozofię dziejów. Tacy są młodzi, smak 
na psychologię przychodzi z wiekiem. Przedtem plączą się 
człowiekowi po czaszce plany rewolucji, poderżnięte gardła 
oraz konni i piesi ścierający się na majdanie w imię 
Państwa, Historii, Cywilizacji, Przełomu. Co też jest jakoś 
prawdziwe i czytelniczo atrakcyjne.  
   Ponadto, przyznajmy, obrazki zwichrowanej astronomii z 
początku opowiadania czy na przykład wizja plemienia 
wędrującego za wiatrem, mają tu wiele suwerennego 
poetyckiego uroku. Zaś rozterki Agaropala nie są w sumie 
bardzo odległe od pogłębionych mitologicznych poszukiwań 
bohaterów Szrejtera ("Mysterium tremendum", "NF" 1/93) bądź 
Drogosza ("Athaom", "NF" 9/93). I od naszych dzisiejszych 
duchowych kłopotów.  
                                                   (mp)
