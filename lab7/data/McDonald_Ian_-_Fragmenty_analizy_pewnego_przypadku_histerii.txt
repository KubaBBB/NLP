Autor: IAN McDONALD
Tytul: Fragmenty analizy pewnego przypadku histerii

(Fragments of an Analysis of a Case of Hysteria)

Z "NF" 4/98

                          NOCNY SEN
   Szybko, szybko, prędzej, prędzej; szybko, szybko, prędzej, 
prędzej, przez las spowity nocą; nocny pociąg mknie przez nocny 
las, wśród drzew, mnóstwa drzew, toruje sobie drogę snopem 
jaskrawego światła, które spływa na ciągnące się bez końca 
szyny, rozdziera nocną ciszę nieustannym łomotem tłoków, 
wdmuchuje w nią kłęby rozbłyskującego iskrami dymu, który 
spływa po obłym cielsku lokomotywy, porywa ze sobą łoskot 
ogromnych kół, wdziera się w noc spowijającą serce kontynentu. 
Nocny pociąg; szybko, szybko, prędzej, prędzej.
   Chociaż minęło już kilka godzin od chwili, kiedy ojciec 
życzył ci dobrej nocy z górnego łóżka, a o jedną albo dwie 
więcej, odkąd konduktor pomajstrował przy siedzeniach, 
zamieniając je w wygodne leżanki, i rozłożył na nich czyściutką 
pościel, ty ciągle nie śpisz. Nie możesz zasnąć. Tam, za oknem, 
są drzewa nocnego lasu. Nie widzisz ich, ale zdajesz sobie 
sprawy z ich obecności. Wiesz, że tłoczą się blisko toru, jak 
gromada starych, wysokich, zgarbionych mężczyzn, i wyciągają 
ręce-gałęzie, by musnąć czubkami palców ścianę wagonu.
   Nie widzisz też kilkuset ludzi, którzy leżą nieruchomo w 
piętrowych łóżkach, w przedziałach oświetlonych żółtawym 
blaskiem nocnych kolejowych lampek, ukołysani do snu miarowym 
stukotem kół międzynarodowego pociągu, lecz wiesz doskonale, że 
tam są i podążają, niczego nieświadomi, przez ciemną noc ku 
swemu przeznaczeniu. Z sąsiedniego przedziału znowu dobiegają 
przytłumione odgłosy: szept kobiety, cichy głos mężczyzny, 
skrzypienie skórzanej tapicerki, zduszony śmiech, regularne 
postukiwanie jakiegoś przedmiotu obijającego się o drewnianą 
ściankę. Kiedy tak leżysz w swoim łóżku, z głową zaledwie o 
kilka centymetrów od tego stukania po drugiej stronie, wydaje 
ci się, że twoje zmysły ogarniają wszystko: kochanków w 
sąsiednim przedziale, pogrążonych we śnie pasażerów, ryk, 
gwizd, świst pędzącego pociągu, jego gonitwę przez noc, wśród 
ciągnących się bez końca, zgarbionych drzew.
   Chyba jednak zasnęłaś. Myślałaś, że to ci się nie uda, ale 
stukot kół ukołysał cię do snu, ponieważ właśnie zakłócenie 
tego rytmu sprawia, że się budzisz. Pociąg zwalnia. Przewracasz 
się na bok i spoglądasz w okno, ale widzisz tylko swoje odbicie 
w szybie. Pociąg leniwie toczy się naprzód, pełznie po szynach 
z przeraźliwym skrzypieniem, a ciebie ogarnia paraliżujące, 
graniczące z pewnością przekonanie, że jeśli się zatrzyma, to 
już nigdy nie ruszy.
   Gdzieś daleko z przodu rozlega się bicie dzwonu. 
Towarzyszą mu głosy, ledwo słyszalne z powodu potępieńczego 
skrzypienia i zgrzytania, głosy za oknem, wykrzykujące coś w 
niezrozumiałym języku.
   Ojciec też już nie śpi. Schodzi po drewnianej drabince, 
włącza światło, siada przy stoliku i patrzy przez okno. W 
blasku sączącym się przez szybę widzisz twarze. Wzdłuż toru 
stoją mężczyźni o głupich, tępych, brutalnych twarzach. Kiedy 
ich mijasz w sunącym powoli wagonie, nieruchomieją na chwilę i 
odprowadzają cię wrogimi spojrzeniami. Jesteś tak wstrząśnięta 
ich wyglądem, że mija trochę czasu, zanim dostrzegasz, co 
robią: noszą ciała - chwytają je po dwóch, za ręce i nogi - i 
układają je obok toru. Nagie ciała mężczyzn, kobiet i dzieci 
leżą rzędem na żwirze oddzielającym tor od pierwszego szeregu 
drzew. Dopiero teraz daleko z przodu dostrzegasz krwawą 
poświatę, jakby odblask gigantycznego pożaru; tak, gdzieś w 
głębi nocnego lasu szaleje ogromny pożar. Pytasz ojca, co to 
wszystko znaczy.
   - Wydarzyło się jakieś straszliwe nieszczęście - odpowiada 
jak we śnie. - Przypuszczalnie katastrofa kolejowa. Pociąg 
wypadł z szyn i podpalił las.
   Nocny pociąg sunie ze zgrzytaniem naprzód, wzdłuż szpaleru 
zwłok, mężczyźni o tępych twarzach przynoszą ich coraz więcej, 
rozmawiając między sobą w szczekliwym, niezrozumiałym języku, 
dzwon bije bez przerwy.
   Wiesz już, że wcale nie spałaś, chociaż czujesz się tak, 
jakbyś usnęła i obudziła się w zupełnie innym czasie i miejscu. 
Pociąg wjeżdża na wiejską stację. Nadęty zawiadowca z czarnym 
wąsikiem, w mundurze oblepionym błyszczącymi ozdobami, 
zatrzymuje go przy peronie. Drewniany płot jest udekorowany 
chorągiewkami, a pod okapem niewielkiego, też drewnianego 
budynku stacji wiszą japońskie papierowe latarnie, które 
kołyszą się w podmuchach wiatru wiejącego od lasu. Pociąg 
nieruchomieje ze zgrzytem hamulców, do twoich uszu zaś 
docierają dźwięki muzyki. Przed poczekalnią kwartet smyczkowy 
gra ostatnią część "Eine kleine Nachtmusik"; wykonanie jest 
dalekie od perfekcji. Zawiadowca idzie wzdłuż pociągu w 
czarnych, sięgających kolan butach, na zmianę dmuchając w 
gwizek i wołając:
   - Wysiadać! Wszyscy wysiadać!
   - Chodź, Anno - mówi ojciec, bierze z półki futerał ze 
skrzypcami i zanim zdążysz cokolwiek pomyśleć, jesteście już na 
peronie razem z setkami podróżnych, trzęsących się z zimna w 
piżamach, koszulach nocnych, peniuarach i szlafrokach.
   Lokomotywa z sykiem wypuszcza parę. Wagony skrzypią i 
przesuwają się nieco.
   - W poczekalni serwujemy herbatę, kawę i gorące przekąski! 
- ogłasza rozpromieniony zawiadowca. - Panie i panowie, 
zapraszam do poczekalni!
   Pomrukując z zadowoleniem, pasażerowie ruszają w kierunku 
budynku dworcowego, ale ty czujesz, jak z każdym krokiem 
narasta w tobie trudny do wytłumaczenia lęk, aż wreszcie 
czujesz, że za nic w świecie nie możesz nie chcesz nie 
powinnaś tam wchodzić.
   - Tatusiu, nie zmuszaj mnie! - płaczesz, lecz ojciec 
odpowiada:
   - Anno, proszę! Tylko na chwilkę, do przyjazdu następnego 
pociągu.
   Ty jednak nie możesz nie chcesz nie powinnaś, ponieważ 
zajrzałaś przez zakratowane okno i już wiesz, co na was czeka w 
starej poczekalni. W poczekalni jest piekarz w białym fartuchu, 
który stoi przed otwartymi drzwiami pieca. Dostrzega cię po 
drugiej stronie szyby, uśmiecha się i wyciąga z pieca szuflę, 
żeby pokazać ci, co piecze.
   Na szufli leży złocisty bochenek chleba w kształcie nowo 
narodzonego dziecka.

                        DRZWI I OKNO
   Na przypadek Fraulein Anny B. zwróciłem uwagę u schyłku 
zimy roku 1912, podczas środowego posiedzenia utworzonego 
przeze mnie Międzynarodowego Towarzystwa Psychoanalitycznego, 
za sprawą doktora Geistlera, jednego z najmłodszych stażem 
uczestników naszych zebrań. Kiedy byliśmy już przy kawie i 
cygarach, doktor Geistler napomknął mimochodem o chorej na 
astmę pacjentce, którą ostatnio się zajął, a której nie dało 
się wyleczyć konwencjonalnymi metodami. Ataki astmy zdawały się 
mieć związek z doświadczanym przez kobietę lękiem przed 
zamkniętymi pomieszczeniami. Po spotkaniu zapytał mnie, czy 
zechciałbym podjąć próbę dokonania analizy tej psychoneurozy; 
zgodziłem się i wyznaczyłem pierwszy seans na dziesiątą rano w 
najbliższy wtorek.
   Wiem z doświadczenia, że psychoneurozy bardzo często nie 
powodują widocznych zmian w zewnętrznym wyglądzie pacjenta. Tak 
właśnie miała się rzecz z Fraulein Anną B., która okazała się 
atrakcyjną, uroczą, pewną siebie siedemnastoletnią osóbką, 
córką pierwszego skrzypka Opery Cesarskiej, który, jak 
dowiedziałem się ze zdziwieniem, poznał mnie osobiście w B'Nai 
B'rith, czyli Wiedeńskim Stowarzyszeniu Żydów. Wychowywał 
samotnie swoje jedyne dziecko, ponieważ matka Anny osierociła 
ją w niemowlęctwie, stając się jedną z ofiar szalejącej wówczas 
epidemii grypy. Odniosłem niejasne wrażenie, że żywotność i 
energia dziewczyny mają źródło w czymś więcej niż tylko 
młodzieńczej zuchowatości.
   Zaraz po wejściu do gabinetu skomentowała panujący w nim 
półmrok i bałagan, a następnie, mimo chłodnej zimowej pory, 
zażądała, bym otworzył na oścież drzwi i okno. Zapaliłem 
cygaro, ale zanim zdążyłem zaciągnąć się trzy razy, stwierdziła 
stanowczo, że z powodu dymu ma kłopoty z oddychaniem. Chociaż 
niemal cały dym uciekał przez otwarte okno na Berggasse, 
obiecałem jej, że podczas naszych seansów powstrzymam się od 
palenia. Histeryczne przeczulenie Anny B. było jednak tak 
wielkie, iż najmniejszy, prawie niewyczuwalny ślad zapachu 
cygara powodował atak astmy.
   Okazała się osobą nadzwyczaj rozmowną, z upodobaniem 
wdającą się w szczegóły nawet najbardziej trywialnej 
opowiastki. Nie potrafiła sobie przypomnieć, kiedy dokładnie 
pojawił się lęk przed zamkniętymi pomieszczeniami, ale wydawało 
jej się, że zawsze czuła się niezbyt pewnie w niedużych 
zagraconych pokojach. O tym, jakie rozmiary osiągnęły te obawy, 
uświadomiło ją dopiero wydarzenie, po którym zwróciła się z 
prośbą o pomoc do doktora Geistlera.
   Wczesną jesienią orkiestra jej ojca odbywała tournee z 
"Czarodziejskim fletem" Mozarta. Trasa wiodła z Salzburga do 
Monachium, stamtąd zaś do Zurychu, Mediolanu i Wenecji. Ojciec 
uznał, że będzie to znakomita okazja do poszerzenia horyzontów 
córki, i postanowił zabrać ją ze sobą w podróż. Annę B. od 
początku dręczyły niedobre przeczucia związane z wyprawą; kiedy 
wraz z ojcem zjawiła się na Dworcu Zachodnim, niepokój zamienił 
się w lęk, a kiedy artyści zaczęli wsiadać do pociągu, Anna 
dostała ataku histerii. Pora była późna, dworzec prawie pusty, 
nad torami słała się para i dym. Muzycy zajęli już miejsca w 
przedziałach, ojciec stał w drzwiach wagonu i wołał, żeby się 
pospieszyła, pociąg miał lada chwila ruszyć. O tych szczegółach 
dowiedziała się później, wówczas bowiem jej uwagę przykuła 
mosiężna lampa stołowa widoczna w oknie przedziału sypialnego, 
którym miała podróżować z ojcem. Na widok lampy ogarnęło ją 
paniczne przerażenie; czuła, że za nic w świecie nie zdoła 
wejść do tego przedziału ani nawet do pociągu. Mechaniczne 
odgłosy stacji opadły ją ze wszystkich stron, dym począł ją 
dusić, na próżno usiłowała złapać powietrze.
   Ojciec i jeden z bagażowych zanieśli na pół przytomną, 
majaczącą dziewczynę do pokoju zawiadowcy, skąd telefonicznie 
wezwano doktora Geistlera.
   Ponieważ obraz lampy odegrał w tym zajściu tak istotną 
rolę, zaproponowałem, byśmy cofnęli się do dzieciństwa 
pacjentki, źródła wszystkich nerwic wieku dorosłego, i 
poszukali ewentualnych związków z wydarzeniami, jakie miały 
wówczas miejsce. Bardzo szybko przypomniała sobie epizod z 
okresu, kiedy zaczęła sypiać w oddzielnym pokoju. Ojciec 
postawił na nocnym stoliku lampę z abażurem udekorowanym 
obrazkami przedstawiającymi postaci i sceny z bajek. Anna nie 
pamiętała, kiedy zasnęła, zapamiętała natomiast chwilę, kiedy 
obudziła się w pokoju wypełnionym dymem; ponieważ nie zgasiła 
lampy, abażur wykonany z tandetnego materiału zajął się ogniem. 
Jej przeraźliwe krzyki obudziły ojca, który przybiegł z 
sąsiedniej sypialni i szybko stłumił ogień, niemniej jednak 
przez wiele miesięcy po tym wydarzeniu nie chciała nawet 
słyszeć o tym, że miałaby spać w innym pokoju, a niekiedy nawet 
wślizgiwała się do jego łóżka.
   Opowiedziawszy mi o wypadku z lampą, Fraulein Anna B. 
stwierdziła, że czuje się znacznie lepiej, a ponieważ wizyta 
dobiegała końca, podziękowała mi za pomoc i zapytała, czy ma 
zapłacić od razu, czy też później prześlę rachunek. Odparłem z 
lekkim rozbawieniem, że kuracja nie tylko się nie zakończyła, 
ale na dobrą sprawę nawet jeszcze się nie zaczęła i że będziemy 
potrzebowali wielu tygodni, a kto wie czy nie miesięcy, oraz 
mnóstwa seansów, zanim z całą pewnością stwierdzimy, iż 
udało nam się raz na zawsze rozprawić z jej nerwicami.  
   Podczas następnej wizyty Fraulein Anna B. była w 
znacznie gorszym nastroju. Przez otwarte okno do pokoju wpadał 
porywisty wiatr, ona zaś opowiadała mi o niepokojącym śnie, 
który uparcie ją nawiedzał. Sen ów (będę go nazywał "snem o 
nocnym pociągu") miał później pojawiać się pod różnymi 
postaciami i z różną częstotliwością przez cały okres leczenia. 
Zmienność jest jedną z najbardziej charakterystycznych cech 
nerwic; nawet jeśli ustępują pod działaniem terapii, potrafią 
powracać w przetworzonej formie.
   Zamiast podejmować próbę analizy całego snu - próba taka, 
w świetle poprzedniej sesji, byłaby nieco zbyt pochopna - wolę 
skoncentrować się na kilku jego elementach, którym z pewnością 
warto przyjrzeć się bliżej, a mianowicie: groźnemu lasowi, 
długiemu szeregowi nagich ciał oraz piekarzowi i makabrycznemu 
bochenkowi chleba.
   Dokładając kolejne ogniwa do łańcucha skojarzeń, 
cofnęliśmy się daleko w przeszłość, do pikniku w Lasku 
Wiedeńskim, podczas którego Anna B. po raz pierwszy zdała sobie 
sprawę ze swojej seksualnej niekompletności. W wyprawie 
uczestniczyli, oprócz ojca mojej pacjentki, "ciotka", będąca w 
rzeczywistości bliską przyjaciółką rodziny, oraz kuzyn Anny B., 
starszy od niej o niespełna rok. Fraulein Anna B. liczyła sobie 
wówczas pięć albo sześć lat. Dorośli dyskutowali na różne mało 
interesujące tematy, dzieci więc bawiły się w lesie i, jak to 
bywa z dziećmi, dość szybko poczuły konieczność załatwienia 
naturalnej potrzeby. Fraulein Anna B. zapamiętała doskonale, 
jak wielkie zdziwienie wywołał u niej widok penisa kuzyna, oraz 
że zapragnęła go dotknąć - wyłącznie z ciekawości, jak mnie 
zapewniała. Zachwycona łatwością, z jaką chłopiec uwolnił się 
od dokuczliwego balastu moczu, powiedziała: "To bardzo 
przydatne urządzonko, szczególnie na pikniku".
   Tuż przed końcem seansu usłyszałem od niej następujące 
słowa: "Doktorze Freud, właśnie sobie coś przypomniałam. Nie 
wiem, czy to ma jakieś znaczenie, ale ta lampka w przedziale 
pociągu odjeżdżającego do Salzburga nie miała abażuru. Żarówka 
była niczym nie zasłonięta, goła".
   W ciągu kolejnych miesięcy, podczas których zima ustąpiła 
miejsca chimerycznej wiedeńskiej wiośnie, tworzyliśmy 
psychoneurotyczną mapę "snu o nocnym pociągu". W miarę jak 
docieraliśmy do kolejnych dziecięcych nerwic, wydobywaliśmy je 
na światło dzienne i ujawnialiśmy ich źródła, lęk Anny B. przed 
zamkniętymi pomieszczeniami wyraźnie się zmniejszał. Po pewnym 
czasie pozwoliła mi zamykać okno, potem drzwi, a wreszcie, w 
marcu roku 1913, z niekłamaną ulgą mogłem wrócić do palenia 
cygar.
   Symbolika nagich ciał ułożonych wzdłuż toru sięgała 
korzeniami chyba najistotniejszego traumatycznego doświadczenia 
z dzieciństwa Fraulein Anny B.
   Podczas wakacyjnej przerwy w działalności artystycznej 
opery ojciec dziewczyny wypoczywał w kurorcie Baden-Baden. W 
wyjazdach tych towarzyszyła mu Anna, która, z braku 
rówieśników, była zmuszona przebywać wyłącznie w towarzystwie 
dorosłych, w tym głównie ludzi w podeszłm wieku, tworzących 
najliczniejszą grupę kuracjuszy. Ojciec zostawiał ją samą 
sobie, ponieważ większość czasu spędzał w towarzystwie pewnej 
damy, która również od wielu lat przyjeżdżała do wód o tej 
samej porze roku. Annę przeraziło spotkanie w pompowni z 
najwyraźniej dotkniętym starczą demencją dżentelmenem, który 
zagroził jej wiecznym potępieniem, jeśli natychmiast nie padnie 
na kolana i nie zacznie błagać Chrystusa o zmiłowanie. Kiedy 
zaraz potem ów dżentelmen usiłował zmusić ją do tego siłą, 
uciekła z pomieszczenia i pobiegła do lasu na poszukiwanie 
ojca.
   Biegła ciągnącymi się, zdawać by się mogło, bez końca 
dróżkami, aż wreszcie usłyszała głosy ojca i jego towarzyszki. 
Głosy dobiegały z kępy rododendronów. Nie zastanawiając się ani 
chwili, wtargnęła między krzewy, by ujrzeć ojca odbywającego 
stosunek płciowy z rudowłosą kobietą, zgiętą w pół w cieniu 
ogrodowej pergoli. Kobieta podniosła głowę, uśmiechnęła się do 
niej i powiedziała: "Witaj, koteczku". W ten sposób zwracał się 
do niej wyłącznie ojciec. Dopiero wtedy dziewczyna rozpoznała w 
kobiecie osobę, z którą ojciec regularnie spotykał się podczas 
każdego pobytu w uzdrowisku. Najbardziej utkwił jej w pamięci 
stożkowy kształt zwisających piersi, rude włosy zasłaniające 
częściowo twarz oraz rytmiczne, gwałtowne ruchy ojca, 
nieświadomego faktu, że córka jest świadkiem jego wyczynów. 
Kiedy opowiadała mi o tym wydarzeniu, każde słowo brzmiało jak 
splunięcie.
   Ojciec nigdy się nie dowiedział, że Anna obserwowała 
zdarzenie w pergoli, kobieta zaś potraktowała incydent jako 
początek milczącego przymierza. Fraulein Anna szybko 
wyprowadziła ją jednak z błędu, ponieważ jeszcze tego samego 
dnia przy kolacji po kryjomu nasypała jej do talerza 
wybielacza, który ukradła z pokoiku sprzątaczek.
   Przekonanie Anny B., że zarówno próba zamordowania 
rudowłosej kobiety, jak i lęk przed zamkniętymi pomieszczeniami 
wzięły się z zazdrości o ojca, zajęło mi czas aż do końca 
wiosny. Przez kilka tygodni uparcie broniła się przed uznaniem 
faktu, że ojciec pociągał ją płciowo, do czego w znacznym 
stopniu przyczynił się okres po wypadku z lampą, kiedy to wiele 
nocy spędzili w jednym łóżku, jednak stopniowo zaczęła sobie 
uświadamiać, iż męska postać ojca częściowo zastąpiła jej 
żeńską postać matki, co z kolei doprowadziło do powstania 
odwróconego kompleksu Edypa. Jej budząca się seksualność 
sprawiła, iż Anna podświadomie winiła ojca za to, że zdradził 
ją - jego pierwszą i największą, w jej mniemaniu, miłość - na 
rzecz fizycznej bliskości z inną kobietą. Zamknięcie w 
niewielkim przedziale sypialnym, intymna bliskość ojca, 
wreszcie nagromadzenie wspomnień z dzieciństwa, doprowadziły w 
końcu do wybuchu histerii. "Sen o nocnym pociągu" 
nie nawiedzał jej już tak często, aż wreszcie wczesnym latem 
Fraulein Anna B. poinformowała mnie, iż odważyła się odbyć 
krótką podróż pociągiem do klasztoru w Melku i że obyło się bez 
jakichkolwiek nieprzyjemnych sensacji. Po zakończeniu terapii 
Anna B. przez długi czas utrzymywała ze mną kontakt listowny; 
ku swemu niekłamanemu zadowoleniu dowiedziałem się od niej, że 
poznała interesującego młodego człowieka, syna jednego z 
najlepszych wiedeńskich prawników, oraz że ten fakt nie wywołał 
u niej ani poczucia winy, ani nawrotu nerwicy. Należy się 
spodziewać, iż znajomość ta w krótkim czasie doprowadzi do 
małżeństwa.

                   PIWNICA PRZY JUDENGASSE
   Kiedy właściciele lokali w Heurigen zdejmują znad drzwi 
i witryn uschnięte, zakurzone gałęzie sosnowe, oznacza to, że 
skończyło się młode wino. Już czas, panie i panowie! Butelki 
puste, szklaneczki suche, pora skrobać ławy, wnieść do środka 
długie stoły zbite z sosnowych desek. Muzycy pakują skrzypce, 
gitary i akordeony, ostatni goście opuszczają chłodne sale i 
zacienione podwórza domów Grinzingu, Cobenzl i Nussdorfu, 
odjeżdżają fiakry i tramwaje, wszyscy wracają do miasta, by 
szukać rozrywki w jego kawiarniach i cukierniach, klubach i 
kabaretach, w blasku kryształowych kandelabrów Opery i 
mrocznych piwnicach przy Kartnergasse, cuchnących moczem i 
zwietrzałym piwem.
   Mieli nadzieję przeczekać wszystkich, nawet koniec sezonu, 
jakby fakt, że jeszcze tu są, mógł przedłużyć trwanie lata na 
zboczach Lasku Wiedeńskiego. Jednak ostatnia szklaneczka, 
ostatnia butelka i ostatnia beczułka zostały opróżnione, 
ostatni biesiadnicy zaś otrząsnęli się z resztek snu nocy 
letniej, by stwierdzić, że gapią się na brukowane ulice miasta 
od stolika w Konditorei Demel.
   Było ich czworo: dwie kobiety i dwaj mężczyźni. Należeli 
do tej części wiedeńskiej społeczności, która, jakby czując w 
wiejącym ze wschodu wietrze swąd spalenizny płonącego imperium, 
tańcząc bezustannie walca powoli, ale stale zbliżała się do 
ognia. Już dawno odkryli i zbadali wszystkie możliwości, jakie 
daje życie we czwórkę, a zużywszy je doszczętnie, odrzucili 
precz jak stare, sprane ubrania, by zanurzyć się w wir Kaffee 
Kultur, operowych skandali, piwiarnianych rewolucji, podłej 
sztuki i odgrzewanych plotek, tylko po to jednak, by 
stwierdzić, że znajdują tam zwielokrotnione i powiększone 
odbicie własnej klaustrofobicznej egzystencji: nudę nie 
ograniczoną do osób, miejsc albo klas społecznych, lecz 
ogarniającą cały kontynent. Nudę, od której lepsza wydawała się 
nawet wojna.
   Może sprawił to cień totalnej wojny, który zawisł nad 
konającym imperium, a może tylko nieunikniony wybryk steranych, 
stale obniżających loty apetytów - w każdym razie cała czwórka 
trafiła do piwnicy w starej dzielnicy żydowskiej.
   Piwnica nie miała nazwy, dom nie miał numeru. O jej 
istnieniu informował jedynie szyld z surowego drewna zawieszony 
nad stromymi, wąskimi schodkami przy Judengasse, szyld w 
kształcie szczura. Tego miejsca nie udałoby się znaleźć ani w 
przewodniku, ani na planie miasta. Nie potrzebowało reklam; 
całkowicie wystarczała reputacja oraz opinie stałych bywalców. 
Wśród petite bourgeoise cieszyło się niesłychaną renomą.
   Kiedy syn prawnika po raz pierwszy wspomniał o piwnicy w 
dzielnicy żydowskiej - siedzieli wówczas znudzeni przy stoliku 
w ogródku cukierni - początkowo odrzucili jego pomysł i zajęli 
się poszukiwaniem innych podniet, chociaż doskonale zdawali 
sobie sprawę, że wszystkie okażą się nie warte uwagi i że, 
prędzej czy później, będą zmuszeni zejść po stromych schodkach 
pod drewnianym szyldem w kształcie szczura. Padał pierwszy tej 
jesieni śnieg, kiedy wreszcie wsiedli do samochodu syna 
bankiera i pojechali na Stare Miasto. Najgorsze przeczucia 
miała najmłodsza spośród nich córka skrzypka; gdy drzwi 
otworzyły się, a zgięty w pół maitre d'hotel wpuścił ich do środka, 
stare rany, o kórych sądziła, że dawno już się zabliźniły, 
przypomniały o sobie rwącym bólem i lekkim krwawieniem.
   Takie lokale wszędzie wyglądają tak samo: stoliki 
stłoczone tak ciasno, że nie widać ani centymetra podłogi, 
zakurzone deski sceny, nad którą kołyszą się gwiazdki z 
błyszczącej folii, żółte reflektory, zespół muzyczny złożony z 
kobiet w trykotach, siatkowych pończochach i długich 
rękawiczkach, w przerwach między występami palących tureckie 
papierosy, na stolikach lampki z ciemnoczerwonymi abażurami, 
które dają tak mało światła, że uniemożliwiają rozpoznanie 
gości, zamieniając ich twarze w karykatury.
   Zszedłszy po schodkach, poczuła ucisk w piersi i poprosiła 
swego towarzysza, żeby zabrał ją gdzieś indziej, ale druga 
połowa ich kwartetu już siedziała przy stoliku, więc pociągnął 
ją za rękę, chodź, nie bój się, będzie przyjemnie, nie stanie 
się nic złego. Kelner w białym fartuchu przyniósł wino, na 
scenie kobiety w siatkowych pończochach wykonywały 
najpopularniejsze piosenki, ona zaś koncentrowała się wyłącznie 
na oddychaniu: wdech... wydech... wdech... wydech... Każdy 
astmatyk najbardziej obawia się tego, że po którymś wydechu nie 
będzie w stanie ponownie napełnić płuc powietrzem.
   - Pani wybaczy...
   Młody człowiek ukłonił się i zapytał, czy będzie mógł 
dosiąść się do ich stolika, po czym przysunął sobie krzesło i 
usiadł obok Anny. Był niewysoki, miał prostokątną twarz oraz 
mały czarny wąsik. Muzyka wciąż grała, piwnica, i tak już 
zatłoczona, zapełniła się jeszcze bardziej. Noc mijała powoli, a 
młody człowiek usiłował zabawiać Annę rozmową. Obawiała się, że 
uzna jej lakoniczne odpowiedzi za przejaw niechęci, podczas gdy 
jedyną przyczyną były kłopoty z oddychaniem. Czy jest tu po raz 
pierwszy? Skinienie głową. On przychodzi tu regularnie. Jest 
artystą, a raczej zamierza nim zostać. Już dwa razy nie został 
przyjęty do Akademii Sztuk Pięknych, ale w końcu osiągnie cel. 
Maluje pocztówki i reklamowe ogłoszenia; istotnie, trudno się z 
tego utrzymać, lecz kiedyś świat pozna się na jego talencie i 
pozwoli mu spełnić marzenia. Po odjęciu wydatków na czynsz, 
jedzenie (tak na oko, stanowczo zbyt skromne, pomyślała) i 
materiały zostaje mu akurat tyle, żeby odwiedzać piwnicę przy 
Judengasse. Tutaj, zrównani czarodziejską mocą półmroku, 
spotykają się wielcy i maluczcy tego świata: biznesmeni i 
bankierzy, prawnicy i kapłani, prostytutki, urzędnicy i 
głodujący artyści. Krążą plotki, że podobno widywano tu również 
jednego z książąt.
   - Strach - powiedział z zabawnym wiejskim akcentem z 
północnej Austrii. - Dlatego tu przychodzą. I ja dlatego tu 
przychodzę. Żeby poczuć siłę strachu, żeby się przekonać, że 
ten, kto nad nim zapanuje, kto potrafi go wykorzystać, 
zdobędzie władzę nad światem. Właśnie po to tu przychodzę, 
gnadige Fraulein: żeby powiększać i doskonalić moją władzę nad 
strachem. Kiedyś to mnie będą się bać. Wiem, że tak się stanie. 
Będą się bać, a więc i szanować.
   Strach? - wyszeptałaby, gdyby nie to, że w pomieszczeniu 
zapadła całkowita cisza. Na scenie, w blasku świateł, pojawił 
się stary mężczyzna z akordeonem i zaczął grać powoloną, smutną 
melodię w tonacji mollowej.
   - Panie i panowie, opowiem państwu historię, historię o 
starym człowieku, starszym niż się wydaje, bardzo starym, 
starszym niż potraficie sobie wyobrazić, najstarszym z żyjących 
ludzi. O człowieku, panie i panowie, którego Bóg przeklął, 
dając mu wieczne życie.
   Wokół piersi Anny zaczęła się zaciskać żelazna obręcz.
   - To człowiek przeklęty przez Boga, panie i panowie. 
Wędruje po świecie, ale nigdy nie zazna spokoju. - Długie 
kościste palce przesuwały się po klawiszach niczym ruchliwe 
przedpotopowe stworki. - Zawsze był wierny swojemu panu, który 
nazwał go nawet ukochanym uczniem, lecz cóż z tego? Co otrzymał 
w zamian za swoją miłość i oddanie? Ano te oto słowa, których 
nigdy nie zapomnę: "Co poczniesz, jeśli taka będzie moja wola, 
żeby ten człowiek żył aż do dnia, kiedy przybędę ponownie?" 
Och, Panie, dlaczego wypowiedziałeś te słowa? Dlaczego 
obdarowałeś swego ucznia nieśmiertelnością, której on wcale nie 
pożądał? Pozostał sam jeden, ostatni z dwunastu, piąta 
Ewangelia, żywa, chodząca Ewangelia, żeby każdy, kto go ujrzy i 
wysłucha jego nauki (akordeon przez cały czas grał smutną, 
uwodzącą, hipnotyzującą melodię; nagle Anna spostrzegła ze 
zdumieniem, że kelnerzy, którymi okazały się jakieś odrażające 
istoty o rysach troglodytów w bogato zdobionych małpich 
kostiumach, zatrzaskują okiennice i ryglują drzwi), mógł okazać 
skruchę i przyjąć prawdziwą wiarę. Skrucha! Prawdziwa wiara!
   Niespodziewanie muzyk zmienił tonację na durową, 
zaskakując słuchaczy siedzących nieruchomo przy stolikach.
   - Kiedy wędrowałem przez ten kontynent, a przedtem przez 
inne kontynenty, poznałem nazwę i treść ewangelii, którą niosę, 
aby ludzie mogli szczerze ukorzyć się przed Bogiem. Nazwa ta 
brzmi: strach!
   Przypominający gnomy kelnerzy bezszelestnie przemykali 
między stolikami, gasząc czerwone lampki.
   - Miażdżący, niepowstrzymany, druzgocący strach przed 
Bogiem, przed tym, który potrafi zniszczyć zarówno ciało, jak i 
duszę, i wepchnąć je w czeluście piekieł. Strach! Nic innego 
nie potrafi zmusić ludzi, by padli na kolana przed swym panem. 
Już wiele stuleci temu, w gnijących miastach tego gnijącego 
kontynentu, poznałem prawdę, zrozumiałem, że zostałem wybrany 
przez Boga na jego szczególnego apostoła, apostoła Strachu, 
jedynego, jakiego Pan wysłał, żeby głosił ewangelię lęku 
biednym i bogatym, prawym i nikczemnym, książętom i żebrakom, 
kapłanom i dziewkom ulicznym. Strach...
   Jękliwe dźwięki akordeonu rozpełzały się po sali, 
oplatając niewidzialnymi mackami gości siedzących przy 
stolikach. Światła przygasły; tylko samotny reflektor wydobywał 
z mroku twarz i ręce nieśmiertelnego Żyda.
   - Strach... - wyszeptał ponownie, ułożywszy usta jak do 
pocałunku. Zapadła całkowita ciemność, w której rozległ się 
jego głos: - Nadeszła pora, byście stawili czoło waszemu 
strachowi, zupełnie sami, zamknięci w mrocznych otchłaniach 
waszych ciał, dusz i umysłów.
   Z tuneli, dziur, zakamarków, kanałów ściekowych, nor i 
przesmyków, z ogromnego podziemnego miasta wydrapanego i 
wygryzionego w fundamentach Wiednia, wyłoniły się jak na 
komendę całymi stadami, setkami, tysiącami; wezbrana fala, 
wzburzone morze, rozszalały ocean gibkich, porośniętych krótką 
sierścią ciał. Deptały po stopach gości, spadały z sufitu na 
stoły, głowy, ramiona i kolana ludzi, którzy zrywali się z 
krzeseł, wrzeszczeli przeraźliwie, usiłowali bronić się przed 
potopem, kaskadą, wodospadem, ulewą ostrych pazurów, 
błyszczących zębów, nagich ogonów, czarnych oczu, 
wszędobylskich nosów. Piwnicę wypełniła wrzawa podekscytowanych 
pisków, tak donośna, że zagłuszyła nawet opętańcze wycie ludzi. 
Niektórzy zdołali uciec, niektórzy rzucili się na oślep tam, 
gdzie - jak im się wydawało - powinny być drzwi, niektórzy 
poprzewracali się na podłogę, gdzie błyskawicznie znikli pod 
falującym dywanem szczurzych ciał, inni szukali schronienia na 
stołach lub wspinali się na krzesła, jeszcze inni, być może 
najmądrzejsi, a może po prostu sparaliżowani przerażeniem, 
stali bez ruchu jak posągi. Po jakimś czasie fala opadła, 
wezbrana rzeka zamieniła się w strumień, zaczął się odpływ, aż 
wreszcie ostatni nagi ogon znikł w dziurze prowadzącej do 
podziemnego labiryntu w starej dzielnicy żydowskiej. Zapłonęły 
światła - już nie słabe lampki stolikowe, lecz nagie, silne 
żarówki w drucianych osłonach. W ich bezlitosnym blasku ludzie 
ujrzeli siebie bez masek, które zostały zdarte ostrymi 
pazurkami strachu; ujrzeli się takimi, jakimi byli naprawdę, 
połączonych braterskimi więzami przerażenia. Popłynęły łzy, 
rozległy się histeryczne śmiechy, szmer szeptanych zwierzeń, tu 
i ówdzie nastąpił wybuch gniewu albo wściekłości, gdzieniegdzie 
dało się słyszeć ekstatyczne westchnienia. Puściły hamulce, 
przestały obowiązywać konwencje. W elektrycznym, zimnym blasku 
rozkwitły prawdziwe uczucia i namiętności.
   Oszołomionym niespodziewanym katharsis ludziom nawet nie 
przyszło do głowy rozejrzeć się w poszukiwaniu starego Żyda, 
który wygadywał takie niestworzone rzeczy na swój temat. 
Porwani huraganem emocji, nie zwrócili uwagi na dwóch młodych 
mężczyzn przy stoliku najbliżej sceny, ani na trzeciego, o 
prostokątnej twarzy ozdobionej niewielkim wąsikiem, nie 
zauważyli, jak wynoszą po schodkach dziewczynę miotaną 
drgawkami i rozpaczliwie walczącą o oddech. Nikt nie dostrzegł 
jej szeroko otwartych oczu, w których zamarło tak wielkie 
przerażenie, jakby uderzył w nią gniew samego Boga.

                       DZWONY BERLINA
                       8 czerwca 1934
   Choć jesteśmy małżeństwem już od czternastu lat, Werner 
wciąż lubi zaskakiwać mnie drobnymi prezentami, wciąż cieszy 
się jak nastolatek, kiedy może wejść do domu i oznajmić, że ma 
upominek dla swojej Anny, po czym przekomarzać się ze mną, 
chowając go za plecami i każąc odgadnąć, co to jest albo w 
której ręce go trzyma. Chętnie przyłączam się do zabawy, 
ponieważ mnie także, mimo upływu czternastu lat, sprawia 
ogromną przyjemność radosny uśmiech na jego twarzy, kiedy 
przygląda mi się, jak niecierpliwie rozdzieram papier i zrywam 
wstążkę, by jak najprędzej dostać się do upominku, kolejnego 
drobnego dowodu jego uczuć. Bóg jeden wie, gdzie udało mu się 
zdobyć ten kajet; chyba byłoby lepiej, gdyby spędzał popołudnia 
na przygotowywaniu się do rozpraw niż myszkując w księgarniach 
i antykwariatach przy Birkenstrasse, ale prezent jest naprawdę 
wspaniały: raczej książka niż zeszyt, wysoka, w angielskim 
stylu art nouveau, w twardej oprawie ozdobionej makami i 
kłosami, z czystymi kartami gładkiego kremowego papieru.
   Każda kobieta powinna prowadzić dziennik, twierdzi. Jego 
zdaniem, prawdziwa historia świata jest zapisana właśnie w 
kobiecych dziennikach, szczególnie w czasach takich jak nasze, 
kiedy historia faluje wokół nas niczym ciągnący się bez końca 
łan zboża. Poza tym teraz, kiedy Izaak sześć razy w tygodniu 
uczęszcza do szkoły, mogłabym popaść w stan umysłowej 
wegetacji, z którego jedyną ucieczką byłby jakiś romans; 
właśnie dlatego, zdaniem Wernera, powinnam zacząć prowadzić 
dziennik.
   Oczywiście, Wernerze, jak sobie życzysz. Nawet mniejsza o 
ewentualne romanse; dyscyplina, jaką wymusza takie 
przedsięwzięcie, z pewnością wyjdzie mi na dobre, ale o czym tu 
pisać? Czy ma to być zwykła kronika rodzinna? Izaak wciąż ma 
trudności z matematyką; Anneliese, pomimo wstrząsu, jakim był 
dla niej pierwszy okres, zgłosiła się do chóru, który ma 
wystąpić z okazji wizyty Hermanna Goeringa; z głębi domu 
bezustannie dobiegają podniosłe dźwięki Bachowych sonat 
skrzypcowych, nieomylna oznaka, że ojciec wciąż jeszcze nie 
otrząsnął się z oburzenia po tym, jak z repertuaru Filharmonii 
Berlińskiej wykreślono utwory jego ukochanego Mahlera... Czy to 
właśnie, zdaniem Wernera, jest "prawdziwa historia świata"? A 
może powinnam rejestrować wydarzenia dziejące się tuż obok 
mnie, niemal na wyciągnięcie ręki (dziś w drodze na zakupy 
mijałam wypaloną skorupę Reichstagu), a zarazem odległe, jakby 
nierzeczywiste, jak na przykład wrzaskliwe głosy w radiu, 
zapisywać swoją reakcję, potem zaś reakcje najbliższych? Czy to 
historia, kiedy pani Erdmann przybiega do mnie ze łzami w 
oczach, ponieważ jej nazwisko pojawiło się na czarnej liście 
kobiet, które wciąż robią zakupy w żydowskich sklepach? Piszę 
te słowa lekko drżącą ręką. Jaką nadzieję może mieć zwyczajna 
Hausfrau z berlińskiego przedmieścia, żeby teraz, kiedy aż roi 
się od kronikarzy, wnieść znaczący wkład w dzieło analizy 
czasów, w których przyszło nam żyć? Czuję jednak, że trzeba 
utrwalić przerażenie pani Erdmann, wściekłość mego ojca 
zmuszonego do grania wyłącznie czystej rasowo muzyki oraz 
udział Anneliese w koncercie dla Hermanna Goeringa, ponieważ 
właśnie w takich zwyczajnych, mało ważnych epizodach spełnia 
się kształtowana zupełnie gdzie indziej historia.

                       14 czerwca 1934
   Niedobrze. Opuszczam się. Dałam sobie słowo, że będę pisać 
codziennie oraz że nie ograniczę się do lakonicznych notatek, 
tylko postaram się ubrać myśli w pełne, prawidłowo 
skonstruowane zdania. Cóż, duch jest ochoczy, a w minionych 
tygodniach z pewnością nie brakowało interesujących tematów, 
ale Kinder, Kirche, Kuche (w moim przypadku raczej: Kinder, 
Synagoge, Kuche) zajęły mi mnóstwo czasu.
   Dziś rano przyszła wyraźnie wzburzona pani Schummel ze 
Stowarzyszenia Kobiet Żydowskich; w nocy jej dom otoczyła 
gromada zbirów z SA, wytłukła wszystkie szyby na parterze i 
namalowała na drzwiach ogromną gwiazdę Dawida. Trzęsąc się ze 
strachu, przesiedziała prawie godzinę w szafie pod schodami, 
podczas gdy napastnicy wykrzykiwali pogróżki i obelgi. Muszą 
chyba mieć wyjątkowo mało do roboty, skoro starcza im zapału, 
żeby przez godzinę oblegać dom samotnej staruszki.
   Ojciec jest mocno zaniepokojony. Ja mam męża 
niemojżeszowego wyznania, on tylko zięcia. Chociaż koledzy z 
orkiestry są wobec niego całkowicie lojalni, wystarczy jeden 
donos jakiegoś podłego człowieka, żeby jego kariera legła w 
gruzach, a to oznaczałoby dla niego koniec. Biedny papa bez 
muzyki z pewnością zgasłby jak świeca. Już utrata Mahlera była 
dla niego ogromnym ciosem; świadomość, że być może nigdy nie 
usłyszy finału II Symfonii, w jednej chwili postarzyła go co 
najmniej o dwadzieścia lat.
   To objawy choroby. Społeczeństwo jest chore. Niemcy są 
chore, ale nie zdają sobie z tego sprawy. Werner wciąż jakby 
nigdy nic pracuje do szóstej w kancelarii, ale widzę, że i on 
gryzie się coraz bardziej. Niemal z dnia na dzień maleje liczba 
kruczków prawnych, dzięki którym do tej pory udawało mu się 
przekazywać za granicę żydowskie pieniądze, ostatnio zaś 
rozeszła się pogłoska, że ma zostać wprowadzone prawo 
zakazujące małżeństw, a nawet kontaktów seksualnych między 
Aryjczykami i Żydami. Mój Boże, co to za kraj, w którym miłość 
jest traktowana jak przestępstwo?

                       20 czerwca 1934
   Dziś rano widziałam, jak demolują galerię. Nie zamierzałam 
pojawiać się w pobliżu Blucherstrasse, z pewnością nie 
zapuściłabym się tam, gdyby nie to, że poczułam ogromną ochotę 
na wyjątkowo smaczne ciastka z cukierni, która znajduje się w 
tamtej okolicy. Powinnam była odejść natychmiast, jak tylko 
zobaczyłam tłum i usłyszałam wrzawę, ale szaleństwo ma w sobie 
przerażającą siłę przyciągania. Chyba tylko szaleństwo innych 
pozwala nam upewnić się o naszej normalności... lub jej braku.
   Przed wejściem do Galerii Seidla zgromadziło się około 
pięćdziesięciu, może sześćdziesięciu osób. Nie mogę powiedzieć, 
żebym często tam bywała, ponieważ zupełnie nie rozumiem tych 
współczesnych malarzy. Zdaje się, że nazwali się 
ekspresjonistami. Mężczyźni w brunatnych koszulach wybili już 
witrynę i wyważyli drzwi, teraz natomiast zajmowali się 
wyrywaniem płócien z ram i darciem ich na strzępy. Było to tym 
bardziej przerażające, że robili to metodycznie i starannie, 
bez śladu jakichkolwiek emocji. Zmasakrowane resztki obrazów 
trafiały na ulicę, gdzie ułożono z nich ogromny stos czekający 
najpierw na oblanie benzyną, potem na podpalenie, wreszcie na 
radosny ryk tłumu. Oszołomiony, bezradny Herr Seidl stał na 
uboczu i przyglądał się bezsilnie, jak wygląda kara za 
popieranie abstrakcyjnej, dekadenckiej, skorumpowanej sztuki.
   Chyba to właśnie najbardziej mną wstrząsnęło - wcale nie 
ponura determinacja nazistowskich osiłków, nie ochocze 
przyzwolenie gapiów na gwałt, ale fakt, że sztuka, a więc 
piękno (chociaż nie jestem w stanie go docenić) może być 
poddawane kontroli Partii i uzależnione od jej aprobaty. 
Dopiero wtedy poczułam na barkach monstrualny ciężar bezdusznej 
partyjnej maszyny i ogarnęło mnie paniczne przerażenie, prawie 
takie samo, jakie dopada nas niekiedy w środku nocy, kiedy 
uświadomimy sobie, że jesteśmy śmiertelni, że prędzej czy 
później będziemy musieli zanurzyć się w znacznie głębszej 
ciemności. Musiałam stamtąd uciec, uciec od tłumu, od ognia i 
dymu płonących płócien, które w moich oczach symbolizowały los 
całego narodu skazanego na zagładę. Odwróciłam się i popędziłam 
na oślep przed siebie, nie troszcząc się, czy mnie ktoś zobaczy 
ani dokąd i którędy biegnę. Przemykałam szerokimi ulicami i 
wąskimi alejkami, przez puste podwórka i zatłoczone zaułki. Czy 
ludzie, których mijałam, gapili się na mnie, mówili coś, pytali 
co się stało? Nie mam pojęcia. Wiem tylko tyle, że musiałam 
biec i biegłam aż do chwili, kiedy odzyskałam zmysły na 
brukowanej bocznej uliczce, w cieniu rzucanym przez pranie 
suszące się na sznurach przeciągniętych między oknami 
kamieniczek. Zgubiłam się w mieście, które od piętnastu lat 
nazywałam domem, a które teraz pokazało mi zupełnie inną, 
nieznajomą, wrogą twarz. To znaczy, niezupełnie. Pozostało w 
nim jednak coś znajomego i chyba to właśnie sprawiło, że się 
zatrzymałam: rozhuśtany drewniany szyld nad stromymi schodkami 
wiodącymi do piwnicy, szyld z niemalowanego drewna w kształcie 
szczura.

                       25 czerwca 1934
   Musiałam tam pójść. Musiałam wrócić. Na widok tego 
drewnianego znaku, tego szczura nieporadnie wyciętego z kawałka 
deski, poczułam się tak, jakby duch, który wymknął się 
egzorcyzmom i trwał w uśpieniu przez wiele lat, ożył nagle i 
wyciągnął po mnie szponiaste ręce. Zdawałam sobie sprawę, iż 
nigdy nie zdołam się od niego uwolnić, jeśli nie odważę się 
ponownie stawić czoło temu, z czym już kiedyś bezskutecznie 
spróbowałam się zmierzyć w piwnicy przy Judengasse.
   Nie pytajcie mnie, skąd o tym wiem, ale wiem ponad wszelką 
wątpliwość, że to ta sama piwnica, ci sami kelnerzy o twarzach 
troglodytów, ten sam wiekowy Żyd z akordeonem, ta sama 
melodia...
   Jeśli naprawdę zawładnął mną jakiś upiór, to jest to upiór 
pamięci. Dawno pogrzebane, zdawałoby się, wspomnienia, 
powracają z długotrwałego wygnania, odmienione w nieznaczny, ale 
niepokojący sposób po pobycie w ciemności. Pierwszej nocy po 
tym, jak uciekłam sprzed zdemolowanej galerii, obudził mnie 
ucisk w piersi i kłopoty z oddychaniem - zapowiedź (a może 
raczej wspomnienie?) ataku astmy.
   Potrzebowałam kilku dni, żeby zebrać się na odwagę i 
wrócić na brukowaną uliczkę. Ostatnio Werner coraz dłużej 
przesiaduje w pracy; dwukrotnie docierałam prawie do samych 
drzwi i dwukrotnie wracałam, nie zdoławszy pokonać lęku, a on 
nawet nie wiedział, że wychodziłam wieczorem z domu. Łatwość, z 
jaką udało mi się ukryć przed nim moje wyprawy, ogromnie mnie 
zaskoczyła. Gdybym go tak bardzo nie kochała, jak łatwo 
przyszłoby mi go oszukać! Trzeciego wieczoru również uciekłabym 
sprzed drzwi piwnicy, lecz nagle, niczym para ogromnych 
czarnych srzydeł, ogarnęło mnie paraliżujące poczucie pustki. 
Prawie nie zdając sobie sprawy z tego, co czynię, nacisnęłam 
klamkę i weszłam do środka.
   Wszystko wyglądało tak samo jak tamtej nocy w Wiedniu: 
stłoczone stoliki, maleńka scena, zespół muzyczny złożony z 
czterech znudzonych dziewcząt, krwistoczerwone abażury na 
lampkach. Pomarszczony maitre d' (nawet jeśli inny niż tam, to 
na pewno odlany w tej samej formie) zaprowadził mnie do stolika 
przy scenie. Podczas gdy kelnerzy roznosili białe wino, ja 
przyglądałam się gościom. Bankierzy, przemysłowcy, prawnicy, 
urzędnicy... ale najwięcej było szarych i brunatnych uniformów. 
Partyjne mundury, partyjne koszule, partyjne krawaty, partyjne 
opaski na ramię, partyjne odznaki, partyjne czapki, partyjne 
szepty, partyjne pozdrowienia. Smaczne, dojrzałe wino bez 
udziału mojej woli wypchnęło na powierzchnię wspomnienia sprzed 
lat: czworo przyjaciół gotowych przewrócić świat w pogoni za 
przyjemnościami życia. Przeżycia tamej nocy rozsadziły nasz 
pozornie nierozerwalny kwartet i pchnęły każdego na inne tory 
historii. Mój ojciec otrzymał posadę koncertmistrza Berlińskiej 
Filharmonii, ja zaś poślubiłam najbardziej obiecującego 
berlińskiego prawnika, a wkrótce potem zostałam matką. 
Uświadomiłam sobie, że niemal od dwudziestu lat ani razu nie 
pomyślałam o innym młodym prawniku, z którym byłam prawie 
zaręczona, aż do owej nocy w wiedeńskiej piwnicy.
   Kiedy tak siedziałam samotnie przy stoliku, popijając 
wino, z gmatwaniny mroku, cieni i plam niepewnego światła 
wyłoniła się jeszcze jedna twarz, twarz niedocenianego artysty, 
który przysiadł się wtedy do nas. Doznałam prawdziwego 
wstrząsu, nagle bowiem rozpoznałam tę twarz; widywałam ją 
niemal codziennie na partyjnych plakatach, w gazetach, w 
kronikach filmowych. Prostokątna, chłopska twarz z małym 
wąsikiem, błyszczące oczy i szept w czerwonawym półmroku: 
"Kiedyś to mnie będą się bać. Wiem, że tak się stanie..."
   - Strach! - odezwał się czyjś głos.
   Przez chwilę myślałam, że to mój własny lęk zdecydował się 
do mnie przemówić, lecz okazało się, że głos należy do 
wiekowego mistrza ceremonii z akordeonem, oświetlonego blaskiem 
samotnego reflektora, snującego opowieść o dokuczliwej 
nieśmiertelności i ewangelii zdumiewająco pasującej do tego 
miejsca i czasu. Jak przedtem, tak i teraz, akordeon wtórował 
mu jękliwą melodią, kelnerzy pozamykali drzwi i okna, wyłączyli 
światło, aż wreszcie reflektor zgasł i w nieprzeniknionej 
ciemności zabrzmiał głos starego Żyda:
   - Nadeszła pora, byście stawili czoło waszemu 
strachowi, zupełnie sami, zamknięci w mrocznych otchłaniach 
waszych ciał, dusz i umysłów.
   Chwilę potem, wezwane zawodzącym sygnałem akordeonu, 
zjawiły się berlińskie szczury. Zacisnąwszy powieki walczyłam z 
odrazą i przerażeniem, czując, jak wilgotne ciała ocierają się o 
moje nogi, a chitynowe pazurki wbijają mi się w stopy. 
Zdezorientowani ludzie krzyczeli co sił w płucach, ale już po 
chwili ponad ogólny harmider wybił się jeden głos, donośniejszy 
od wszystkich.
   - Żydzi! - krzyczał. - Żydzi! Żydzi!
   Wrzask wzbił się pod niskie sklepienie, spłynął stamtąd na 
stłoczonych, przerażonych ludzi, zamienił ich lęk w nienawiść.
   - Żydzi! - podjęli z zapałem. - Żydzi!
   Zaczęli chwytać za butelki, krzesła i lampy, albo po 
prostu zacisnęli pięści i uderzali, bili, miażdżyli, dusili, 
rozszarpywali, gnietli szczury, gnietli swój strach, a piwnica 
rozbrzmiewała echem nienawistnej pieśni. Usiłowałam jej nie 
słuchać, starałam się zatkać uszy, lecz ceglane ściany dudniły 
niczym nazistowski bęben, a kiedy wreszcie włączono światło, 
natychmiast rzuciłam się do drzwi i uciekłam w spokojną, czystą 
noc, podczas gdy za mną i pode mną rozległ się donośny śmiech, 
ktoś zaintonował "Horst Wessel", zaraz przyłączyły się do niego 
inne głosy, kwartet podjął melodię i chwilę potem piwnica 
rozbrzmiewała zgodnym chórem radosnej nienawiści.

                       30 czerwca 1934
   Jedno z drobnych, uroczych dziwactw Wernera polega na tym, 
że ten człowiek, tak kompetentny, zdecydowany i pewny siebie w 
sali sądowej, zmienia się nie do poznania, kiedy trzeba 
rozstrzygnąć ważne albo delikatne sprawy natury rodzinnej. Tak 
było i tym razem: przez kilka minut stał przy kominku z rękami 
wbitymi w kieszenie i niepewnie przestępował z nogi na nogę, aż 
wreszcie zrobiło mi się go żal i postanowiłam mu pomóc.
   - Uważasz, że powinniśmy sprzedać dom i wyjechać?
   Chyba go zaskoczyłam. Najprawdopodobniej nie podejrzewał, 
że zdaję sobie sprawę z powagi sytuacji, ja tymczasem, po 
wizycie w szczurzej piwnicy, wiedziałam znacznie więcej od 
niego. Oni naprawdę nas nienawidzą. Naprawdę chcą nas 
pozabijać. Wszystkich. Werner powiedział, że pole manewru 
zawęża się dosłownie z godziny na godzinę. Najnowsze 
antysemickie ustawy miały postawić poza nawiasem społeczeństwa 
zarówno Żydów, jak i tych Aryjczyków, którzy założyli mieszane 
rodziny. Wszyscy trafią do obozów pracy. Na domiar złego lada 
chwila mogło dojść do rozłamu w Partii. Popierajacy Rohma 
członkowie SA już od dawna zamierzali wystąpić przeciwko 
Hitlerowi, a jeśli w ruch pójdą długie noże, odium winy z 
pewnością spadnie na Żydów.
   Zapytałam, dokąd, jego zdaniem, powinniśmy uciec. Odparł, 
że do Holandii, która zawsze była oazą tolerancji i 
stabilności, a konkretnie do Amsterdamu. Bez mojej wiedzy 
pozwolił sobie zbadać możliwości wejścia w handel diamentami 
oraz stan tamtejszego rynku nieruchomości. Czy zaczął już 
likwidować nasz majątek? Spojrzał na mnie niepewnie.
   - Tak, moja droga. Od kilku miesięcy przekazuję niewielkie 
kwoty za pośrednictwem szwajcarskich banków.
   - To dobrze.
   - Bałem się, że weźmiesz mi to za złe. Wiem przecież, jak 
bardzo nie lubisz, kiedy ukrywam coś przed tobą.
   Jakże mogłabym mieć mu to za złe, skoro sama ukrywam 
przed nim tajemnicę, którą muszę zabrać do grobu?
   - Musimy wyjechać jak najprędzej.
   - A co z twoim ojcem?
   - Miał tylko swoją muzykę, a oni mu ją zabrali. - Błysk 
wspomnienia: siedzę w loży, słucham Piątej Symfonii Mahlera i 
obserwuję, jak po mistrzowsku prowadzi orkiestrę przez 
zawiłości Adagietta. - Dom, sława, bogactwo nic dla niego nie 
znaczą, jeśli nie może grać ukochanej muzyki.
   - A Izaak i Anneliese?
   Ponownie usłyszałam wrzaski w piwnicy, łoskot uderzeń, 
brzęk tłuczonego szkła, głuche odgłosy ciosów spadających na 
grzbiety Żydów.
   - Oni też nie mają tu czego szukać.
   Leżąc razem w łóżku, słuchaliśmy wiadomości przez radio. 
Co chwila powtarzały się doniesienia o próbie przewrotu 
przeprowadzonej przez oddziały SA. Lojalne jednostki SS 
zdławiły bunt, generałowie Rohm, von Schleicher i Stressel 
zostali aresztowani, a następnie rozstrzelani.
   Wyłączyłam radio.
   - Jutro, Wernerze. Zrobimy to już jutro. Zgoda, 
najdroższy?
   Chwilę potem rozdzwoniły się dzwony Berlina, tysiąc 
dzwonów na tysiącu wież. Ich donośne bicie niosło się po całym 
mieście, po całych Niemczech, po całym świecie. Podzwonne dla 
duszy wielkiego narodu.

                      POCAŁUNEK JUDASZA
   O drugiej po południu nieduży trójkąt słonecznego blasku 
spływa na podłogę, po czym wyrusza na wędrówkę w poprzek 
kanapy, przez dwa fotele, stół, turystyczny piecyk na naftę, 
materace i zwiniętą pościel. Stopniowo robi się coraz mniejszy, 
by wreszcie, około piątej, zniknąć bez śladu w lewym górnym 
rogu piwnicy, tuż obok ukrytych drzwi. Kiedy nie może już 
dłużej patrzeć na wciąż te same twarze męża, ojca, dzieci, van 
Hootenów i starego zegarmistrza Comeniusa, kiedy nie może już 
dłużej słuchać szelestu kart, delikatnego stukotu 
przestawianych figur szachowych, szeptanego słowa "szach", 
mamrotliwego wspominania snów, kiedy te widoki i dźwięki stają 
się równie trudne do wytrzymania jak miarowe tykanie zegarka 
oprawcy, wówczas śledzi promień zakurzonego światła i dociera 
do jego źródła - utrąconego rogu deski, jednej z wielu, jakimi 
są zasłonięte piwniczne okna. Tam, błękitne najbłękitniejszym 
błękitem świata, jest maleńkie trójkątne niebo. Niekiedy trwa 
godzinami zanurzona w tym błękicie, z wierzchołkiem świetlnego 
trójkąta między oczami. To jej osobiste niebo; kiedy pewnego 
razu zobaczyła eskadrę junkersów lecących w kierunku Anglii, 
widok czarnych krzyży na kadłubach tak nią wstrząsnął, że 
wybuchnęła płaczem i zaszyła się w najdalszy zakątek piwnicy.
   Nie był zachwycony, widząc ją, stojącą na skrzynce po 
pomarańczach, z na wpół przymkniętymi powiekami i twarzą przy 
szybie. Bał się, że ktoś z zewnątrz zobaczy te oczy, ten 
trójkąt twarzy, i złoży doniesienie okupantowi, ale dawno już 
przestał czynić jej wymówki. Doskonale wiedział, że za każdym 
razem, kiedy wymyka się przez ukryte drzwi na ulice Amsterdamu, 
ona natychmiast biegnie do okna i zatraca się w dwudziestu 
centymetrach nieba. Nie czynił jej wymówek również z tego 
powodu, że znaczną część ryzykownych wypraw podejmował 
wyłącznie po to, by choć na chwilę uciec od okropnej 
klaustrofobicznej monotonii piwnicznego życia.
   Podczas jednej z tych eskapad spod zgliszcz domu przy 
Achtergracht - sam podpalił posesję, aby rozwiać ewentualne 
podejrzenia, że mogą się tam ukrywać Żydzi - był świadkiem jak 
niemieccy żołnierze wyprowadzają żydowską rodzinę z kryjówki 
przy Herengracht: matkę, ojca, dziadka przyciskającego do 
piersi malowany drewniany chodak, dwie dziewczynki w nędznych 
sukienkach. Chyba długo żyli w ukryciu, wszyscy bowiem mieli 
bladą, ziemistą cerę. Żołnierze zabrali również właścicieli 
domu, parę starszych ludzi, których widział dawno temu na 
zebraniu Rady Pomocy Żydom, i wepchnęli ich na platformę 
ciężarówki. Kiedy mijał to miejsce (starał się iść ani nie za 
szybko, ani nie za wolno), niemiecki oficer ogłaszał przez 
megafon, że ci, którzy dają schronienie Żydom, są nie lepsi od 
nich, w związku z czym będą traktowani tak samo jak Żydzi, ci 
natomiast, którzy poinformują władze okupacyjne o znanych im 
faktach ukrywania Żydów, zostaną wynagrodzeni za spełnienie 
obywatelskiego obowiązku.
   Wędrując od znajomego sklepiku do sklepiku i kupując 
mięso, chleb, świece oraz naftę do piecyka, wciąż miał przed 
oczami pulchne, zwyczajne twarze holenderskiego małżeństwa 
wpychanego brutalnie na platformę ciężarówki. Podczas tajnego 
zebrania w pokoiku na zapleczu pralni van den Beeka jeden z 
animatorów Rady Pomocy Żydom zapytał go, czy będzie mógł 
przyjąć do piwnicy przy Achtergracht rodzinę, której zagrażało 
zdemaskowanie. Oczami wyobraźni ujrzał ciężarówkę sunącą wzdłuż 
szpaleru drzew rosnących nad kanałem, usłyszał jęki i płacz 
rozbrzmiewające na spokojnej zazwyczaj uliczce, po czym 
odpowiedział:
   - Nie wiem. Muszę się zastanowić. Dajcie mi dzień albo dwa 
do namysłu.
   Zazdrościła mu tych wypraw. Doskonale rozumiała, czym się 
kierował - jeśli "na górę" będzie wychodzić tylko jedna, zawsze 
ta sama osoba, ryzyko zostanie ograniczone do minimum - ale ten 
kawałeczek nieba sprawił, że zapragnęła więcej, marzyła tylko o 
tym, żeby zanurzyć się w przepastnym błękicie, dać mu się bez 
reszty ogarnąć, zachłysnąć się nim i upoić. Nocą, kiedy wszyscy 
zasnęli, opowiedział jej szeptem o rodzinie poszukującej 
schronienia. Przyjęłaby ich z radością; tam, gdzie główną, a 
czasem jedyną rozrywkę stanowiło relacjonowanie snów minionej 
nocy, nowe twarze, nowe życiorysy i nowe opowieści były niemal 
równie pożądane jak wolność.
   Jednak nowa rodzina jakoś się nie zjawiała. Mijały kolejne 
dni, odmierzane wędrówką trójkątnej plamy światła po podłodze 
piwnicy oraz ciągnącymi się bez końca opowieściami o coraz 
bardziej monotonnych, coraz mniej kolorowych snach. Tej nocy, 
kiedy usłyszała znajomy dźwięk, oprzytomniała w okamgnieniu. 
Pozostali spali, zanurzeni w szarych snach, ale ona miała 
wrażenie, że zagrały dla niej trąby anielskie. Łagodna 
akordeonowa melodia rozbrzmiewała gdzieś daleko między 
spadzistymi dachami amsterdamskich kamienic, lecz jednocześnie 
wydawała się zadziwiająco bliska, wyraźna i słodsza od 
najsłodszego wina. Jak we śnie (a może to był sen, tyle że 
wyraźniejszy od tego, co zwiemy rzeczywistością?) podniosła 
się z posłania, podeszła do ukrytych drzwi i bezszelestnie 
wymknęła się na ulicę. Nic sobie nie robiła z godziny 
policyjnej; wiedziała, że melodia rozbrzmiewa tylko dla niej, 
że ona sama jest jak duch, niewidzialna dla żołnierzy w 
brunatnych ciężarówkach.
   Starzec, pochylony nad instrumentem i zasłuchany w 
melancholijną melodię, stał w plamie księżycowego światła u 
wylotu ulicy, nad szerokim kanałem. Wokół jego stóp kłębiły się 
szczury; było ich tyle, że ulica wyglądała tak, jakby ktoś 
rozwinął na niej szary, ruchomy dywan.
   Szczury rozstąpiły się bezszelestnie przed nią, a kiedy 
podeszła bliżej, Żyd-tułacz podniósł głowę i powiedział:
   - Gnadige Frau, nie powinna pani tu przychodzić. Naraża 
się pani na poważne niebezpieczeństwo.
   - Nie wydaje mi się.
   Uśmiechnął się, obnażając długie, żółtawe zęby, podobne do 
wykonanych z kości słoniowej klawiszy jego akordeonu. Ruchomy 
dywan zafalował.
   - Oczywiście ma pani rację. Wszystko zależy od woli i 
łaski Boga. To właśnie Bóg zdecydował, że nasze losy splotły 
się na chwilę, że na jakiś czas staniemy się nierozłączną parą. 
Pamięta pani, jak bardzo wystraszyła się wiele lat temu, 
podczas naszego pierwszego spotkania w Baden-Baden? Uciekła 
pani wtedy ode mnie, ale nie na długo, ponieważ zostaliśmy 
sobie przeznaczeni. Choćbyśmy chcieli, nie zdołamy przed sobą 
uciec. Bóg czyni to niekiedy: splata mój los z losem zwykłych 
ludzi, żeby ich zbawić... albo zniszczyć.
   - Czy ty mnie zniszczysz?
   - Już to uczyniłem. Wybacz, Anno. To nic osobistego. Mój 
żałosny kabaretowy występ, moja burleskowa ewangelia, moje 
piwnice w miastach rozrzuconych po kontynencie, moje szczury - 
wszystko to służy dziełu wypełnienia woli Boga. Moje starania 
przyspieszą nadejście Apokalipsy, więc Pan zjawi się już 
wkrótce, by wreszcie uwolnić mnie od nieznośnego ciężaru 
nieśmiertelności.
   - Myślisz, że jesteś odpowiedzialny za... za to wszystko?
   - Spełniam jedynie wolę Pana.
   - Jesteś szalony.
   - To tylko jedna z dwóch możliwych interpretacji. Według 
drugiej jestem dokładnie tym, za kogo się podaję.
   - Apostołem ciemności?
   - Apostołem rozgniewanego Boga. Żydzi, ci zabójcy 
Chrystusa, wreszcie poniosą zasłużoną karę. Czy tylko mi się 
zdaje, czy słyszę tętent kopyt rumaków Czterech Jeźdźców 
Apokalipsy? Przybywaj, Panie! Czekam na Ciebie!
   - Jesteś nie tylko szalony, ale i zły.
   - Albo dobry niepojętą dla ciebie dobrocią. Skazałem na 
zagładę, ale mogę też zbawić. Chodź ze mną. Tutaj nie masz 
czego szukać. Koniec z wami. Nie trzeba być prorokiem, żeby to 
zrozumieć. Nawet szczury uciekają z miasta, a ja z nimi. 
Weźmiesz z nich przykład?
   Szczury przemykały bezszelestnie po bruku, żwawo 
przebierając różowymi, uzbrojonymi w ostre pazury łapkami. 
Ruchliwe nosy i długie wąsy wznosiły się badawczo do księżyca.
   - Mam rodzinę: męża, ojca, dzieci...
   - Porzucisz ojca swego i matkę swoją. Tylko wtedy możesz 
zostać uczniem. Tak jest napisane.
   - Nie jestem uczniem. Jestem Żydówką.
   Starzec skłonił się głęboko, chwycił jej dłoń, pocałował w 
plamie księżycowego blasku.
   - Kuss' die Hande, gnadige Frau, jak mawiano kiedyś w 
starym Wiedniu.
   Jego ruchliwe palce wydobyły z instrumentu cichy akord. 
Zaraz potem stary człowiek odwrócił się i powoli odszedł w 
kierunku kanału. Melodia i szczury podążyły za nim.
   Nie spał, kiedy wróciła.
   - Byłaś na zewnątrz! - wyszeptał przez zaciśnięte zęby.
   - Owszem.
   - Dlaczego? Na litość boską, dlaczego wyszłaś po godzinie 
policyjnej?
   Wzruszyła ramionami, chociaż nie mógł tego zobaczyć w 
ciemności. Wyjaśnienia nie miałyby sensu. Po raz pierwszy 
zobaczyła, że przez szczelinę w okiennicy spływa promień 
księżycowego blasku i kładzie się małym trójkątem na podłodze.
   Nazajutrz wyszedł po naftę do piecyka i po koce, ponieważ 
w piwnicy przy Achtergracht dało się już odczuć pierwsze 
jesienne chłody. Po powrocie pocałował ją mocno w usta, po 
czym, dziwnie milczący i zadumany, usiadł w fotelu, złączył 
przed sobą palce i zapatrzył się w nie z taką miną, jakby 
widział je po raz pierwszy w życiu.
   O piątej, zaraz po tym, jak znikła plama słonecznego 
światła, przyszli żołnierze w hełmach i czarnych butach, i 
rozwalili drzwi siekierami. Na widok lśniących pistoletów 
maszynowych starzy ludzie zaczęli przeraźliwie krzyczeć. 
Żołnierze, którzy poruszali się tak pewnie, jakby ktoś im 
powiedział, gdzie mają szukać i co tam znajdą, wygonili ich na 
dwór, na ulicę skąpaną w blasku popołudniowego słońca, do 
ciężarówki.
   - Nie pozostawiłaś mi wyboru - powiedział, kiedy żołnierze 
o pustych, pozbawionych uczuć twarzach wpychali na platformę 
samochodu van Hootenów i starego zegarmistrza. Comenius tulił 
do piersi stary zegar z kukułką. - Wyszłaś z ukrycia, naraziłaś 
nas wszystkich na niebezpieczeństwo. Gdyby ktoś cię zobaczył, 
wszyscy ponieślibyśmy karę. Musiałem poinformować władze. 
Myślisz, że tego chciałem? Myślisz, że chciałem sprzedać van 
Hootenów i starego Comeniusa? To ty mnie do tego zmusiłaś. 
Sprzedałem ich w zamian za naszą wolność. Miałem do wyboru: 
albo oni, albo my. Tak powiedział oficer, który mnie 
przesłuchiwał. Jeśli spełnię obywatelski obowiązek, będziemy 
wolni. Musiałem ich poświęcić dla naszego bezpieczeństwa.
   Zaraz potem żołnierz w czarnych buciorach, z czarnym 
pistoletem maszynowym, stanął między nimi, między mężczyzną a 
kobietą, jej dziećmi i jej ojcem ze skrzypcowym futerałem w 
objęciach, i zaczął popychać ich lufą w kierunku ciężarówki, a 
jednocześnie inni żołnierze chwycili mężczyznę za ręce i 
przytrzymali, chociaż krzyczał, szarpał się i wyrywał. Kobieta 
też krzyczała, krzyczały jej dzieci, lecz żołnierze zapakowali 
ich na ciężarówkę, opuścili plandekę, silnik ryknął, 
zagłuszając wrzaski i zawodzenia. Ciężarówka odjechała, a ze 
stojącej nieopodal limuzyny wyszedł oficer, podszedł do 
mężczyzny i powiedział:
   - Żydzi to Żydzi.

                      KWARTET SMYCZKOWY
   Szybko, szybko, prędzej, prędzej; szybko, szybko, prędzej, 
prędzej, przez płaską czerń nocnego lasu, wśród szpaleru 
milczących drzew, pędzi pociąg, nocny pociąg, kroi ciemność 
snopem światła, szarpie ją turkotem kół, gna przez mrok, który 
ogarnął serce kontynentu. Nocny pociąg; szybko, szybko, 
prędzej, prędzej, stacja końcowa coraz bliżej.
   Chociaż minęło już co najmniej kilka godzin od chwili, 
kiedy ojciec życzył ci dobrej nocy i pocałunkiem w czoło 
polecił cię boskiej opiece, tak jak czynił w te noce, kiedy 
bałaś się zasnąć i przychodziłaś do niego do łóżka, ty wciąż 
nie śpisz. Ojciec wcisnął swoje stare kości w kąt bydlęcego 
wagonu i jakoś zdołał zasnąć, twoje dzieci też już śpią, 
przytulone do ciebie, i tylko ty czuwasz, jedyna spośród 
wszystkich pasażerów. Światła jest akurat tyle, żeby dostrzec 
ciemne, skulone kształty. Stary Comenius wciąż tuli do piersi 
zegar z kukułką, który tyka w rytmie uderzeń jego serca, van 
Hootenowie zbili się w ciasną gromadkę jak kocięta, pozostali 
również ani na chwilę, nawet we śnie, nie rozstają się z 
bezcennymi skarbami - parasolkami, malowanym drewnianym 
chodakiem, książkami, szalem modlitewnym. Bogaci i biedni, 
książęta i żebracy, kapłani i dziwki uliczne, wszyscy są teraz 
anonimowymi, bezdomnymi, odczłowieczonymi kłębkami bólu w 
wypełnionym półmrokiem wnętrzu bydlęcego wagonu.
   Chyba jednak zasnęłaś, stukot setki kół rozpędzonego 
pociągu chyba jednak ukołysał cię do snu, ponieważ budzi cię 
nagła cisza, brak znajomego jednostajnego rytmu. Przez 
szczeliny między deskami sączy się blady świt. Jest bardzo 
zimno, jakby owionęło was mroźne tchnienie z trzewi kontynentu. 
Doskwiera ci potworny głód. Kiedy jadłaś ostatnio? Nie 
pamiętasz, tak samo jak nie pamiętasz już prawie niczego ze 
swego życia, jakby niespodziewanie zatonęło bez śladu.
   Pociąg nieruchomieje. Przyciskasz twarz do szpary, 
wytężasz wzrok, usiłujesz cokolwiek dojrzeć, zorientować się, 
dokąd dotarliście. Widzisz nieduży stacyjny budynek otoczony 
gęstym, mrocznym lasem. Drzewa pochylają się nad zabudowaniami 
niczym wysocy, przygarbieni starcy i wyciągają ku tobie ręce 
zakończone guzłowatymi palcami gałęzi. Jacyś ludzie na peronie; 
żołnierze? Głosy, wiele głosów mówiących niezrozumiałym 
językiem. Z megafonów dobiegają szumy i trzaski, potem 
słychać jakieś komendy. W waszym wagonie i w każdym z 
dwudziestu czterech pozostałych wagonów, tworzących pociąg, 
ludzie budzą się ze snu. Twoje dzieci trą oczy i pytają 
zaspanymi głosami, gdzie są, dokąd dojechały. Nie możesz im 
tego powiedzieć, bo sama nic nie wiesz. Głosy zbliżają się, 
drzwi rozsuwają się z hukiem i bezgłośną eksplozją szarego 
porannego światła. Żołnierze. Głupie, tępe, brutalne twarze. 
Zaczynają wywlekać ludzi z wagonów. Wysiadać! Wszyscy wysiadać! 
Ze wszystkich dwudziestu pięciu wagonów wyskakują, gramolą się, 
wychodzą ludzie, drżący z zimna gromadzą się na peronie, 
zabijają ręce, tulą się do siebie, oddechy ulatują parą z ich 
ust. Żołnierze o głupich, tępych, brutalnych twarzach chodzą 
między nimi, odbierają dobytek. Szale modlitewne, książki, 
drewniane malowane chodaki, parasole. Jeden z nich wyrywa 
Comeniusowi zegar z kukułką. Twój ojciec oburącz przyciska do 
piersi futerał ze skrzypcami, nie, nie, nie zabierajcie mi 
mojej muzyki, nie róbcie mi tego! Jakby nie zauważył, że 
zabrano mu ją już wiele lat temu. Żołnierze bez pośpiechu 
miażdżą mu palce kolbami karabinów, rozbijają futerał, depczą 
instrument, rozgniatają na miazgę.
   Tulisz do siebie dzieci. Obawiasz się, że żołnierze zechcą 
wyrwać ci je ze zmiażdżonych, zakrwawionych palców, cisnąć je 
na peron, rozdeptać buciorami. Milczysz, bo nie ma słów, które 
mogłyby cokolwiek pomóc. Żołnierze spychają was w kierunku 
budynku stacji. Skrzeczący głos z megafonów mówi witamy, 
witamy, witamy. Nad ścianą drzew dostrzegasz gęsty dym, jakby z 
wielkiego pożaru. Poranny wiatr przygina go do ziemi, gna w tę 
stronę; dym cuchnie, śmierdzi, dławi, czuć go czymś wstrętnym i 
nieczystym.
   Żołnierze pokrzykują w swoim niezrozumiałym, bełkotliwym 
języku, zaganiają was do budynku. Nie chcesz tam wejść, nie 
możesz tam wejść, nie wolno ci tam wejść, ale nie jesteś w 
stanie przeciwstawić się naporowi niezliczonych ciał. Przez 
zakratowane okna poczekalni widać siedzące nieruchomo postaci, 
pochylone w skupieniu nad instrumentami. Chwilę potem ponad 
szczekanie głosu z megafonów wybijają się słodkie dźwięki 
muzyki, wznoszą się ku niebu, mieszają z dymem uczepionym 
konarów drzew, spowijającym cały kontynent. Kwartet smyczkowy 
gra ostatnią część "Eine kleine Nachtmusik". Jak na twój gust, 
wykonanie jest dalekie od perfekcji.
   - Wszystko w porządku, Anno - mówi ojciec. - To nie potrwa 
długo. Musimy tylko zaczekać na drugi pociąg, ten, który 
zawiezie nas do miejsca przeznaczenia.
                           Przełożył Arkadiusz Nakoniecznik
