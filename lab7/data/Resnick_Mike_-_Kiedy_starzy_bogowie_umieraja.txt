Autor: Mike Resnick
Tytul: Kiedy starzy bogowie umierają

(When the Old Gods Die) 

Z "NF" 8/97

CYKL O KIRINYADZE
      
    Ngai, który rządzi wszechświatem ze Swego złotego 
tronu na szczycie Kirinyagi, zwanej dziś przez ludzi Górą 
Kenią, stworzył Słońce i Księżyc i nakazał, by podzieliły 
się władzą nad Ziemią. 
    Słońcu rozkazał ogrzewać świat tak, by wszystkie 
stworzenia Ngai mnożyły się i rosły w siłę w jego blasku. 
A kiedy światło gasło i Ngai udawał się na spoczynek, 
Księżyc miał czuwać nad bezpieczeństwem Jego dzieci. 
    Jednakże Księżyc okazał się fałszywy - w sekrecie 
zawiązał przymierze z Lwem, Lampartem i Hieną, i przez 
wiele nocy, gdy Ngai smacznie spał, Księżyc zwracał ku 
Ziemi jedynie część swego oblicza. Wówczas drapieżcy 
wyruszali na łów, raniąc, mordując i pożerając inne 
stworzenia. 
    Wreszcie pewien człowiek, mundumugu - czarownik - 
zrozumiał, że Księżyc oszukał Ngai i postanowił temu 
zaradzić. Mógł oczywiście zwrócić się do Ngai, był jednak 
zbyt dumny, toteż uznał, że sam sprawi, by mięsożercy nie 
mogli dłużej sprzymierzać się z ciemnością. 
    Zamknął się samotnie w swojej bomie, nie 
przyjmując nikogo. Dziewięć dni i dziewięć nocy rzucał 
kośćmi, szykował zaklęcia i warzył mikstury, a kiedy 
rankiem dziesiątego dnia wyszedł przed chatę, był gotów 
dokonać tego, co musiało zostać zrobione. 
    Słońce stało wysoko na niebie, on zaś wiedział, 
że póki spogląda z góry na ziemię, ciemności nie nadejdą. 
Toteż zaśpiewał tajemną pieśń i wkrótce wzleciał w 
powietrze, aby stawić mu czoło. 
    - Stój! - rzekł. - Twój brat, Księżyc, zwrócił 
się ku złu. Musisz pozostać na niebie albo stworzenia 
Ngai nadal będą umierać. 
    - Czemuż miałoby mnie to obchodzić? - odparło 
Słońce. - Nie mogę porzucić swych obowiązków tylko 
dlatego, że mój brat nie wykonuje swoich. 
    Mundumugu uniósł rękę. 
    - Nie pozwolę ci przejść - rzekł. 
    Słońce jednak roześmiało się tylko i ruszyło 
dalej swą ścieżką, a kiedy dotarło do mundumugu, połknęło 
go i wypluło popioły, bowiem nawet najpotężniejszy 
mundumugu nie jest w stanie powstrzymać Słońca w jego 
biegu. 
    Historia ta znana jest wszystkim mundumugu od 
czasu, gdy Ngai stworzył Gikuju, pierwszego człowieka. 
Spośród nich wszystkich tylko jeden zignorował zawartą w 
niej mądrość. 
    Ja jestem tym mundumugu. 
   
    Powiada się, że od chwili swych narodzin czy 
nawet poczęcia każda istota podąża własnym nieuniknionym 
szlakiem, który prowadzi ją do śmierci. Jeśli to prawda, a 
tak się zdaje, musi ona także dotyczyć ludzi. A jeżeli 
dotyczy ludzi, to i bogów, którzy stworzyli człowieka na 
swoje podobieństwo. 
    Jednakże wiedza nie umniejsza bólu, jaki sprawia 
nam czyjaś śmierć. Wracałem właśnie od Katumy, którą 
pocieszałem po stracie ojca. Stary Siboki zmarł wreszcie, 
nie z powodu ran czy choroby, lecz raczej przygnieciony 
straszliwym brzemieniem lat. Siboki był jednym z 
pierwszych kolonistów, którzy przybyli na Kirinyagę. 
Należał do Rady Starszych i choć z wiekiem osłabł na ciele 
i umyśle, wiedziałem, że będzie mi go brakowało. 
    Wędrując przez wioskę długą krętą ścieżką wzdłuż 
rzeki, prowadzącą do mojej bomy, wyraźnie czułem, że 
także mój kres się zbliża. Niewiele lat dzieliło mnie i 
Sibokiego; w istocie byłem już starym człowiekiem, kiedy 
opuściliśmy Kenię i wyemigrowaliśmy na Kirinyagę. 
Wiedziałem, że wkrótce nadejdzie moja kolej, a przecież 
miałem nadzieję, że śmierć trochę zaczeka. Nie kierowała 
mną miłość własna, lecz świadomość, że Kirinyaga nie jest 
jeszcze gotowa, aby przetrwać beze mnie. Mundumugu to coś 
więcej niż szaman, który rzuca uroki i sprzedaje zaklęcia. 
Stanowi on skarbnicę wszystkich praw i zwyczajów, tradycji 
i mądrości ludu Kikuju; w mojej opinii zaś Kirinyaga nie 
zrodziła godnego mnie następcy. 
    Życie mundumugu jest ciężkie i samotne - ludzie, 
którym służy, bardziej lękają się go niż kochają. To nie 
jego wina, lecz raczej kwestia pozycji. Mundumugu 
musi czynić co uzna za najlepsze dla szczepu - a to
oznacza, iż czasami zmuszony jest podejmować niepopularne 
decyzje. 
    Dziwne zatem, że decyzja , która doprowadziła do 
mego upadku, nie miała nic wspólnego z moim ludem, lecz 
dotyczyła obcego. 
    Mimo wszystko jednak winienem był żywić jakieś 
podejrzenia, bowiem żadna rozmowa nie odbywa się bez 
powodu. Gdy po drodze do bomy mijałem strzegące pola 
strachy na wróble, natknąłem się na Kimantiego, młodego 
syna Ngobe, pędzącego do domu dwie kozy z porannego 
wypasu. 
    - Jambo, Koriba - powitał mnie, osłaniając oczy 
przed palącymi promieniami słońca. 
    - Jambo, Kimanti - odparłem. - Widzę, że ojciec 
pozwala ci już zajmować się kozami. Wkrótce nadejdzie 
dzień, gdy przekaże ci opiekę nad bydłem. 
    - Wkrótce - zgodził się, podając mi tykwę z wodą. 
- Ciepły mamy dzień. Napijesz się może? 
    - To bardzo hojnie z twojej strony - stwierdziłem, 
biorąc od niego tykwę i unosząc ją do ust.  
    - Zawsze byłem dla ciebie hojny, nieprawdaż, 
Koribo? - spytał. 
    - Owszem - odparłem podejrzliwie, zastanawiając 
się, o jaką przysługę zamierza mnie poprosić. 
    - Czemu zatem pozwalasz, by prawa ręka mojego 
ojca nadal pozostawała zeschnięta i bezużyteczna? - 
spytał. - Dlaczego nie rzucisz zaklęcia i nie uzdrowisz 
jej? 
    - To nie takie proste, Kimanti - odparłem. - Nie 
ja wysuszyłem rękę twojego ojca, lecz Ngai. Nie uczyniłby 
tego bez powodu. 
    - Czemu mogłoby służyć okaleczenie mojego ojca? - 
chciał wiedzieć Kimanti. 
    - Jeśli sobie życzysz, złożę Ngai w ofierze kozła 
i zapytam, dlaczego tego dokonał - odrzekłem. 
    Zastanowił się przez chwilę, po czym potrząsnął 
głową. 
    - Nie obchodzi mnie odpowiedź Ngai, bowiem nic 
ona nie zmieni. - Umilkł, zagubiony w myślach. - Jak 
sądzisz, czy długo Ngai będzie naszym bogiem? 
    - Zawsze - odparłem, zdumiony pytaniem. 
    - To niemożliwe - odrzekł z powagą. - Z pewnością 
Ngai nie był naszym bogiem w czasach, gdy był jeszcze 
mtoto. Musiał zabić starych bogów za młodu, kiedy miał 
dużo sił. Teraz jednak już od dawna jest naszym bogiem i 
nadszedł czas, by ktoś zabił jego. Może nowy bóg okaże 
więcej współczucia memu ojcu? 
    - Ngai stworzył świat - przypomniałem. - Stworzył 
Kikuju, Masajów i Wakambów, a nawet Europejczyków, a także 
świętą górę Kirinyagę, której miano nosi nasz świat. 
Istniał od zarania dziejów i będzie istniał aż do ich 
kresu. 
    Kimanti ponownie potrząsnął głową. 
    - Jeśli od tak dawna nad nami czuwa, jest już 
gotów, by umrzeć. Pozostaje tylko kwestia, kto go zabije. 
- Zamilkł, po czym dodał z namysłem. - Może ja sam, kiedy 
będę starszy i silniejszy? 
    - Może - zgodziłem się. - Zanim jednak to 
zrobisz, pozwól, że opowiem ci historię o Królu Zebr. 
    - Czy opowiada ona o zebrach, czy o Ngai? - 
spytał. 
    - Posłuchaj sam - odparłem. - Wówczas, kiedy już 
skończę, ty mi odpowiesz. 
    Ostrożnie usiadłem na ziemi, a on przykucnął obok 
mnie. 
    - Dawno temu - zacząłem - zebry nie miały pasków. 
Były brązowe niczym zeschła trawa na sawannie, nieciekawe 
dla oczu jak pień akacji. Ponieważ zaś ich barwa chroniła 
je, rzadko porywali je lew i lampart, którym łatwiej 
przychodziło chwytać gnu, topi i impalę. 
    Pewnego dnia Królowi Zebr urodził się syn. Nie 
był on jednak normalnym źrebięciem, ponieważ nie miał 
nozdrzy. Król Zebr z początku zasmucił się, potem zaś 
poczuł złość, że coś takiego w ogóle mogło się zdarzyć. Im 
bardziej zastanawiał się nad tym, tym większe czuł 
oburzenie. W końcu wspiął się na świętą górę i dotarł na 
szczyt, do stóp złotego tronu, z którego Ngai rządzi 
światem. 
    - Czy przybyłeś, aby sławić moją cześć? - spytał 
Ngai. 
    - Nie! - odparł Król Zebr. - Przyszedłem, by ci 
powiedzieć, że jesteś strasznym bogiem i że zamierzam cię 
zabić. 
    - Cóż takiego uczyniłem, że pragniesz mojej 
śmierci? - spytał Ngai. 
    - Obdarzyłeś mnie synem, który nie ma nozdrzy, 
nie może zatem wyczuć lwa i lamparta. Z pewnością znajdą 
go i zabiją, gdy w końcu opuści swą matkę. Zbyt długo 
byłeś naszym bogiem i zapomniałeś, co oznacza współczucie. 

    - Zaczekaj! - rzucił Ngai i nagle w jego głosie 
zabrzmiała tak wielka moc, że Król Zebr zamarł w miejscu. 
- Skoro tego chcesz, zwrócę twojemu synowi nozdrza. 
    - Czemu w ogóle byłeś tak okrutny? - spytał Król 
Zebr, nie do końca udobruchany. 
    - Tajemne są plany bogów - odparł Ngai - i to, co 
tobie może wydawać się okrutne, w istocie często okazuje 
się dobrodziejstwem. Ponieważ byłeś dobrym, szlachetnym 
królem, obdarzyłem twego syna oczami, które widziały w 
ciemnościach, przenikały zarośla, spoglądały na drugą 
stronę pni, tak aby lew i lampart nigdy go nie zaskoczyli, 
nawet gdyby sprzyjał im kierunek wiatru. Z powodu tego 
daru nie potrzebował nozdrzy, toteż zabrałem mu je, aby 
nie musiał wdychać pyłu, który dławi jego pobratymców 
podczas pory susz. Teraz jednak oddałem mu zmysł węchu i 
odebrałem specjalny wzrok, bowiem tego się domagałeś. 
    - A zatem miałeś jakiś powód! - jęknął Król Zebr. 
- Kiedy stałem się takim głupcem? 
    - W chwili, gdy pomyślałeś, że jesteś większy ode 
mnie - odparł Ngai, dźwigając się na swą pełną wysokość. 
Jego głowa wzniosła się ponad chmury. - Aby zaś ukarać cię 
za twą śmiałość, rozkazuję, by od tej chwili ty i całe 
twoje plemię nie było już brązowe niczym zeschła trawa, 
lecz pokryte czarnymi i białymi pasami, które z odległości 
wielu mil przyciągną uwagę lwa i lamparta. Nieważne, gdzie 
się udacie, nigdy nie zdołacie ukryć się przed nimi. 
    To rzekłszy Ngai machnął ręką i nagle wszystkie 
zebry na świecie pokryły się znanymi nam dobrze paskami. 
    Urwałem, przyglądając się Kimantiemu. 
    - To już koniec? - spytał. 
    - To już koniec. 
    Kimanti obserwował skolopendrę, pełznącą po 
piasku. 
    - Zebra był jeszcze dzieckiem i nie mógł wyjaśnić 
swemu ojcu, że ma niezwykłe oczy - powiedział wreszcie. - 
Ręka mojego ojca jest uschnięta od wielu deszczów, zaś 
jedyne wyjaśnienie, jakie usłyszał, to to, że tajemnicze 
są plany Ngai. Nie dostał w zamian żadnych nowych zmysłów, 
które mogłyby wynagrodzić mu kalectwo. Z pewnością 
zauważyłby je u siebie. - Kimanti spojrzał na mnie z 
namysłem. - To ciekawa historia, Koribo, i przykro mi z 
powodu Króla Zebr, uważam jednak, że musi wkrótce pojawić 
się nowy bóg i zabić Ngai. 
    I tak siedzieliśmy, sędziwy rozważny mundumugu, 
dysponujący przypowieściami na każdy temat, i niemądry 
młody kehee - nie obrzezany chłopak - dysponujący nie 
większą wiedzą na temat swego świata, niż byle kijanka. 
Tkwiliśmy tak po przeciwnych stronach nie tylko drogi, ale 
też świata. 
    Jedynie bóg obdarzony poczuciem humoru mógłby sprawić, 
że to kehee miał rację.  
 
    Wszystko zaczęło się, kiedy rozbił się statek. 
    (Niektórzy ludzie mogliby stwierdzić z goryczą, 
że prawdziwy początek nastąpił w chwili, gdy Kirinyaga 
zawarła umowę z Radą Eutopii, ale myliliby się.) 
    Statki Kontroli podróżują nieustannie pomiędzy 
światami eutopijskimi. Niektórym dostarczając towary, 
innym pocztę, jeszcze innym usługi. Jedynie Kirinyaga nie 
ma z nimi żadnych kontaktów. Wolno im nas obserwować - w 
istocie to jeden z warunków umowy - jednakże nie mogą 
wtrącać się w nasze sprawy. A ponieważ próbowaliśmy 
stworzyć utopię kikujską, nie interesuje nas handel z 
Europejczykami. 
    Niemniej jednak statki Kontroli od czasu do czasu 
lądowały na Kirinyadze. W umowie stwierdzono, że jeśli 
jakikolwiek obywatel nie jest szczęśliwy w naszym świecie, 
wystarczy jedynie, by przeszedł do miejsca zwanego 
Przystanią, a statek Kontroli zabierze go stamtąd i 
zawiezie na Ziemię bądź też inny świat eutopijski. Kiedyś 
ich statek przywiózł do nas dwóch imigrantów, zaś dawno, 
na samym początku istnienia Kirinyagi, Kontrola wysłała 
swą przedstawicielkę, która próbowała wpłynąć na nasze 
praktyki religijne. 
    Nie wiem, dlaczego w ogóle ów statek przelatywał 
tak blisko Kirinyagi. Ostatnimi czasy nie wzywałem 
Kontroli, aby dokonała poprawek orbity, bowiem dopiero za 
dwa miesiące miały spaść krótkie deszcze i wciąż powinna 
panować słoneczna upalna pogoda. Z tego, co mi wiadomo, 
żaden z mieszkańców wioski nie wyruszył do Przystani, 
toteż Kontrola nie powinna interesować się Kirinyagą. 
Jednakże pozostaje faktem, że nagle na czystym błękitnym 
niebie rozbłysła smuga światła, opadająca ku powierzchni 
planety. Potem nastąpił wybuch; choć nie widziałem go, 
słyszałem huk i dostrzegłem rezultaty, bowiem krowy 
spłoszyły się wyraźnie, zaś stada impali i zebr umknęły w 
panice. 
    Po jakichś dwudziestu minutach młody Jinja, syn 
Kichanty, wbiegł na wzgórze do mojej bomy. 
    - Musisz pójść ze mną, Koribo! - wydyszał, 
gwałtownie chwytając powietrze. 
    - Co się stało? - spytałem. 
    - Rozbił się statek Kontroli! - rzekł. - Pilot 
wciąż żyje! 
    - Ciężko jest ranny? 
    Jinja przytaknął. 
    - Bardzo ciężko. Myślę, że wkrótce umrze. 
    - Jestem już stary i wędrówka do pilota zajęłaby 
mi bardzo dużo czasu - rzekłem. - Lepiej będzie, jeśli 
wezwiesz trzech młodych ludzi z wioski i przyniesiecie go 
tu na noszach. 
    Jinja posłusznie pobiegł do wsi, a ja tymczasem 
wróciłem do chaty, aby sprawdzić czy mam coś, co pozwoli 
mi złagodzić ból pilota. Znalazłem trochę liści qat, na 
wypadek, gdyby pilot miał dość sił, by żuć i kilkanaście 
maści, gdyby był na to za słaby. Za pomocą komputera 
połączyłem się też z Kontrolą i uprzedziłem, że po 
zbadaniu pilota zawiadomię ich o jego stanie. 
    Parę lat wcześniej wysłałbym mojego pomocnika nad 
rzekę, żeby przyniósł wodę, którą mógłbym obmyć rannego, 
jednakże nie miałem już pomocnika, zaś mundumugu nie nosi 
wody, toteż po prostu czekałem na szczycie wzgórza, 
spoglądając w stronę miejsca katastrofy. Wokół wraku 
płonęły trawy, z ziemi wznosiła się kolumna dymu. Ujrzałem 
Jinja i pozostałych, biegnących przez sawannę z noszami. 
Topi, impala i nawet bawoły uciekały im z drogi. Potem na 
niemal dziesięć minut zniknęli mi z oczu. Kiedy znów ich 
zobaczyłem, szli już wolniejszym krokiem, dźwigając rannego 
człowieka. 
    Zanim jednak dotarli do mojej bomy, na długiej 
krętej ścieżce prowadzącej z wioski pojawił się Karenja. 
    - Jambo, Koriba - pozdrowił mnie. 
    - Co tu robisz? - spytałem. 
    - Prawie cała wieś już wie, że rozbił się statek 
Kontroli - odparł. - Nigdy dotąd nie widziałem 
Europejczyka. Przyszedłem, aby się przekonać, czy jego 
twarz naprawdę jest biała jak mleko. 
    - Czeka cię zawód - odparłem. - Nazywamy ich 
białymi, w rzeczywistości jednak są różowo-brązowi. 
    - Mimo wszystko - odparł kucając - nigdy żadnego 
nie widziałem. 
    Wzruszyłem ramionami. 
    - Jak chcesz. 
    Jinja i jego towarzysze przybyli w kilka minut 
później, dźwigając nosze. Spoczywało na nich skręcone 
ciało pilota. Ręce i nogi miał połamane, prawie całe jego 
ciało pokrywały oparzenia. Stracił mnóstwo krwi, a z 
niektórych ran sączyła się ona nadal. Był nieprzytomny, 
lecz oddychał miarowo. 
    - Asante sana - zwróciłem się do czterech 
młodzieńców. - Dziękuję. Dobrze się dziś spisaliście. 
    Kazałem jednemu z nich napełnić moje tykwy wodą. 
Pozostali trzej skłonili się i ruszyli z powrotem w dół 
zbocza, gdy ja tymczasem wybrałem z moich maści tę, która
jak najmniej podrażni oparzenia. 
    Karenja patrzył jak w transie. Dwa razy musiałem 
go upomnieć, bowiem zafascynowany dotykał jasnych włosów 
pilota. Gdy słońce przesunęło się na niebie, poleciłem mu, 
aby pomógł mi przeciągnąć pilota w cień. 
    Kiedy już opatrzyłem rannego, wróciłem do chaty, 
włączyłem komputer i ponownie połączyłem się z Kontrolą. 
Wyjaśniłem, że pilot nadal żyje, jednakże połamał 
wszystkie kończyny, jego ciało pokrywają oparzenia, a on 
sam jest pogrążony w śpiączce i zapewne wkrótce umrze. 
    W odpowiedzi oznajmili, że wysłali już lekarza, 
który zjawi się w ciągu pół godziny. Zażądali, aby ktoś 
czekał na niego w Przystani i przyprowadził go do mojej 
bomy. Ponieważ Karenja nadal przyglądał się pilotowi, 
poleciłem mu, aby powitał statek i sprowadził do mnie 
medyka. 
    Przez następną godzinę pilot nie poruszył się ani 
razu, a przynajmniej tak sądzę - jednakże na kilka minut 
zdrzemnąłem się, wsparty plecami o pień drzewa, toteż nie 
mogę być pewny. Obudził mnie głos kobiety, przemawiającej 
w języku, którego nie słyszałem już od wielu lat. Z trudem 
wstałem z ziemi, akurat na czas, by powitać lekarkę 
przysłaną przez Kontrolę. 
    - Pan musi być Koriba - rzekła po angielsku. - 
Próbowałam porozumieć się z towarzyszącym mi dżentelmenem,
nie sądzę jednak, by zrozumiał choć słowo. 
    - Jestem Koriba - odparłem po angielsku. 
    Wyciągnęła do mnie rękę. 
    - Doktor Joyce Witherspoon. Czy mogę zobaczyć pacjenta?  
    Zaprowadziłem ją na miejsce, gdzie leżał pilot. 
    - Zna pani jego nazwisko? - spytałem. - Nie 
mogliśmy znaleźć żadnych dokumentów. 
    - Samuel albo Samuels, nie jestem pewna - odparła, 
klękając obok noszy. - Kiepsko z nim. - Dokonała 
pospiesznych badań. - W bazie moglibyśmy pomóc mu znacznie 
bardziej, nie chciałabym jednak ruszać go w tym stanie.  
    - Wystarczy jedno moje słowo i w ciągu godziny 
zaniosą go do Przystani - odparłem. - Im wcześniej 
znajdzie się w waszym szpitalu, tym lepiej. 
    Potrząsnęła głową. 
    - Obawiam się, że będzie musiał tu zostać, póki 
nie odzyska nieco sił. 
    - Zastanowię się nad tym - powiedziałem. 
    - Nie ma się nad czym zastanawiać - rzekła. - 
Jako lekarz uważam, że jest za słaby, by go przenosić. 
- Wskazała kawałek kości goleniowej, która przebiła skórę 
i sterczała na zewnątrz. 
    - Muszę nastawić większość złamań i upewnić się, 
że nie wdało się zakażenie. 
    - Może to pani zrobić w waszym szpitalu - 
stwierdziłem. 
    - Albo tutaj, ze znacznie mniejszą szkodą dla 
zdrowia pacjenta - dodała. - W czym leży problem, Koribo? 
    - Problem, Memsaab Witherspoon - odparłem - 
polega na tym, że Kirinyaga to kikujska utopia. Oznacza to 
odrzucenie wszystkiego, co europejskie, łącznie z waszą 
medycyną. 
    - Nie zamierzam praktykować jej na Kikuju - nie 
zgodziła się. - Próbuję jedynie ocalić pilota Kontroli, 
który przypadkiem rozbił się na waszej planecie. 
    Przez długą chwilę przyglądałem się 
nieprzytomnemu mężczyźnie. 
    - W porządku - zgodziłem się wreszcie. - Może 
pani opatrzyć jego rany. 
    - Dziękuję - rzekła. 
    - Jednakże za trzy dni musi stąd odejść - 
dodałem. - Nie mogę dłużej ryzykować skażenia naszej 
kultury. 
    Spojrzała na mnie, jakby zamierzała protestować, 
jednakże nie odezwała się ani słowem. Otwarła jedynie 
przywiezioną przez siebie apteczkę i wstrzyknęła coś w 
ramię mężczyzny - zapewne środek uspokajający albo 
przeciwbólowy, czy też połączenie ich obu. 
    - To czarownica! - rzucił Karenja. - Spójrz 
tylko, jak przebija jego skórę metalowym cierniem! - 
Zafascynowany, patrzył na pilota. - Teraz z pewnością 
umrze. 
    Joyce Witherspoon pracowała do późnego wieczora, 
oczyszczając rany pilota, nastawiając złamane kości, 
zbijając gorączkę. Nie pamiętam, kiedy zasnąłem, lecz gdy 
się obudziłem, dygocząc w chłodnym porannym powietrzu tuż 
po wschodzie słońca, kobieta spała, a Karenja zniknął. 
    Rozpaliłem ognisko, po czym usiadłem obok niego, 
owinięty kocem, czekając aż słońce ogrzeje powietrze. 
Joyce Witherspoon ocknęła się wkrótce potem. 
    - Dzień dobry - powiedziała, ujrzawszy mnie 
siedzącego nieopodal. 
    - Dzień dobry, Memsaab Witherspoon - odparłem. 
    - Długo spałam? - spytała. 
    - Już ranek. 
    - Chodziło mi o godziny i minuty. 
    - Na Kirinyadze nie znamy minut ani godzin - 
odparłem. - Jedynie dni. 
    - Powinnam sprawdzić, jak się czuje pan Samuels. 
    - Nadal żyje - odparłem. 
    - Oczywiście - odpowiedziała. - Ale biedak będzie 
potrzebował przeszczepów skóry, możliwe też, że straci prawą 
nogę. Minie dużo czasu, zanim wróci do zdrowia... - Urwała, 
rozglądając się wokół. - Hmm... Gdzie mogłabym się umyć?  
    - U stóp wzgórza płynie rzeka - wyjaśniłem. - 
Proszę najpierw uderzyć kilka razy w wodę, aby spłoszyć 
krokodyle. 
    - Co to za Utopia, w której mieszkają krokodyle? 
- spytała z uśmiechem. 
    - Czyż istnieje raj bez węży? - ja na to. 
    Roześmiała się i ruszyła w dół zbocza. 
Pociągnąłem łyk z tykwy z wodą, po czym zgasiłem ognisko i 
zasypałem popioły. Jeden z chłopców z wioski wyprowadził 
na łąkę moje kozy, drugi przyniósł drwa na opał i zabrał 
nad rzekę puste tykwy, aby napełnić je wodą. 
    Kiedy Joyce Witherspoon wróciła znad rzeki jakieś 
dwadzieścia minut później, nie była sama. Towarzyszyła jej 
Kibo, trzecia, najmłodsza żona Koinnage'a, najwyższego 
wodza wioski. W ramionach trzymała Katabo, swego synka. 
Lewa ręka chłopca była paskudnie opuchnięta i posiniała. 
    - Znalazłam tę kobietę piorącą nad rzeką - 
oznajmiła Joyce Witherspoon - i zauważyłam, że jej dziecko 
ma zakażenie. Wygląda to na ukąszenie jakiegoś owada. 
Zdołałam przekonać ją na migi, aby przyszła tu ze mną. 
    - Czemu nie przyniosłaś do mnie Katabo? - 
spytałem Kibo w suahili. 
    - Ostatnio policzyłeś sobie dwie kozy, dziecko 
jednak chorowało przez wiele dni, a Koinnage zbił mnie za 
to, że zmarnowałam jego kozy - odparła, tak bardzo 
przerażona tym, że mnie rozgniewała, iż nie była w stanie 
wymyślić żadnego kłamstwa. 
    Kibo nie skończyła jeszcze mówić, gdy Joyce 
Witherspoon ruszyła ku niej i dziecku ze strzykawką w 
ręku. 
    - To antybiotyk o szerokim działaniu - wyjaśniła 
mi. - Zawiera też sterydy, zapobiegające swędzeniu i 
bólowi do czasu zlikwidowania infekcji. 
    - Stój! - rzuciłem szorstko po angielsku.  - Nie wolno 
pani tego zrobić - oznajmiłem. - Przybyła tu pani jedynie po 
to, by zająć się pilotem.  
    - To niemowlę bardzo cierpi - zaprotestowała. - 
Wystarczą dwie sekundy, aby zrobić mu zastrzyk, który je 
wyleczy.  
    - Nie mogę na to zezwolić. 
    - O co panu chodzi? - spytała ostro. - Czytałam 
pańską biografię. Może pan ubierać się jak dzikus i 
siedzieć w piachu obok ogniska, ale studiował pan w 
Cambridge i zrobił doktorat w Yale. Z pewnością wie pan, 
jak łatwo mogę zakończyć cierpienia tego dziecka. 
    - Nie w tym rzecz - odparłem. 
    - A zatem w czym? 
    - Nie wolno pani leczyć tego dziecka. W tej 
chwili mogłoby to wyglądać na błogosławieństwo - jednakże 
kiedyś już przyjęliśmy leki Europejczyków, a potem ich 
religię, stroje, prawa i zwyczaje, aż wreszcie 
przestaliśmy być Kikuju i staliśmy się nową rasą, rasą 
czarnych Europejczyków, znanych jedynie jako Kenijczycy. 
Przybyliśmy na Kirinyagę, by upewnić się, że coś takiego 
się nie powtórzy. 
    - On nie będzie wiedział, czemu czuje się lepiej. 
Jeśli o mnie chodzi, może pan przypisać zasługę swojemu 
bogu bądź sobie. 
    Potrząsnąłem głową. 
    - Doceniam pani dobre chęci, ale nie mogę 
pozwolić, aby zakłóciła pani spokój naszej Utopii. 
    - Proszę na niego spojrzeć! - wskazała spuchniętą 
rękę Katabo. - Czy dla niego Kirinyaga to Utopia? Gdzie 
zapisano, że w Utopiach dzieci muszą chorować i umierać? 
    - Nigdzie. 
    - A zatem? 
    - Nie zapisano tego - ciągnąłem dalej - ponieważ 
Kikuju nie znają pisma. 
    - Może więc pozwoli pan matce zdecydować? 
    - Nie. 
    - Dlaczego? 
    - Matka myśli jedynie o swoim dziecku - 
wyjaśniłem. - Ja muszę myśleć o całym świecie. 
    - Może dla niej dziecko jest ważniejsze niż wasz 
świat dla pana? 
    - Ona nie potrafi podjąć rozsądnej decyzji - 
odparłem. - Jedynie ja mogę przewidzieć wszystkie 
konsekwencje. 
    Nagle Kibo, która nie rozumiała ani słowa po 
angielsku, zwróciła się do mnie: 
    - Czy europejska wiedźma może uleczyć mojego 
małego Katabo? Dlaczego się kłócicie? 
    - Europejska wiedźma przybyła tu do Europejczyka 
- odpowiedziałem. - Jej moc nie ma wpływu na Kikuju. 
    - Nie mogłaby spróbować? - spytała Kibo. 
    - Ja jestem waszym mundumugu - odparłem szorstko. 
    - Ale spójrz na pilota - Kibo wskazała Samuelsa. 
- Wczoraj był prawie martwy. Dziś jego skóra już się goi, 
a ręce i nogi znów są proste. 
    - Jej bóg to bóg Europejczyków - odrzekłem. - Tak 
jak jej magia to magia Europejczyków. Ich zaklęcia nie 
działają na Kikuju. 
    Kibo umilkła, przyciskając do piersi Katabo. 
    Odwróciłem się do Joyce Witherspoon. 
    - Przepraszam, że mówiłem w suahili, jednakże 
Kibo nie zna innego języka. 
    - W porządku - odparła. - I tak wszystko 
zrozumiałam. 
    - Sądziłem, że mówi pani jedynie po angielsku. 
    - Czasami nie trzeba znać słów, by pojąć ich 
znaczenie. Domyślam się, że to co pan rzekł, da się 
sprowadzić do jednego: "Nie będziesz miał bogów cudzych 
przede mną". 
    W tym momencie pilot jęknął i cała jej uwaga 
skupiła się na nim. Powoli wracała mu świadomość. Wciąż 
jeszcze był półprzytomny, lecz wyszedł już ze śpiączki. 
Kobieta zaczęła wstrzykiwać leki w kroplówki, podłączone 
do jego rąk i nóg. Kibo patrzyła zdumiona, trzymając się na
bezpieczną odległość.
    Przez cały ranek pozostałem na wzgórzu.  Zaproponowałem, 
że zdejmę klątwę z ręki Katabo i posmaruję ją gojącą maścią, 
lecz Kibo odmówiła twierdząc, że Koinnage nie zechce rozstać 
się z kolejnymi kozami.  
    - Tym razem nie zażądam zapłaty - oznajmiłem, 
bowiem chciałem, by wódz stał po mojej stronie. Wygłosiłem 
zaklęcie nad dzieckiem, po czym posmarowałem jego rękę 
maścią z utartej kory akacji. Rozkazałem Kibo, by zaniosła 
dziecko do shamby i powiedziałem, że w ciągu pięciu dni 
ręka będzie zdrowa. 
    Wreszcie nadszedł czas, abym zszedł do wioski. 
Musiałem pobłogosławić strachy na wróble i dać Leibo, 
która straciła dziecko, miksturę na złagodzenie bólu w 
piersiach. Następnie miałem spotkać się z Bakadą, który 
zaakceptował cenę za swą córkę i chciał, abym dokonał jej 
zaślubin. Wreszcie musiałem dołączyć do Koinnage'a oraz 
Rady Starszych, omawiającej najważniejsze sprawy tego 
dnia. 
    Wędrując długą krętą ścieżką wzdłuż rzeki, 
pomyślałem nagle, jak bardzo nasz świat przypomina Rajski 
Ogród Europejczyków. 
    Skąd miałem wiedzieć, że wąż już się zjawił? 
   
    Kiedy załatwiłem swoje sprawy w wiosce, 
odwiedziłem chatę Ngobego i razem napiliśmy się pombe. 
Spytał mnie o pilota, bowiem do tego czasu wieść o jego 
przybyciu rozeszła się wśród wszystkich mieszkańców 
wioski. Wyjaśniłem, że europejska mundumugu zajmuje się 
tym i za dwa dni zabierze go do siedziby Kontroli. 
    - Jej magia musi być bardzo mocna - rzekł. - 
Słyszałem bowiem, że ów człowiek paskudnie się połamał. - 
Urwał. - Szkoda - dodał z żalem - że czary te nie działają 
na Kikuju. 
    - Moja magia zawsze nam wystarczała - odparłem. 
    - To prawda - powiedział niepewnie. - Pamiętam 
jednak dzień, kiedy przynieśliśmy do ciebie syna 
Tabariego, po tym, jak hieny zaatakowały go i odgryzły mu 
nogę. Złagodziłeś jego ból, ale nie zdołałeś go ocalić. 
Może wiedźma z Kontroli potrafiłaby tego dokonać? 
    - Nogi pilota były połamane, nie odgryzione - 
broniłem się. - Nikt nie zdołałby uratować syna Tabariego, 
kiedy hieny już z nim skończyły. 
    - Może masz rację - on na to. 
    W pierwszym odruchu chciałem oburzyć się na słowo 
"może", potem jednak zdecydowałem, że nie zamierzał mnie 
obrazić. Toteż dokończyłem pombę, rzuciłem kośćmi, 
odczytałem, że czekają go pomyślne zbiory i wyszedłem. 
    Pośrodku wioski przystanąłem, aby wyrecytować 
dzieciom przypowieść, po czym ruszyłem do shamby 
Koinnagego i wszedłem do jego bomy na codzienne spotkanie 
Rady Starszych. Większość z nich była już na miejscu, 
ponura i milcząca. Wreszcie Koinnage wynurzył się z chaty 
i dołączył do nas. 
    - Dziś mamy do omówienia poważną sprawę - 
oznajmił. - Może najpoważniejszą ze wszystkich, jakimi 
kiedykolwiek się zajmowaliśmy - dodał, spoglądając wprost 
na mnie. Nagle odwrócił się w stronę chat swoich żon. - 
Kibo! - zawołał. - Chodź tutaj! 
    Kibo posłuchała i ruszyła ku nam, tuląc do siebie 
małego Katabo. 
    - Wszyscy widzieliście wczoraj rękę mojego syna - 
powiedział Koinnage. - Spuchła do dwukrotnych rozmiarów i 
była barwy śmierci. - Odebrał żonie dziecko i uniósł je 
nad głową. - A teraz patrzcie! - krzyknął. 
    Ręka Katabo znów wyglądała zdrowo. Niemal cała 
opuchlizna już zeszła. 
    - Moje lekarstwo zadziałało szybciej niż 
oczekiwałem - rzekłem. 
    - To nie twoje lekarstwo! - rzucił 
oskarżycielsko. - To lek europejskiej wiedźmy! 
    Spojrzałem na Kibo. 
    - Poleciłem ci, abyś opuściła moją bomę jeszcze 
przede mną - oznajmiłem surowo. 
    - Nie zabroniłeś mi wracać - odparła z zaciętą 
miną, stając obok Koinnagego. - Wiedźma ukłuła rękę Katabo 
metalowym cierniem i zanim zdążyłam zejść ze wzgórza, 
obrzęk prawie ustąpił. 
    - Nie posłuchałaś mojego polecenia - powiedziałem 
złowrogim tonem. 
    - Jestem najwyższym wodzem i wybaczam jej - 
wtrącił Koinnage. 
    - Ja jestem mundumugu i jej nie wybaczam! - 
odparłem. 
    I nagle wyzywająca mina Kibo zniknęła zastąpiona 
wyrazem przerażenia. 
    - Mamy na głowie ważniejsze sprawy - warknął 
Koinnage. 
    To mnie zdumiało, bowiem kiedy jestem zły, nikt 
nie ma odwagi stawić mi czoła. 
    Wyjąłem z sakiewki garść świecącego proszku, 
sporządzonego z utartych odwłoków nocnych chrząszczy, 
wysypałem go na dłoń, uniosłem do ust i dmuchnąłem pyłem w 
stronę Kibo. Kobieta krzyknęła ze zgrozy i runęła na 
ziemię w konwulsjach. 
    - Co jej zrobiłeś? - spytał ostro Koinnage. 
    Przeraziłem ją bardziej, niż byłbyś w stanie 
pojąć - uczciwa kara za to, że mnie nie posłuchała. Głośno 
rzekłem: 
    - Zaznaczyłem jej ducha tak, by wszyscy drapieżcy 
Drugiego Świata mogli odnaleźć go nocą, kiedy śpi. Jeśli 
przysięgnie nigdy więcej nie sprzeciwić się swojemu 
mundumugu i okaże stosowną skruchę za swój dzisiejszy 
występek, wówczas usunę z jej duszy znaki, zanim położy 
się spać dziś wieczór. Jeśli nie... - Wzruszyłem ramionami 
pozwalając, by groźba zawisła w powietrzu. 
    - Może europejska wiedźma usunie znaki? - rzucił 
Koinnage. 
    - Sądzisz, że bóg Europejczyków jest potężniejszy 
niż Ngai? - spytałem gwałtownie. 
    - Nie wiem - odparł Koinnage. - Jednakże w jedną 
chwilę uleczył rękę mojego syna. Ngai zabrałoby to kilka 
dni. 
    - Od lat powtarzasz, abyśmy odrzucali wszystko, 
co pochodzi od Europejczyków - dodał Karenja - a przecież 
sam widziałem, jak wiedźma używała swej magii na 
umierającym pilocie i sądzę, że jest ona mocniejsza niż 
twoje czary. 
    - To magia, z której mogą korzystać tylko 
Europejczycy - odparłem. 
    - Nieprawda! - wtrącił Koinnage. - Czyż bowiem 
wiedźma nie zaproponowała jej Katabo? Jeśli potrafi 
zapobiec cierpieniom naszych chorych i rannych szybciej 
niż Ngai, musimy rozważyć przyjęcie jej oferty. 
    - Jeżeli to zrobicie, wkrótce będziecie musieli 
też przyjąć ich boga, naukę, stroje i zwyczaje. 
    - Ale to ich nauka stworzyła Kirinyagę i 
sprowadziła nas tutaj - zauważył Ngobe. - Skoro dzięki 
niej powstała Kirinyaga, jak może być zła? 
    - Nie jest zła dla Europejczyków - wyjaśniłem - 
ponieważ stanowi część ich kultury. Nam jednak nie wolno 
zapomnieć, po co przybyliśmy na Kirinyagę: aby zbudować 
świat Kikuju i odtworzyć kikujską kulturę. 
    - Musimy się nad tym poważnie zastanowić - 
stwierdził Koinnage. - Przez lata wierzyliśmy, że każdy 
aspekt europejskiej kultury jest zły, bo nie znaliśmy 
jej. Teraz jednak, kiedy ujrzeliśmy, że 
nawet kobieta potrafi leczyć choroby szybciej niż Ngai, 
nadszedł czas, by rozważyć nasze stanowisko. 
    - Może jej magia uleczyłaby moją uschniętą rękę, 
kiedy byłem chłopcem? - dodał Ngobe. - Cóż w tym złego? 
    - Byłoby to wbrew woli Ngai - odparłem. 
    - Czyż Ngai nie włada wszechświatem? - spytał. 
    - Wiesz, że tak. 
    - Zatem nic nie może się dziać wbrew jego woli. A 
jeśli ona by mnie uleczyła, postąpiłaby zgodnie z 
życzeniem Ngai. 
    Potrząsnąłem głową. 
    - Nie rozumiesz. 
    - Próbujemy zrozumieć - mruknął Koinnage. - 
Oświeć nas. 
    - Europejczycy znają wiele cudów i cuda te mogą 
was skusić, tak jak dzieje się to w tej chwili... jeśli 
jednak przyjmiecie jeden dar Europejczyków, wkrótce zmuszą 
was, abyście przyjęli je wszystkie. Koinnage, ich religia 
zezwala na posiadanie tylko jednej żony. Z którymi dwiema 
się rozwiedziesz? 
    Odwróciłem się do pozostałych. 
    - Ngobe, ludzie z Kontroli poślą Kimantiego do 
szkoły, w której nauczy się czytać i pisać. Ponieważ 
jednak my nie mamy pisma, nauczy się pisać i czytać w 
języku Europejczyków, zaś rzeczy i ludzie, o których 
będzie czytał, także będą europejskie. 
    Ruszyłem pomiędzy Starszych, każdemu podając 
stosowny przykład. 
    - Karenja, jeśli zrobisz przysługę Tabariemu, 
będziesz oczekiwał w zamian kury, kozy, a może nawet 
krowy, w zależności od tego, jak wielka była ta przysługa. 
Jednakże Europejczycy każą mu wynagrodzić cię papierowymi 
pieniędzmi, których nie można zjeść i które się nie mnożą, 
nie wzbogacając przez to swojego właściciela. 
    Krążyłem dalej, aż w końcu obszedłem wszystkich 
Starszych, każdemu z nich wskazując, co musieliby utracić, 
gdyby pozwolili Europejczykom wpłynąć na nasze zwyczaje. 
    - Wszystko to jest jak jedna strona ręki - odparł 
Koinnage, kiedy skończyłem. Uniósł drugą rękę dłonią do 
góry. - Na drugiej spoczywa koniec wszelkich chorób i 
cierpienia, a to niemało. Koriba twierdzi, że jeśli 
dopuścimy do siebie Europejczyków, zmuszą nas, abyśmy 
zmienili nasze zwyczaje. Ja mówię, że część naszych 
zwyczajów powinna zostać zmieniona. Jeśli ich bóg jest 
większym uzdrowicielem niż Ngai, może potrafi dać nam 
lepszą pogodę, płodniejsze bydło, żyźniejszą ziemię? 
    - Nie! - krzyknąłem. - Wy może zapomnieliście, 
dlaczego tu przybyliśmy, ale ja nie. Naszym celem nie było 
założenie europejskiej utopii! Pragnęliśmy Utopii dla 
Kikuju! 
    - A czy osiągnęliśmy ów cel? - spytał ironicznie 
Karenja. 
    - Z każdym dniem zbliżamy się do niego - 
odparłem. - Sprawiam, że staje się rzeczywistością. 
    - Czy w Utopii cierpią dzieci? - nalegał Karenja. 
- Czy mężczyźni dorastają z uschniętymi rękami? Kobiety 
umierają w połogu? Hieny atakują pasterzy? 
    - To kwestia równowagi - wyjaśniłem. - 
Nieograniczony wzrost doprowadza w końcu do 
nieograniczonego głodu. Nie widzieliście, czym się to 
skończyło na Ziemi, ale ja tak. 
    Wreszcie przemówił stary Jandara. 
    - Czy w Utopii ludzie myślą? - spytał mnie. 
    - Oczywiście, że tak - odparłem. 
    - Skoro myślą, czy przychodzą im do głowy nie 
tylko stare pomysły, ale i nowe? 
    - Owszem. 
    - Zatem może powinniśmy pozwolić wiedźmie zająć 
się naszymi ranami i chorobami - rzekł. - Jeśli bowiem 
Ngai zezwala, aby w jego Utopii pojawiały się nowe myśli, 
musi wiedzieć, że doprowadzą one do zmiany. A skoro zmiana 
nie jest zła, może brak zmiany, do którego tak usilnie 
dążyliśmy, stanowi zło albo przynajmniej błąd. - Wstał z 
miejsca. - Możecie przedyskutować tę kwestię. Co do mnie, 
od lat nęka mnie ból stawów i Ngai nie potrafił go 
uleczyć. Zamierzam wspiąć się na wzgórze Koriby i 
sprawdzić, czy bóg Europejczyków zdoła uśmierzyć moje 
cierpienie. 
    Z tymi słowymi wyminął mnie i wyszedł z bomy. 
    Byłem gotów spierać się przez cały dzień i noc, 
jeśli trzeba, jednakże Koinnage odwrócił się do mnie 
plecami - do mnie, swojego mundumugu! - i zaniósł syna z 
powrotem do chaty Kibo. To stało się sygnałem do 
zakończenia spotkania. Starsi po kolei wstawali i 
wychodzili, nie śmiejąc spojrzeć mi w twarz. 
   
    Kiedy dotarłem do mego wzgórza, ujrzałem ponad 
tuzin mieszkańców wioski zebranych u jego stóp. Minąłem 
ich i wkrótce dotarłem do mojej bomy. 
    Jandara nadal tam był. Joyce Witherspoon zrobiła 
mu zastrzyk i podawała właśnie niewielką fiolkę pastylek. 
    - Kto pani pozwolił leczyć Kikuju? - spytałem po 
angielsku. 
    - Nie proponowałam im pomocy - odparła. - Jestem 
jednak lekarzem i nie mogę ich odprawić. 
    - Zatem ja to zrobię. 
    Po tych słowach odwróciłem się i spojrzałem na 
wieśniaków. 
    - Nie wolno wam tu wchodzić - powiedziałem 
surowo. - Wracajcie do swoich shamb. 
    Dorośli poruszyli się niespokojnie, lecz zostali 
na miejscu, zaś jeden drobny chłopiec ruszył na górę. 
    - Twój mundumugu zabronił ci wspinać się na to 
wzgórze - rzuciłem. - Ngai ukarze cię za ten występek. 
    - Bóg Europejczyków jest młody i silny - oznajmił 
chłopiec. - Obroni mnie przed Ngai. 
    I ujrzałem, że ten chłopiec to Kimanti. 
    - Zostań, ostrzegam! - wykrzyknąłem. 
    Kimanti zważył w dłoniach drewnianą włócznię. 
    - Ngai nie zrobi mi krzywdy - oznajmił pewnym 
siebie tonem. - Jeśli spróbuje, zabiję go tym. 
    Wyminął mnie i podszedł do Joyce Witherspoon. 
    - Rozciąłem sobie stopę na kamieniu - rzekł. - 
Jeśli twój bóg mnie wyleczy, w podzięce ofiaruję mu koźlę. 
    Nie zrozumiała ani słowa z tego, co powiedział, 
kiedy jednak pokazał jej ranę, zaczęła ją opatrywać. 
    Wkrótce potem zszedł ze wzgórza nie nękany przez 
Ngai, a kiedy następnego ranka nie tylko wciąż jeszcze 
żył, ale też jego rana została uleczona, po wiosce 
wieść o tym rozeszła się i wkrótce ustawiła się niemal 
nieskończona kolejka chorych i kalek, pragnących wspiąć 
się na me wzgórze i przyjąć europejskie leki na kikujskie 
dolegliwości. 
    Ponownie poleciłem im, aby się rozeszli. Tym 
razem zupełnie jakby mnie nie słyszeli. Pozostali na 
miejscu, nie spierając się ze mną, tak jak to zrobił 
Kimanti, nawet nie dostrzegając mojej obecności. Każdy z 
nich czekał cierpliwie, póki nie nadeszła jego kolej, by 
zwrócić się o pomoc do europejskiej wiedźmy. 
 
    Sądziłem, że kiedy kobieta odejdzie, wszystko 
wróci do normy, że ludzie znów zaczną lękać się Ngai i 
okazywać szacunek swojemu mundumugu - jednakże tak się nie 
stało. Och, zajmowali się swymi codziennymi obowiązkami, 
obsadzali pola i wypasali bydło... jednakże nie zwracali 
się już do mnie ze swoimi problemami, jak to zawsze 
czynili w przeszłości. 
    Z początku sądziłem, że rozpoczął się jeden z 
owych rzadkich okresów, w których nikt w wiosce nie choruje 
ani na nic nie cierpi. Jednakże pewnego dnia ujrzałem 
Shanakę, wędrującego przez sawannę. Ponieważ rzadko 
opuszczał swą shambę, a nigdy wioskę, zainteresowało mnie, 
dokąd zmierza, i postanowiłem pójść za nim.  
    Przez ponad pół godziny maszerował wprost na 
zachód, aż wreszcie dotarł do lądowiska w Przystani. 
    - Co się stało? - spytałem, kiedy doścignąłem go 
wreszcie. 
    Otworzył usta, demonstrując mi spory wrzód nad 
jednym z zębów. 
    - Bardzo mnie boli - rzekł. - Od trzech dni nie 
mogę nic jeść. 
    - Czemu nie przyszedłeś z tym do mnie? - 
spytałem. 
    - Bóg Europejczyków pokonał Ngai - odparł 
Shanaka. - Nie pomoże mi już. 
    - Pomoże - zapewniłem go. 
    Shanaka potrząsnął głową, po czym skrzywił się, 
bowiem ruch wywołał nową falę bólu. 
    - Jesteś już stary, a Ngai to stary bóg i obaj 
straciliście swą moc - stwierdził ze smutkiem. - 
Chciałbym, aby tak nie było, ale to prawda. 
    - A zatem porzucasz swoje żony i dzieci, ponieważ 
straciłeś wiarę w Ngai? - zapytałem ostro. 
    - Nie - odparł. - Poproszę, aby statek Kontroli 
zabrał mnie do europejskiej mundumugu, a kiedy wiedźma 
mnie uleczy, wrócę do domu. 
    - Ja cię uleczę - oznajmiłem. 
    Przyglądał mi się przez długą chwilę. 
    - Kiedyś istotnie mógłbyś to zrobić - stwierdził 
wreszcie. - Ale ten czas już minął. Pójdę do mundumugu 
Europejczyków. 
    - Jeśli tak zrobisz - oświadczyłem surowo - nigdy 
nie będziesz już mógł zwrócić się do mnie o pomoc. 
    Wzruszył ramionami. 
    - Wcale nie zamierzałem - odparł bez cienia 
goryczy ani urazy w głosie. 
   
    Shanaka powrócił następnego dnia, uleczony. 
    Odwiedziłem jego bomę aby sprawdzić, jak się 
czuje, nieważne bowiem, czy pragnął mych usług czy nie, ja 
wciąż pozostawałem jego mundumugu. Wędrując przez pola 
jego shamby ujrzałem, że ustawił na nich dwa nowe strachy 
na wróble, podarunki Europejczyków. Strachy miały 
mechaniczne ramiona, które poruszały się bezustannie, one 
same zaś obracały się wokół własnej osi. 
    - Jambo, Koriba - powitał mnie Shanaka, a widząc, 
że przyglądam się jego strachom, dodał: - Czyż nie są 
wspaniałe? 
    - Wstrzymam się z oceną, póki nie zobaczę, jak 
długo będą działały - odparłem. - Im więcej ruchomych 
części ma przedmiot, tym łatwiej się psuje. 
    Popatrzył na mnie i wydało mi się, że w jego 
wzroku dostrzegam współczucie. 
    - Stworzył je bóg Kontroli - rzekł. - Będą 
działały wiecznie. 
    - Albo do czasu, kiedy wyczerpie się ich 
zasilanie - odrzekłem, nie wiedział jednak, o czym mówię, 
toteż nie pojął dźwięczącej w mych słowach ironii. - Jak 
twój ząb? 
    - Znacznie lepiej - odparł. - Ukłuli mnie 
magicznym cierniem, aby uśmierzyć ból, a potem wycięli złe 
duchy, które nawiedziły moje usta. - Umilkł na chwilę. - 
Mają bardzo potężnych bogów, Koribo. 
    - Jesteś z powrotem na Kirinyadze - upomniałem go 
surowo. - Uważaj, żeby nie bluźnić. 
    - Nie bluźnię - zaprotestował. - Mówię prawdę. 
    - A teraz pewnie chcesz, żebym pobłogosławił 
strachy Europejczyków? - spytałem z wyraźnym sarkazmem. 
    Wzruszył ramionami. 
    - Jeśli masz ochotę - rzekł. 
    - Jeśli mam ochotę? - powtórzyłem gniewnie. 
    - Właśnie - odparł nonszalancko. - Strachy są 
europejskie, więc nie potrzebują twojego błogosławieństwa, 
ale jeżeli miałoby ci to sprawić przyjemność... 
    Często zastanawiałem się, co mogłoby się stać, 
gdyby z jakiejś przyczyny mieszkańcy wioski przestali się 
lękać swego mundumugu. Nigdy nie przypuszczałem, że 
mogliby go zaledwie tolerować. 
   
    Kolejni mieszkańcy wioski udawali się do 
przychodni Kontroli i każdy wracał przynosząc z sobą dary 
od Europejczyków. Przeważnie były to oszczędzające czas 
gadżety. Zachodnie gadżety. Gadżety zabijające naszą 
kulturę. 
    Raz po raz chodziłem do wioski i wyjaśniałem, 
czemu należy odrzucać podobne przedmioty. Dzień za dniem 
przemawiałem do Rady Starszych przypominając im, po co 
przybyliśmy na Kirinyagę, lecz większość pierwszych 
osadników już nie żyła, zaś następne pokolenie, ci, którzy 
stali się naszymi Starszymi, nie pamiętało już Kenii. W 
istocie ci z nich, którzy rozmawiali z personelem 
Kontroli, wracali do domu przekonani, że to Kenia, nie 
Kirinyaga, stanowiła dla nas Utopię, w której wszyscy byli 
zadbani i wykarmieni, i niczyje pola nie cierpiały z 
powodu suszy. 
   Byli dla mnie uprzejmi, słuchali z szacunkiem, po czym 
wracali do czynności i rozmów, które przerwało moje 
przybycie. Przypominałem im, jak wiele razy ja, i tylko ja, 
ratowałem ich przed nimi samymi, jednakże zdawali się nie 
dbać o to. Więcej, jeden czy dwóch Starszych zachowywało 
się, jakbym miast utrzymywać czystość Kirinyagi w jakiś 
tajemniczy sposób powstrzymywał jej rozwój.  
    - Kirinyaga nie ma się rozwijać! - protestowałem. 
- Kiedy osiągnie się Utopię, nie odrzuca się jej, mówiąc: 
Jakie zmiany możemy wprowadzić jutro rano? 
    - Brak rozwoju oznacza stagnację - odparł 
Karenja. 
    - Możemy rozwijać się poprzez ekspansję - 
rzekłem. - Mamy cały świat, który czeka na zaludnienie. 
    - To nie rozwój, lecz rozmnażanie - odrzekł. - 
Wspaniale spełniłeś swoje zadanie, Koribo, bowiem na 
początku potrzebowaliśmy przede wszystkim porządku i celu 
- jednakże twój czas już minął. Teraz, kiedy 
zakorzeniliśmy się tutaj, sami możemy wybrać, jak będziemy 
żyć. 
    - Już dokonaliśmy wyboru - powiedziałem gniewnie. 
- To dlatego tu przybyliśmy. 
    - Byłem tylko kehee - odparł Karenja. - Nikt nie 
pytał mnie o zdanie. A ja nie pytałem mojego syna, który 
się tu urodził. 
    - Kirinyaga została stworzona po to, by stać się 
kikujską Utopią - oznajmiłem. - Ów cel stanowi podstawę 
naszej umowy. Nie można go zmienić. 
    - Nikt nie twierdzi, że nie pragniemy żyć w 
Utopii, Koribo - stwierdził Shanaka. - Jednakże minął już 
czas, kiedy ty, i tylko ty wyrokowałeś, czym jest Utopia. 
    - Zostało to wyraźnie określone. 
    - Przez ciebie - odparł Shanaka. - Niektórzy z 
nas mają własne definicje Utopii. 
    - Byłeś przecież jednym z założycieli Kirinyagi - 
rzuciłem oskarżycielsko. - Czemu nigdy wcześniej nie 
zgłaszałeś obiekcji? 
    - Wiele razy pragnąłem to zrobić - przyznał 
Shanaka.- Ale zawsze się bałem. 
    - Bałeś się? Kogo? 
    - Ngai. Albo ciebie. 
    - Co zresztą na jedno wychodzi - dodał Karenja. 
    - Teraz jednak, kiedy Ngai przegrał bitwę z 
bogiem Kontroli, nie boję się już mówić otwarcie - ciągnął 
dalej Shanaka. - Czemu miałbym cierpieć, znosząc ból 
zębów? Dlaczego grzechem bądź bluźnierstwem jest zwrócenie 
się do europejskiej wiedźmy? Czemu moja żona, równie stara 
jak ja, której plecy zgarbiły się po latach dźwigania drew 
i wody, miałaby dalej to robić, skoro istnieją maszyny, 
które ją zastąpią? 
    - Jeśli tak uważasz, to po co w ogóle miałbyś 
mieszkać na Kirinyadze? - spytałem z goryczą. 
    - Ponieważ równie ciężko jak ty pracowałem, by 
uczynić z Kirinyagi dom dla Kikuju - odparował. - I nie 
widzę, czemu miałbym odejśc tylko dlatego, że moja 
definicja Utopii nie zgadza się z twoją. Dlaczego ty nie 
odejdziesz, Koribo? 
    - Ponieważ powierzono mi obowiązek stworzenia 
naszej Utopii i nie dokończyłem jeszcze swojego zadania - 
odparłem. - W istocie to fałszywi Kikuju jak ty utrudniają 
mi pracę. 
    Shanaka dźwignął się na nogi i spojrzał po 
twarzach Starszych. 
    - Czy jestem fałszywym Kikuju dlatego, że pragnę, 
by mój wnuk nauczył się czytać? - spytał ostro. - Albo 
ponieważ chcę złagodzić brzemię mojej żony? Czy dlatego, 
że nie zamierzam już dłużej znosić bólu, którego łatwo 
dałoby się uniknąć? 
    - Nie! - wykrzyknęli chórem Starsi. 
    - Uważajcie! - ostrzegłem ich. - Bowiem jeśli on 
nie jest fałszywym Kikuju, to mnie takim nazywacie. 
    - Nie, Koribo - stwierdził Koinnage, podnosząc 
się miejsca. - Nie jesteś fałszywym Kikuju. - Zawiesił 
głos. - Jednakże mylisz się. Twoje dni - i moje - już 
minęły. Być może przez jedną ulotną sekundę osiągnęliśmy 
Utopię, lecz owa sekunda już przeszła, zaś nowe chwile i 
sekundy wymagają nowych Utopii. - I wówczas Koinnage, 
który w przeszłości tak często spoglądał na mnie z lękiem, 
nagle zmierzył mnie wzrokiem pełnym głębokiego 
współczucia. - To był nasz sen, Koribo - ale nie ich sen. 
A jeśli nawet dziś jeszcze pozostało nam nieco władzy, 
jutro z pewnością należy do nich. 
    - Nie będę tego słuchał! - oznajmiłem. - Nie 
możecie dla własnej wygody zmieniać definicji Utopii. 
Przenieśliśmy się tutaj po to, by zachować czystość naszej 
wiary i zwyczajów, uniknąć tego, co spotkało tak wielu 
Kikuju w Kenii. Nie pozwolę, abyśmy stali się czarnymi 
Europejczykami! 
    - Czymś jednak się stajemy - powiedział Shanaka. 
- Może była taka chwila, kiedy sądziłeś, że jesteśmy 
doskonałymi Kikuju, lecz ów moment już dawno minął. Aby 
takimi pozostać, żaden z nas nigdy nie mógłby mieć żadnej 
nowej myśli, nie mógłby spojrzeć na świat w odmienny 
sposób. Stalibyśmy się jak te strachy, które błogosławisz 
co rano. 
    Przez długi czas milczałem, wreszcie powiedziałem 
cicho: 
    - Ten świat łamie mi serce. Tak bardzo się 
starałem ukształtować go według naszych pragnień, a jednak 
spójrzcie, czym się stał. Czym wyście się stali. 
    - Możesz kierować zmianą, Koribo - powiedział 
Shanaka - ale nie zdołasz jej zapobiec. I dlatego właśnie 
Kirinyaga zawsze będzie sprawiać ci ból. 
    - Muszę pójść do mojej bomy i pomyśleć - 
stwierdziłem. 
    - Kwaheri, Koribo - rzucił Koinnage. Żegnaj, 
Koribo. Zabrzmiało to jak ostateczne pożegnanie. 
   
    Wiele dni spędziłem samotnie na mym wzgórzu, 
spoglądając za rzekę, na zielone sawanny, i rozmyślając. 
Ludzie, którym próbowałem przewodzić, świat, który 
pomogłem stworzyć, zdradzili mnie. Wiedziałem, że musiałem 
w jakiś sposób wzbudzić gniew Ngai i że wkrótce ukarze 
mnie on śmiercią. Byłem gotów umrzeć, więcej, wyglądałem 
śmierci... jednakże wciąż żyłem, bowiem bogowie czerpią 
siłę z grona swych wyznawców, a Ngai był teraz tak słaby, 
że nie mógł nawet zabić kruchego starca. 
    W końcu postanowiłem po raz ostatni zejść 
pomiędzy mój lud i sprawdzić, czy ktokolwiek z nich 
odrzucił pokusy Europejczyków i powrócił do zwyczajów 
prawdziwych Kikuju. 
    Wzdłuż ścieżki stały rzędy mechanicznych 
strachów. Dla nich jedynym sensownym błogosławieństwem 
byłoby doładowanie akumulatorów. Ujrzałem grupkę kobiet, 
piorących stroje nad rzeką, zamiast jednak uderzać w 
tkaninę kamieniami, szorowały je na tarach z tworzyw 
sztucznych, najwyraźniej przygotowanych specjalnie dla 
nich. 
    Nagle tuż za sobą usłyszałem brzęk. Zdumiony 
podskoczyłem, straciłem równowagę i upadłem ciężko na 
ciernisty krzak. Kiedy w końcu pozbierałem się do kupy, 
stwierdziłem, że o mało nie zostałem przejechany przez 
rower. 
    - Przepraszam, Koribo - powiedział jego 
właściciel, którym okazał się młody Kimanti. - Sądziłem, 
że słyszałeś, jak nadjeżdżam. 
    Ostrożnie pomógł mi wstać. 
    - Moje uszy słyszały już wiele rzeczy - rzekłem. 
- Krzyk rybołowa, beczenie kozy, chichot hieny, płacz nowo 
narodzonego dziecka. Nigdy jednak nie miały usłyszeć 
dźwięku sztucznych kół, pokonujących piaszczyste zbocza. 
    - To znacznie szybsze i łatwiejsze niż chodzenie 
- odparł. - Wybierasz się dokądś w szczególności? Chętnie 
cię podwiozę. 
    Zapewne to rower sprawił, że podjąłem decyzję. 
    - Owszem - odrzekłem. - Wybieram się dokądś, ale 
nie dam się zawieźć na rowerze. 
    - Zatem pójdę z tobą - oznajmił. - Gdzie idziesz? 
    - Do Przystani - powiedziałem. 
    - Ach - uśmiechnął się lekko. - Ty także masz 
sprawę do Kontroli. Boli cię? Gdzie? 
    Dotknąłem lewej strony mojej klatki piersiowej. 
    - Tutaj - a jedyna prośba, jaką mam do Kontroli, 
to żeby zabrali mnie jak najdalej od przyczyny tego bólu. 
    - Opuszczasz Kirinyagę? 
    - Opuszczam to, czym się stała - odparłem. 
    - Dokąd pójdziesz? - spytał. - Co będziesz robił? 
    - Udam się gdzie indziej i będę robił inne rzeczy 
- odrzekłem tajemniczo, bowiem w istocie dokąd może się 
przenieść bezrobotny mundumugu? 
    - Będzie nam cię brakowało, Koribo - stwierdził 
Kimanti. 
    - Wątpię. 
    - Ależ tak - powtórzył szczerze. - Kiedy będziemy 
recytować naszym dzieciom historię Kirinyagi, twoje imię 
nie zostanie zapomniane. - Urwał. - To prawda, że się 
myliłeś, ale byłeś niezbędny. 
    - Czy tak właśnie mam zostać zapamiętany? - 
spytałem. - Jako zło konieczne? 
    - Nie nazwałem cię złym. Po prostu byłeś w 
błędzie. 
    Następnych kilka mil pokonaliśmy w ciszy. 
Wreszcie dotarliśmy do Przystani. 
    - Jeśli chcesz, zaczekam tu z tobą - zaproponował 
Kimanti. 
    - Wolę zostać sam - odparłem. 
    Wzruszył ramionami. 
    - Jak sobie życzysz. Kwaheri, Koribo. 
    - Kwaheri - odparłem. 
    Gdy odszedł, powoli rozejrzałem się wokół siebie. 
Patrzyłem na sawannę i rzekę, gnu i zebry, rybołowy i 
marabuty, próbując na zawsze utrwalić je w pamięci. 
    - Przykro mi, Ngai - powiedziałem w końcu. - 
Starałem się, jak mogłem, ale zawiodłem cię.
    Nagle na niebie pojawił się statek, który na 
zawsze miał zabrać mnie z Kirinyagi. 
    - Musisz okazać im współczucie, Ngai - rzekłem, 
gdy statek zniżył się do lądowania. - Nie oni pierwsi z 
naszego ludu dali się skusić Europejczykom. 
    I wówczas, gdy statek dotknął ziemi, wydało mi 
się, że czyjś głos przemówił do mnie i rzekł: 
    Byłeś moim najwierniejszym sługą, Koribo, toteż 
posłucham twojej rady. Czy naprawdę chcesz, bym okazał im 
moje współczucie? 
    Po raz ostatni spojrzałem na wioskę, wioskę, 
która kiedyś lękała się i czciła Ngai, a teraz sprzedała 
się bogu Europejczyków niczym nędzna prostytutka. 
    - Nie - odparłem stanowczo. 
    - Do mnie pan mówił? - spytał pilot i 
zorientowałem się, że otworzył właz i czeka na mnie. 
    - Nie - powtórzyłem. 
    Rozejrzał się. 
    - Nie widzę nikogo innego. 
    - Jest bardzo stary i bardzo znużony - 
wyjaśniłem. - Ale wciąż tu jest. 
    Wsiadłem na pokład nie oglądając się za siebie. 
                           Przełożyła Paulina Braiter 

   Poprzednie opowiadania z cyklu o Kirinyadze 
wydrukowaliśmy w "NF" nr 4/96 ("Kirinyaga") i 7/96 ("Bowiem 
dotknęłam nieba").
