Autor: Mirosław P. Jabłoński    
Tytul: Sierpem  i  młotem 

Z "NF" 5/96
        
   Klik.

   Tego dnia Magdzie wszystko leciało z rąk. Przygotowując 
kolację dla siebie i Marka stłukła dwa talerze, przewróciła 
świecznik na stole i rozbiła w łazience słoik z jego 
ulubioną solą kąpielową. Sprzątając skaleczyła się w palec. 
Jej złość  skierowała się na Marka.  
   "Pieprzony jaśnie pan podsekretarz stanu!" - pomyślała 
ssąc rankę. - "Jak zwykle przyjdzie wykończony, wykąpie się, 
zje kolację, przeleci mnie spoglądając na zegarek i pogna 
do żony!" 
   Powód jej złości - jak i zdesperowania - był zupełnie 
inny. Choć oczywiście miał związek z osobą Marka, jego żoną 
oraz pracą w Ministerstwie Współpracy z Zagranicą.  Przede 
wszystkim dotyczył zaś Magdy, no i jeszcze czegoś, o czym 
miała dopiero zamiar Markowi powiedzieć.  
   Posprzątała łazienkę, przykleiła plaster na skaleczenie, 
złamaną świecę wymieniła na nową. Jak na złość, dzisiaj 
wypadała trzecia rocznica ich związku. Odkręciła wodę nad 
wanną. Dzwonek do drzwi odezwał się, kiedy wystrojona 
sklepowa, ku aplauzowi widowni z playbacku, odgadła hasło: 
"Komu w drogę, temu czas". Wyłączyła telewizor i poszła 
otworzyć. Przedpokój wypełnił wielki bukiet niesiony przez 
Marka.  
    "Magda, pocałuj pana" - przykazała sobie i nadstawiła 
policzek.  
    - Jakie śliczne - powiedziała szczerze, wąchając 
trzydzieści trzy róże. - Cudowne.  
   - Jestem skonany - rzekł Marek i powędrował do łazienki. 
    Nie wyglądał na zmęczonego - szczupły, przystojny 
czterdziestoczterolatek, mógłby mieć 6-7 lat mniej. Lekko 
siwiał na skroniach, co tylko dodawało mu uroku. Magda 
skonstatowała, że był raczej w dobrym nastroju; doleciał ją 
zapach koniaku.  
   Przy kolacji prawie się nie odzywała - nie musiała.  
Marek gadał jak najęty o skomplikowanej transakcji na 
trasie Amsterdam-Rosja. Jak zwykle było to niezbyt jasne, 
gdyż bojąc się oddawać całkiem w jej ręce, starannie unikał 
szczegółów.  
   "Bez poł litra nie rozbierosz" - pomyślała i 
przestała słuchać. 
   Sprawa, o której Marek opowiadał w bardzo
zawoalowanej formie (a musiał się przed kimś 
wygadać), wyglądała następująco: Polsko-rosyjska spółka, 
zawiązana wyłącznie w tym celu, zakupiła w Kanadzie zboże, 
głównie pszenicę, z przeznaczeniem dla Polski. Fracht 
wypełnił trzy masowce, które znajdowały się właśnie w 
drodze do największego portu świata, Rotterdamu. Tam, jako 
że tak wielkie jednostki nie mogły wpłynąć na Bałtyk przez 
cieśniny duńskie, zboże miało być przeładowane na mniejsze 
statki rosyjskie, jednak od tej chwili listy przewozowe 
stwierdzały, iż ich ładownie wypełnione są holenderską 
paszą dla zwierząt hodowlanych. Sens operacji był oczywisty 
- uniknąć wysokich opłat przy wprowadzaniu ładunku na polski 
obszar celny. Po przejściu cła pasza znów stawała się 
zbożem, które wiadoma spółka sprzedawała Agencji Rynku 
Rolnego, jako towar skupiony od rodzimych rolników. Agencja, 
nawet nie oglądając nabytku, odsprzedawała zboże, za 
pośrednictwem Ministerstwa Współpracy z Zagranicą - czyli 
Marka - wygłodniałej Ukrainie lub Białorusi. Korzyść Rosjan 
polegała na tym, że jeden z ich statków znikał na krótkiej 
trasie Rotterdam-Gdynia, by pojawić się w jakimś 
dalekowschodnim porcie; zaś zysk Marka stanowił całkiem 
spory procent od różnicy pomiędzy opłatami  celnymi za paszę 
a pszenicę. Marek skończył, a Magda zastanawiała się, czy 
może ma już mu powiedzieć... Rozumiała, że na całej 
niepojętej przewalance Marek zarobi dziesiątki, jeśli nie 
setki tysięcy dolarów: duma aż go rozpierała. Może więc 
teraz? Najpolityczniej byłoby zrobić to w łóżku - i to 
przed, a nie po - ale Magda nie miała ochoty na seks. 
Zdecydowała się.  
    - Cieszę się razem z tobą - powiedziała. - Ja też 
mam dobrą wiadomość dla nas. Jestem w ciąży...
   Przypuszczała, jaka może być jego reakcja, a mimo to 
odczuła zawód i złość. W głupi sposób wierzyła, że 
może go jednak ucieszy. Marek zesztywniał i z kamienną 
twarzą dopił wino. 
   - To nie jest dobra nowina - powiedział. - I ty 
dobrze o tym wiesz. Wiesz, że nie chcę żadnych bachorów! 
   - Tylko nie bachor. To twoje dziecko! 
   - Moje dzieci są w moim domu. 
   - Twoja żona także - Magda opanowała się z trudem.
- Leć do jej zimnego tyłka! Proszę bardzo! 
Niech ona robi ci kolacyjki, kąpiele, masaże oraz niech ci 
służy za pogotowie seksualne w dzień i w nocy, kiedy tylko 
zechce ci się podnieść słuchawkę!
   - Płacę za to!
   Przez chwilę zastanawiała się, czy nie strzelić go w 
pysk. Wybrała drwinę, która bardziej raniła.
    - Jej płacisz jeszcze więcej. I co z tego masz? 
    Na chwilę za panowała cisza, bo ministerialny negocjator 
zapomniał języka w gębie.  
   - Zawsze grałam fair - powiedziała spokojnie Magda. - 
To, że mi nie ufasz, to twój problem. Ty zresztą nikomu nie 
wierzysz. Umówiliśmy się na początku, że nie będę w żaden 
sposób ingerować w twoje życie. Nie robię tego. Nie dzwonię, 
nie szantażuję cię, nie urządzam awantur ani scen zazdrości. 
Nie żądam także, abyś się dla mnie rozwiódł. A wiesz, że 
mogłabym. Boisz się tego dziecka nie dlatego, że ja mogłabym 
się zmienić i zapragnąć cię na tatusia na dodatek; ty się 
lękasz, gdyż sam mógłbyś chcieć z nami zostać, a wtedy twoja 
dobra, kochana żona zrobiłaby wszystko to, czego ja nie 
czynię.  Zgnoiłaby cię, złamała twoją karierę i puściła z 
torbami. Jednym słowem - zamieniłaby twoje życie w piekło. 
Bez pieniędzy i stanowiska nic byś nie znaczył. Tak uważasz, 
bo tobie, jak powietrze do życia, potrzebne jest uwielbienie 
młodych ministerialnych sekretarek - cipencji gotowych na 
wszystko, byle zająć miejsce takich jak ja. Utrzymanek 
mających nadzieję, iż zostaną kiedyś żonami.  
   - Myślę, że dosyć już powiedziałaś. - Marek wstał od 
stołu ocierając usta serwetką; rzucił ją pomiędzy świece. 
- Skoro tak chętnie powołujesz się na naszą umowę, to ci 
przypomnę, iż był w niej jeszcze jeden punkt: żadnych 
dzieci! Był? 
    Magda schyliła głowę, ale zaraz ją podniosła.  
   - Marek, ja mam dwadzieścia siedem lat. - W jej głosie 
zabrzmiała prośba. - Jestem z tobą od czasu seminarium 
dyplomowego na SGH. Niedługo po moim dyplomie poszedłeś w 
ministry. Masz żonę, dwoje dzieci, robisz karierę. Ja też 
muszę pomyśleć o sobie, zanim będzie za późno - nim zostanę 
czterdziestoletnią samotną babą, trującą się prochami i 
alkoholem. Zrozum - nie zrezygnuję z tego dziecka. Nic, poza 
nim, nie chcę od ciebie.  
   - I nic nie dostaniesz! -  krzyknął. - Czy 
zapominasz czyje to mieszkanie, samochód, kto na to 
wszystko daje forsę? Czy myślisz, że pozwolę sobie uwiązać 
kamień na szyi? Że przez następnych dwadzieścia lat dam ci 
się szantażować dzieckiem, którego nie chcę, a które będę 
musiał utrzymywać? Masz rację - w ministerstwach, i nie 
tylko tam, pełno jest panienek, które mogę osadzić w tym 
mieszkaniu. Mam 44 lata; jak myślisz - ile jeszcze takich 
trzyletnich miodowych okresów mogę mieć w życiu? Góra 
pięć. I chcę wykorzystać je wszystkie. Albo usuniesz tę 
ciążę, albo koniec z nami i możesz jutro pakować manatki! 
   Magda przez chwilę bawiła się widelcem, by zająć ręce i 
nie rozpłakać się. Poza początkowym okresem znajomości nigdy 
nie miała złudzeń co do uczuć Marka, lecz nie sądziła, że 
jest aż takim zimnym draniem.  
   - Nie pozbędę się dziecka - powiedziała patrząc w stół, 
starając się panować nad głosem. - I nie wyprowadzę się 
stąd. Za te trzy lata darmowej radochy coś mi się od ciebie 
należy, nie sądzisz? Niczego więcej nie chcę - a przede 
wszystkim nigdy więcej nie pokazuj mi się na oczy. Brzydzę 
się szantażem, ale jeżeli spróbujesz mnie ruszyć, to 
pamiętaj, że wiem o tobie dosyć, by dociekliwy dziennikarz 
dogrzebał się reszty informacji o twoich machlojkach. A 
prasę - o co sam walczyłeś, kiedy miałeś jeszcze jakieś 
ideały - mamy wolną, dzięki czemu taki Urban przemieli cię 
na śrutę. Będziesz skończony raz na zawsze i nawet może 
posiedzisz parę lat, czego ci serdecznie życzę. Amen.  
   Podniosła wzrok na Marka i przez chwilę była przerażona - 
nie wiedziała, czy zaraz ją zamorduje, czy też trafi go 
apopleksja. Nigdy dotąd nie widziała go w takim stanie.  
   - Ty... ty... ty... kurwo... ty zdziro... ja cię... 
ty... 
   Zaczął się nerwowo za czymś rozglądać i pomyślała w 
panice, że za butelką po winie, by walnąć ją w głowę.  
Uciekła od stołu, ale Marek złapał swą dyplomatkę, płaszcz i 
trzasnąwszy drzwiami, zniknął z mieszkania. Magda z płaczem 
rzuciła się na posłanie. Płakała długo, aż w końcu ze 
zmęczenia, żalu i jakiejś przygniatającej rozpaczy - chyba 
jednak kochała tego bydlaka - zasnęła skulona na sarniej 
skórze przykrywającej łóżko.  

   Obudził ją dzwonek telefonu. Nieprzytomna, nie wiedząc, 
która godzina, sięgnęła po słuchawkę.  
   - Halo - powiedziała zaspanym, schrypniętym głosem. - 
Słucham... 
   - To ja, Marek... - Przez chwilę panowała cisza, a 
ociężała jeszcze od snu Magda  nawet się nie zdenerwowała 
słysząc jego głos. - Wiesz, przepraszam cię... Wczoraj 
poniosły nas nerwy i myślę, że powinniśmy o tym spokojnie 
porozmawiać. 
   Nie odpowiedziała, miała pustkę w głowie. Oczywiście 
zdawała sobie sprawę, że jego wczorajsze wyjście niczego 
nie załatwiało do końca, lecz nie sądziła, że Marek 
zadzwoni tak szybko. 
   - Magda, jesteś tam? - jego głos zdradzał 
zaniepokojenie. - Odezwij się!
   - Jestem, jestem...  Która godzina?
   - Co? W pół do dwunastej. Chciałbym, żebyśmy się 
spotkali o drugiej na obiedzie. Porozmawiamy spokojnie. 
Dobrze?
   - Tak...
   - A więc o czternastej na Starym Mieście, tam gdzie 
zwykle. Będziesz?
   - Tak.

   Kiedy przyszła do Fukiera, kierownik sali zaprowadził 
ją do stolika. Marek wstał na jej widok.
   "Mężczyźni także powinni robić sobie makijaż!" - 
pomyślała z satysfakcją na widok jego bladej, wymizerowanej 
twarzy. W popielniczce przed nim tlił się papieros. Wyglądał 
na ciężko chorego człowieka. Najwyraźniej ta noc należała do 
jego najcięższych, nieprzespanych nocy. Magda, która dwie 
godziny spędziła najpierw na aerobiku w domowym wykonaniu, 
potem w kąpieli, a wreszcie dobre czterdzieści minut przed 
lustrem, wyglądała olśniewająco. To dodało jej teraz 
pewności siebie. Podała mu rękę i usiadła, starając się być 
jak najbardziej wyniosła, elegancka i spokojna.  

   Ból obrzmiałych łydek, kwaśność w ustach.

   Marek zaciągnął się nerwowo.  Palił rzadko - to był punkt 
dla niej.  
   - Ślicznie wyglądasz, Madziu. - Uśmiechnął się blado, 
z przymusem. 
   - Przykro mi, że nie mogę powiedzieć tego samego o 
tobie. I nie mów do mnie jak Karwowski do swej żony 
idiotki. 
   W milczeniu przełknął ripostę. 
   - Gniewasz się? - zapytał inteligentnie niczym bohater 
"Dynastii". 
   - A jak sądzisz? 
   Kelner podał im karty, przez chwilę ustalali menu, a 
potem Marek postanowił schwytać byka za rogi.  
   - Przepraszam cię - powiedział. - Jeszcze raz cię 
przepraszam, ale to było tak niespodziewane... poniosło 
mnie... Wybaczysz mi? - Położył rękę na jej dłoni.  
   Nie cofnęła swojej, ale nie dała poznać, że ją to w 
jakikolwiek sposób interesuje. Trochę jednak miękła, 
dzisiaj, po raz pierwszy od bardzo dawna, Marek zachowywał 
się jak podczas ich poznania.  
   "On nie jest całkiem zły" - pomyślała i złapała się na 
tym, że zaczyna go usprawiedliwiać. "Ma nerwową pracę, dużo 
stresów, wdał się w podejrzane interesy. A tak naprawdę to 
nie jest mocny człowiek. On się boi; widać zresztą, co 
zrobiła z niego ta jedna noc".  
   Marek głaskał jej dłoń, rozpraszało ją to, powstrzymywała 
się, by w żaden sposób nie odpowiedzieć na pieszczotę. Nagle 
zrozumiała, jak bardzo silnie działa Marek na nią fizycznie 
i zastanowiła się, czy nie wykorzystuje tego, by ją 
psychicznie obezwładnić i zdobyć przewagę.  
   "Nie - zdecydowała - nie jest wcale taki słaby. Poza 
tym znakomicie umie manipulować ludźmi i prowadzić 
negocjacje". 
   Czując, że pod wpływem widoku jego zmaltretowanej 
bezsennością twarzy i delikatnej pieszczoty może się 
rozkleić, gwałtownie cofnęła dłoń. Marek sięgnął po 
następnego papierosa.  

   Czy gaz pod mlekiem jest wyłączony? Jeżeli zaleje 
palnik...

   Wypili aperitif i dopiero przy polewce piwnej z 
grzankami Marek odezwał się ponownie. 
   - Przemyślałem sobie to wszystko, Magdziu, i chcę ci coś 
zaproponować. - Zaakcentował mocno "g" w zdrobnieniu imienia 
(którego nie lubiła), a potem zawiesił głos, czekając na 
odzew z jej strony.  
   Milczała. Marek westchnął.
   - Chcę ci powiedzieć, co wymyśliłem, tylko się nie 
denerwuj. Przyrzeknij mi, że wysłuchasz mnie do końca, a 
potem razem się zastanowimy. Dobrze? 
   Skinęła głową. 
   - Chciałbym cię prosić - Marek z determinacją położył 
 nacisk na słowie "prosić" - byś zgodziła się 
zrezygnować teraz z tego dziecka... 
   Magda uśmiechnęła się w duchu nad elegancją 
sformułowania, które oznaczało po prostu skrobankę. Na 
dodatek, zabronioną od niedawna przez Sejm Najjaśniejszej 
Rzplitej. Ale to był właśnie cały Marek.  
   - Zaraz powiem ci, dlaczego. Otóż wczoraj dotknęłaś 
istotnej sprawy, gdy chodzi o moje małżeństwo - doszedłem 
do wniosku, iż jest ono fikcją, kosztowną fikcją. Moje 
dzieci są dorosłe: Maciek jest już na pierwszym roku 
prawa, Ewa za pół roku zdaje maturę. Kiedy dostanie się na 
studia, rozwiodę się z Iloną, to postanowione. Najbliższe 
pół roku będzie więc dla mnie bardzo trudne. Bardzo 
ważne jest też, by transakcja, o której ci wczoraj mówiłem, 
doszła do skutku. To nasza przyszłość. Moja, twoja i 
myślę, iż za jakiś czas także naszego dziecka. Ale teraz 
to niemożliwe, wierz mi. Ilona pochodzi z adwokackiej 
rodziny, zjedliby mnie w kaszy, gdyby podczas 
sprawy rozwodowej dogrzebali się ciebie, ciężarnej. 
Istotnie byłbym skończony. Mamy z Iloną dom na Sadybie; 
wolałabyś chyba mieszkać tam niż w bloku, prawda? Zatem 
oto, co ci proponuję - poddasz się zabiegowi, a ja 
obiecuję ci, że niedługo będziemy razem. Wiem, że możesz 
mi nie wierzyć; obietnice faceta przypartego do muru są 
często niewiele warte, zatem zanim się na to zdecydujesz, 
przepiszę na ciebie mieszkanie oraz samochód, żebyś miała 
jakieś zabezpieczenie i rękojmię mojej dobrej woli. I co 
ty na to? 
   Magda była zszokowana. 
   - Muszę się nad tym zastanowić... 
   - Oczywiście - zgodził się pośpiesznie. - Przemyśl to 
sobie. Byle to nie trwało zbyt długo - dodał znacząco. 
   Przez chwilę rozważała, czy zabrać się do 
postawionego przed nią de volailla. Chociaż od rana nic 
nie jadła, minął jej  apetyt. Marek z zajadłością 
pałaszował polędwicę na grzance.

   Skądś doleciał odór odpadków. Czy wychodząc wyrzucił 
śmieci? 

   - Widzisz -  powiedział starając się być elegancki z 
pełnymi ustami - lecę wkrótce do Holandii dopinać swoje 
sprawy. Moglibyśmy tam pojechać oboje - ty i ja. Przed 
świętami Amsterdam jest bardzo piękny - pełno tam 
cudownych kiermaszy, muzyki, mocnego grzanego belgijskiego 
piwa, choinek i świętych Mikołajów. Śnieg oraz zamarznięte 
kanały. Cudo. Moglibyśmy pobyć tam z tydzień, do samych 
świąt, a w międzyczasie w prywatnej klinice załatwilibyśmy 
naszą sprawę... 
   Magda przymknęła oczy. Cenę już znała, decyzja 
należała do niej. Tylko czy ona bardziej chciała dziecka, 
czy Marka? Nie była pewna.
   
   W pomieszczeniach terminalu zagranicznego Okęcia panował 
przedświąteczny ruch. Co prawda, do Wigilii było prawie dwa 
tygodnie, ale część cudzoziemców pracujących czy 
załatwiających w Polsce interesy wybierała się już do swych 
domów na obu półkulach. Mieli wielkie, eleganckie walizy na 
kółkach i byle jak pozawijane paczki ze sprawunkami. Co 
chwilę okazywało się, iż wewnątrz tych niepozornych, szarych 
pakunków znajdują się spowite w błyszczące papiery oraz 
wstążki świąteczne prezenty. Ruch, gwar, pokrzykiwania 
podróżnych i melodyjny dźwięk gongu, po którym następowała 
zapowiedź kolejnego lotu, spowodowały, że Magda czuła się 
źle. Może były to zresztą pierwsze objawy ciąży? Miała 
mdłości i bolała ją głowa.  

   Smród przypalonego mleka; jednak wykipiało...

   Marek zawieruszył się na chwilę, ale nie obchodziło jej 
to - może lepiej byłoby, gdyby z jakiegoś powodu nie 
polecieli? Nie potrafiła się zdecydować na przerwanie 
zapoczątkowanego u Fukiera ciągu wypadków. Popatrzyła na 
swoje dłonie. Na markizę ze szmaragdu i małych brylancików - 
"zaręczynowy" pierścionek od Marka. Uśmiechnęła się gorzko w 
duchu - przyjęła oświadczyny od żonatego jeszcze mężczyzny. 
Teraz, na lotnisku, czuła się rozdrażniona i zarazem 
zobojętniała. Coś jej mówiło, że źle zrobiła, zgadzając się 
na zabieg, ale w tym stanie ducha, kiedy poczęte w jej 
brzuchu życie stało się towarem i kartą przetargową -
straciło na indywidualności. Przestała je lubić albo 
wmówiła to sobie.  
   "Jeszcze nic się nie stało" - pomyślała. "Jeszcze mogę 
się wycofać, oddać pierścionek, mieszkanie, samochód. 
Urodzić dziecko, jego dziecko. I zostać bez środków do 
życia. Gdzie teraz znajdzie pracę ciężarna kobieta, a 
później samotna matka? Gdzie będę mieszkać? U koleżanek?..." 
   Przez kilka lat związku z Markiem wszelkie jej dawniejsze 
znajomości i przyjaźnie bardzo się rozluźniły, jeżeli nie 
obumarły. Rodzina? Nie, na pewno nie wróci do Mielca. Od 
ponad dwunastu lat, odkąd ukończyła szkołę podstawową, 
jedyne jej marzenie - które, jak się jej zdawało, 
zrealizowała - polegało na wyrwaniu się stamtąd. Najpierw 
więc było liceum z internatem w Krakowie, u sióstr 
prezentek, a potem Warszawa - chciała być jak najdalej i w 
wielkim mieście. Rodzicom zostali jeszcze dwaj bracia i 
siostra - wszystko małomiasteczkowe typy, zapatrzone w 
telewizor od obiadu do ostatniego hasła w "Kole fortuny". 
Osiągnęła to, co zaplanowała. A teraz musi za to zapłacić.  
   Wrócił Marek. 
   - Dowiadywałem się o panujące na Schiphol warunki - 
nazwę lotniska wymawiał z holenderska, "shiphol", a nie 
"sziphol", jak to czynili inni, łącznie z lotniskowymi 
spikerkami. - Wszystko jest w porządku. 
   "Palant!" - stwierdziła. "Musiał iść się pochwalić, że 
jest o.m.c ministrem i czarować w informacji jakąś dupcię. 
Nikt inny nie gadałby z nim; tutaj takich, pożal się Boże, 
VIP-ów mają na pęczki". 
   Nie lubiła latać, zwykle wypijała przed startem dwa 
porządne drinki, ale dziś ze względu na "dziecko" nie 
czyniła tego.  Idiotyczne, zważywszy, po co leciała do 
Amsterdamu, ale przecież zawsze istniała szansa, że do tego 
nie dojdzie. Coraz mniejsza szansa. Denerwowało ją także to, 
że Marek stał się opiekuńczy i troskliwy - on, który zwykle 
nie interesował się niczym poza sobą samym.  
   Wreszcie autokar podwiózł ich do samolotu; wysiadając 
otuliła się w sztuczne popielice - prezent od niego na 
drugą rocznicę. I nagle, już w samolocie, zaledwie 
wysłuchawszy dwujęzycznej instrukcji stewardesy, co należy 
czynić w "wypadku wypadku", usnęła - przywilej ciężarnej. 
   
   Szybko zapadający zmierzch przydawał andersenowskiego 
nastroju wąskim uliczkom nad kanałami. Prószył drobny śnieg, 
taka kaszka, tworząca wokół latarń baśniowe pejzaże Królowej 
Śniegu. Do Magdy wróciły wspomnienia dzieciństwa i lektury 
tej baśni - jej autor był neurastenicznym Duńczykiem, ale w 
Kopenhadze przecież także były kanały. Stawała oczarowana na 
każdym skrzyżowaniu, na łukowo sklepionych mostkach ponad 
ciemną wodą, na której unosiły się w ciszy rozświetlone 
świątecznie zamieszkane barki; dochodził stamtąd gwar 
rozmów, dźwięki muzyki i szczęk sztućców - i pragnęła wejść 
na pokład, przystać do tych ludzi i żyć tak na pozór 
beztrosko z dnia na dzień. Zdawało się jej, że można na 
zawsze zatrzymać tę urokliwą chwilę, spowitą w ciszę i 
śnieg.  
   Za dnia Marek znikał gdzieś w swoich sprawach, a ona 
wysypiała się i leniuchowała w pozostawionym im przez 
znajomych Marka dwupokojowym mieszkaniu przy 
Olof Palmeplein 20. Stamtąd, z Amsterdam Nord, jeździli 
wieczorami do centrum i na czwarty dzień Marek zabrał ją 
do nocnego lokalu w Czerwonym Amsterdamie. Było to w 
pobliżu uniwersytetu, przy Singel Gracht. "Yab Yum", ni to 
klub, ni dyskoteka, z początku spodobał się jej. Wieczór 
rozpoczął się od tanecznych popisów roznegliżowanych 
dziewcząt, a zakończyć go miał publiczny
stosunek. Kiedy para "aktorów" wyszła na podium i zaczęła 
obejmować się w takt zmysłowej muzyki, Magda, która 
pamiętała taką ledwie zasugerowaną scenę z pierwszego 
"Ojca Chrzestnego", poczuła przyjemne podniecenie. Ale 
nagle, w trakcie coraz energiczniejszych pieszczot 
występujących, przypomniała sobie, po co przyjechała do 
Holandii i co ją czeka już jutro - i zrobiło się jej 
niedobrze. Przez chwilę walczyła z mdłościami, a potem 
wstała gwałtownie i trzymając się za brzuch wybiegła do 
toalety. Kiedy wymiotowała do umywalki, bardziej poczuła 
niż usłyszała, że ktoś wszedł do środka - kątem oka 
dostrzegła Marka. 

   Nad wanną cieknie bateria, trzeba wezwać kogoś z 
administracji.

   Pomyślała, że zainteresował się jej stanem, ale on nie 
zważając na nic, jednym szarpnięciem zadarł jej sukienkę, 
ściągnął figi i wszedł w nią ostro i boleśnie jak nigdy 
dotąd. Płakała głośno, widząc w lustrze swą przybliżającą 
się i oddalającą twarz z rozmazaną szminką, uwalanymi ustami 
i brodą, i kiedy poczuła gorąco wypełniające jej wnętrze, 
postanowiła, że jego dziecka nie chce za żadne skarby.  
   
    Nie odezwała się do niego - śniadanie 
(ona sama nic nie jadła) i część przedpołudnia upłynęły 
im w absolutnym milczeniu. Odkąd Marek wyprowadził ją 
wczoraj z klubu bocznym wyjściem na małą uliczkę Spui, nie 
próbował nawiązać rozmowy. Nie interesowało ją, o czym on myśli, 
sama zaś z mściwą radością oczekiwała na moment pozbycia 
się jego dziecka. Teraz traktowała je jak obcy element - 
jako straż przednią podstępnego wroga, który zakradł się do jej 
wnętrza potajemnie, by ją rozsadzić od środka i zniszczyć. 
   W nocy spadł świeży śnieg i kiedy jechali do lekarza 
o nazwisku van Hameln, wszystko było białe. Trotuary i 
jezdnie już odśnieżono, ale z nieba wciąż sypały się 
puszyste płatki. 
   Pokój zabiegowy Hamelna również był sterylnie biały.  
Przez cały czas, kiedy asystentka, chyba pielęgniarka 
anestezjologiczna, przygotowywała ją do zabiegu, a ginekolog 
po raz kolejny - i najwyraźniej zupełnie zbędny -  
przeglądał wyniki zrobionych w Warszawie badań, Magda nie 
odzywała się. Marek wyszedł do poczekalni, van Hameln mówił 
do niej po angielsku, ale nie słuchała go.  Okryta od szyi 
po pępek białym prześcieradłem, leżała rozpięta na fotelu 
ginekologicznym jak w machinie tortur. Pielęgniarka 
zdezynfekowała skórę na jej przedramieniu i wkłuła się do 
żyły - Magda słyszała jeszcze cichy szczęk przekładanych 
narzędzi chirurgicznych i zanim doliczyła głośno do siedmiu, 
już spała.  
   Śnił się jej ciepły śnieg, olbrzymia gorąca biel, 
którą była otulona. Było cicho, spokojnie i czuła się 
bezpiecznie. Stopniowo, skądś z daleka, zaczął dochodzić  
stłumiony, rytmiczny dźwięk - z każdą chwilą nasilał się i 
drażnił ją. W pewnym momencie stwierdziła z przerażeniem 
(choć dlaczego z przerażeniem, tego nie wiedziała), że nie 
śpi już, że przekroczyła delikatną granicę pomiędzy snem a 
jawą i coraz wyraźniej czuje swoje ciało. Nadal nie 
otwierała oczu, mając ciągle nadzieję, iż może uda się jej 
zanurzyć ponownie w bezpiecznej bieli, ale nie 
wychodziło. Czuła się coraz bardziej trzeźwa i świadoma - 
świadoma tego, iż najwyraźniej jedzie dokądś pociągiem. 
Pociągiem? Przecież przylecieli z Markiem do Holandii 
samolotem... Nagle przypomniała sobie wszystko aż do 
momentu, kiedy uśpiono ją w gabinecie van Hamelna w Bosum, 
małej mieścinie pod Amsterdamem - i podniosła powieki. 
Zdumienie i oszołomienie najpierw odebrało jej mowę, a 
potem zachłysnęła się strasznym krzykiem zwierzęcego 
przerażenia. Siedziała w wielkim i prawie pustym 
przedziale kolejowym, a za oknem przesuwał się śnieżny 
pejzaż charakterystyczny dla dalekiego północnego wschodu. 
Wysokie sosny przykryte białymi czapami śniegu stały murem 
wzdłuż torów. Magda oglądała to z szeroko otwartymi 
ustami, nie zdając sobie sprawy, że wciąż krzyczy. To nie 
był sen - najwyraźniej przemierzała Syberię, bo 
siermiężność przedziału i zdobiące go rosyjskie
napisy nie dopuszczały możliwości, iż znajduje się w 
środku kanadyjskiej tajgi. 

   Warkot silnika i strzał w gaźnik. To znowu ten pacan, 
Michalak, uruchamia syrenę. Powinni to na złom zabierać.

   W przedziale było potwornie gorąco, a mimo to w 
przeciwległym jego kącie spał ktoś na wpół zagrzebany w 
stertę futer. Jej ciągły wrzask obudził współtowarzysza 
podróży, skóry poruszyły się i wychynęła stamtąd 
skośnooka, czerwona od gorąca i lśniąca od potu szeroka, 
prostacka twarz. Poniżej niegolonej od kilku dni brody 
ciało kałmuka skrywał elegancki, lecz wygnieciony i 
poplamiony niemożliwie garnitur z dobrego materiału, spod 
którego wyglądała biała, rozchełstana koszula drugiej, 
albo i trzeciej świeżości. Krawat wyzierał na świat z 
bocznej kieszeni marynarki. 
   - Ticho, ticho, maleńkaja - powiedział obudzony. - U 
mienja straszno bolit gaława... 
   Czerwone łapsko sięgnęło po litrową butelkę wódki, w 
trzech czwartych opróżnioną, stojącą na stoliku pod oknem. 
Drab wyciągnął zębami korek, wypluł go, wypił gorzałkę do 
dna, a butelkę rzucił na siedzenie. 
   - Tiszina! - ryknął i strzelił Magdę w twarz tak 
mocno, że uderzywszy głową o ścianę przedziału doznała 
chwilowego zamroczenia. - Słuszaj, barysznia! Ty tiepier 
moja rabynja, znaczit - poddana. Marek, moj drug, podarił 
tiebia mnie. Ty dołżna diełat, czto ja skażu. I wsio. 
   Mówił dziwaczną mieszaniną rosyjskich i polskich słów, 
czymś w rodzaju wschodniego anglo-pidginu, ale Magda i bez 
tego zrozumiała swoją sytuację. Została współczesną 
niewolnicą jakiegoś pioniera przekształceń własnościowych 
rosyjskiej gospodarki, czyli biznesmena.  Czyli oszusta i 
spekulanta na międzynarodową skalę. Mimo szoku, a w 
przeciwieństwie do mdłych filmowych bohaterek lubiących w 
podobnie nie sprzyjających sytuacjach stawiać się, 
protestować i ciągnąć wilka za ogon, momentalnie położyła 
uszy po sobie. Na protesty i stawianie się przyjdzie czas 
później. Jeżeli w ogóle przyjdzie.  
   - Dokąd... kuda my jediem? - zapytała ssąc krew z 
rozbitej wargi.  
   - Nu, tiepier ty możesz znat`... - W Zamorskij Kraj. 
Znajesz, gdie eto? 
   Pokręciła głową. Sybirak roześmiał się hałaśliwie. 
Widok jej zdefasonowanej twarzy podniecił go; przesiadł 
się, rozpiął rozporek i wtłoczył swoim łapskiem jej rękę 
do spodni. 
   Magda zagryzła usta ze wstrętu. 
   - No, gdie Ussuryjsk i Władywostok znajesz? Tam 
budiesz żyt` i rabotat` w burdelu. Wsio budiet` charaszo. 
No, diełaj, diełaj...
   Po chwili, kiedy jęczała pod nim na siedzeniu miarowo 
kiwającego się przedziału, poznała, "kak budiet charaszo"! 
   
   Wyszła na drewniany ganek przed domem, rozłożyła szeroko 
ramiona i głęboko zaczerpnęła powietrza.  Nie było już tak 
mroźne i miało inny zapach.  
   "Idzie wiosna" - pomyślała. "Wiosna, wiosna..." 
    Podskoczyła parę razy w miejscu, napawając się 
rześkością poranka, cudownym powietrzem i przyrodą. Z 
pobliskiej sosny spadła śnieżna czapa z gałęzi poruszonej 
przez wiewiórkę. Magda wypatrzyła ją, ugniotła kulę i 
rzuciła w zwierzątko. Nie trafiła, a wiewiórka przeskoczyła 
na sąsiednie drzewo.  

   Załomotała winda, trzasnęły stalowe drzwi szybu, aż 
się wstrząsnęła; kolorowe błyski przed oczami.

   Wiosna. Słońce próbowało nieśmiało roztopić zwisające 
z okapu sople i kilka kropel wody spadło na deski stopni.
   Magda zeszła z ganku, zapadając się w walonkach w 
chrupiący, wilgotny śnieg. Ubrana w wełniane rajstopy, 
spódnicę z wojskowego sukna, półkożuszek i chustkę na 
głowie, nie odczuwała zimna. Obeszła swoje włości. Wewnątrz 
budynku wszczął się poranny ruch.  Jego postawienie (jak i 
swą pozycję burdelmamy) wywalczyła latem półtora roku temu 
na regularnie odwiedzającym ją generale Gromosławskim, 
dowódcy portu wojennego we Władywostoku, Dziewczęta budziły 
się do życia - każda we własnym, czystym pokoju, który nie 
służył przyjmowaniu klientów, a był czymś w rodzaju stancji. 
Magda przeniosła tu swe doświadczenia z pobytu u krakowskich 
prezentek - było niebogato, lecz schludnie i wygodnie. 
Prywatne pokoje mieściły się na poddaszu, podobnie jak jej 
dwuizbowy "apartament" z wielką łazienką i osobną toaletą. 
"Pokoje gościnne" znajdowały się na pierwszym piętrze, każdy 
z łazienką, a parter zajmował jeden duży salon i kilka 
mniejszych gabinetów, gdzie goście mogli rozmawiać o 
interesach, grać w karty, pić wódkę i złorzeczyć na swój 
los. W wykopanej za pomocą ciężkiego wojskowego sprzętu i 
wymurowanej z czerwonej cegły piwnicy mieściła się kuchnia, 
jadalnia dziewcząt, pralnia, suszarnia i ni to bania, czyli 
łaźnia, ni sauna, gdzie często odbywały się pijacko-
erotyczne orgie, skrywane obłokami białej pary.  
   Ale początek jej pobytu w Kraju Zamorskim nie 
zapowiadał wcale, iż Magda zrobi tak oszałamiającą, godną 
zazdrości, karierę. Kiedy wielokrotnie zgwałcona i 
poturbowana przez Aloszę, jej pociągowego pana i władcę, 
stanęła na progu swego miejsca przeznaczenia, była 
przerażona i psychicznie zmaltretowana. Zastanawiała się nad 
samobójstwem. Brudna, rozczochrana i wymęczona, bardziej 
wyglądała na żebrzącą w Polsce Rumunkę niż na godną 
pożądania warszawską ślicznotkę.  
   Burdel, w którym miało jej być "charaszo", przeraziłby 
ją, gdyby wtedy cokolwiek jeszcze mogło zrobić na niej 
wrażenie - był to stojący w lesie olbrzymi, drewniany i 
wilgotny barak, gdzie pilśniowe przepierzenia dzieliły od 
siebie klitki, będące miejscem życia i uprawiania miłości 
przez niedomyte, prostackie dziewuchy o grubych nogach i 
wielkich zadach. Nie było bieżącej wody, a nocniki 
wychlustywano przez okna. Szefowa tego przybytku rozkoszy 
ważyła dobre sto dwadzieścia kilo, za to nie posiadała ani 
jednego zęba. Za najdrobniejszy przejaw niesubordynacji, 
albo i bez powodu, miała zwyczaj rozdawać kułaki, 
zdolne powalić wołu. Dziewczyny chodziły więc wiecznie 
posiniaczone, a szefowa śmiała się bezzębnie, że będą 
miały większe powodzenie, bo to podnieca mężczyzn. Tym, 
którzy korzystali z ich usług, nie potrzeba było 
dodatkowych podniet albo sami lubili nakłaść panienkom po 
gębie. Przyjeżdżali uaz-ami, ładami-niva lub nawet konno - 
przeważnie w mundurach różnych rodzajów wojsk czy służb 
leśnych. Cywile załatwiali z nimi ciemne interesy, tyczące 
nielegalnego wyrębu drzew, kupna broni, pojazdów, 
sprzedaży walut... Po czym standardowo upijali się i 
zgodnie kończyli pracowitą noc na niedźwiedzich igraszkach 
z córkami dalekiego rosyjskiego wschodu. Cały barak trząsł 
się wtedy i trzeszczał, a Magdzie zdawało się, iż znajduje 
się w oborze pełnej buhajów i krów - taki obraz 
przywodziły jej przed oczy dochodzące zza cienkich ścianek 
rzężenia i stękania.

   Że też te bydlaki z trzeciego piętra nie wyprowadzą 
swego psa! Szczeka, kundel, i szczeka! 

   Wtedy, najczęściej sama obsługując jakiegoś 
charczącego kochanka, postanawiała się zabić. Kiedy klient 
szczęśliwie usypiał, płakała z bezsilności. Nie mogła 
spać, stała się lękliwa, schudła, wyglądała 
nieatrakcyjnie. Często w nocy słyszała płacz i chlipanie z 
innych klitek, ale z nikim nie rozmawiała. Robiła wszystko 
jak automat, starając się odebrać jak najmniejszą porcję 
bólu od szefowej, "koleżanek" i klientów. 
   Dziewczęta także były przeciwko niej; jej milczenie 
brały za okazywanie wyższości oraz pogardy. Po pół roku 
coś się zmieniło i zaprzyjaźniła się z sąsiadką zza 
ściany. Historia Nadi była banalna niczym wyjęta z 
dziewiętnastowiecznej powieści - pochodziła spod Moskwy, 
tam poznała chłopaka odbywającego służbę wojskową. 
Przyjechała na Daleki Wschód jako narzeczona, ale chłopak 
porzucił ją dla innej, gdy była w ciąży. Ponieważ jedyna 
jej życiowa ambicja polegała na byciu żoną, przeto umiała 
tylko prać, gotować i sprzątać. No, i jeszcze to, co 
potrafi każda kobieta, nawet jeżeli tego nie lubi. Nadja 
nie znalazła żadnej pracy, więc najpierw próbowała 
sprzedawać się na własną rękę, ale zgarnęła ją milicja. 
Usłużny starszina, nie mogący w jelcynowskiej dobie 
związać końca z końcem, oddał Nadję Matuszce Duszeńce, co 
dziewczyna bardzo sobie chwaliła. Kiedy urodziła dziecko, 
zabrano je dokądś - i ten kłopot także został rozwiązany 
przez Mateczkę. 
   Kontakt z Nadją, która niby to była wolna, ale nie miała 
dokąd odejść, zmienił wiele w nastawieniu Magdy. Po okresie 
biernego poddania się losowi zrozumiała, że ma o co walczyć 
i powinna spróbować wyrwać się z przeklętego miejsca. Nie 
wiedziała jeszcze, jak tego dokonać, ale najpierw musiała 
wyzwolić się z syndromu niewolnika czy oświęcimskiego 
muzułmana. Musiała poczuć chęć do życia, a potem do walki.  
   Zaczęła od tego, że przestała się zaniedbywać - jeszcze 
bez określonego celu, wyłącznie dla siebie samej, bo 
przecież nic tak nie podnosi dobrego samopoczucia kobiety 
jak przekonanie o własnej atrakcyjności. Przestała się 
głodzić, co robiła bezwiednie, z braku chęci do życia, i w 
niezwykle spartańskich warunkach zaczęła dbać o higienę i 
wygląd. Za pomocą babcinych sposobów dokonywała cudów, 
usiłując stworzyć na swej wymizerowanej twarzy wieczorowy 
makijaż. Deszczówka czy woda z roztopionego śniegu nadawała 
jej włosom połysk lepszy niż Ultra Doux przyprawiony 
produktem warszawskich wodociągów.  
   Po pewnym czasie współlokatorki - czy to wiedzione 
instynktem, czy też z chęci rywalizacji - poczęły robić to 
samo. I wtedy właśnie zdarzył się cud - w mało ekskluzywnym 
miejscu, dobrym dla drobnych kanciarzy i sfrustrowanych, 
obarczonych licznymi rodzinami sierżantów intendentury, 
pojawił się generał major Piotr Wasiljewicz Gromosławskij - 
jak to określa rosyjskie porzekadło: "umytyj, pobrytyj i 
lekko podpityj". Oblewał nielegalny interes z kilkoma 
Japończykami, zdającymi się dla kontrastu do swych 
filigranowych kobiet cenić swojską krzepę dziewuch Matuszki 
Duszeńki. Wybór pijanego Gromosławskiego padł na Magdę i 
wtedy zrozumiała, że ma przed sobą szansę, na którą czekała. 
Dała więc z siebie wszystko, co umiała w ars amandi, 
starając się, by jej kunszt dotarł doń pomimo wypitej wódki.  
   Przez dwa tygodnie po tej nocy myślała, że jej 
wysiłki spełzły na niczym, i znów poczuła się załamana, 
gdy nagle generał major pojawił się ponownie - tym razem 
incognito, w cywilu. 
   Nie wiedziała, że sprowadziła go z powrotem nie tyle jej 
wyszukana gra miłosna, której istotnie niemal nie pamiętał, 
ile wiadomość, że jest Polką. Jak wielu Rosjan, jednocześnie 
pogardzał Polakami i podziwiał ich; Polska, niczym tania 
dziwka przystrojona w świecidełka, budziła w nim tyleż 
pogardy, co i pożądania. I właśnie dostał taką w ręce - mógł 
robić wszystko, co chciał z tą dumną Poleczką, mógł ją 
poniżać, traktować jak ścierkę - ale im usilniej się starał 
to robić, tym bardziej go pociągała. W końcu nawet 
powiedział jej to. Magda dobrze mówiła po rosyjsku, uczyła 
się języka na studiach, i stopniowo zaczęli rozmawiać o 
wielu innych sprawach. Ich wzajemny stosunek zmienił się. 
Nadal on, ruskij gienierał, przyjeżdżał upodlać tę małą 
Polkę za Rodinu, za Stalinu, ale nie był ani taki chamski, 
ani brutalny, jak na początku. Zjawiał się coraz częściej; 
Magda była już tylko jego dziewczyną, co spowodowało, że 
niechęć pozostałych panienek do niej odżyła z dawną mocą.  
Ale teraz Magda czuła się silna i miała plan. Jako 
"niewolnica", osoba bez paszportu oddawała się w zasadzie 
wyłącznie za podłe utrzymanie - postanowiła zatem zmienić 
ten stan mniemając, że pieniądze mogłyby być niezwykle 
użyteczne w realizacji pomysłu. Przypuściła zatem atak na 
Gromosławskiego, opowiadając mu z taką swadą o 
amsterdamskich i hamburskich przybytkach rozkoszy, jakby 
całe dotychczasowe życie spędziła w burdelach. Następnym jej 
krokiem było podsunięcie Pieti myśli, że Magda mogłaby 
zorganizować bardzo przyjemną chatkę-kopulatkę, gdyby tylko 
miała możliwość spróbować swych sił. Po niejakim czasie 
Matuszka Duszeńka zniknęła jakby ją diabeł porwał, a Magda 
została ustanowiona szefową leśnego domu publicznego. Do 
pomocy przydano jej dwóch Afgańców - Jurę i Tadżyka Mustafę, 
pseudo Nóż.  
   Ci dwaj błyskawicznie zaprowadzili porządek wśród 
buntującej się załogi - część dziewcząt w trymiga znalazła 
się za bramą, kilka innych zostało przekwalifikowanych na 
kucharki, pomywaczki czy sprzątaczki. Vacaty Jura z Nożem 
zapełnili szczupłymi, zgrabnymi panienkami o pociągającej, 
wyzywającej urodzie, nadanej ich twarzom przez nieco 
wystające, mongolskie kości policzkowe i lekko skośne oczy - 
wynik krzyżówki ras zachodzącej od pokoleń w wielonarodowym 
państwie, byłej szczęśliwej rodzinie stu nacji. W tym 
momencie kwestia budowy nowego obiektu stała się 
formalnością. Pomiędzy wiosną a jesienią drugiego roku 
pobytu Magdy w Zamorskim Kraju stanął w nowym miejscu, 
pobudowany siłami wojska, przestronny, choć i przytulny 
pensjonat, z którego gościny korzystali obecnie oficerowie i 
cywilni notable.  

   Dochodził ją zapach gazu, mleko musiało zalać palnik. 

   Teraz Magda dysponowała pełnią władzy oraz 
pieniędzmi. Nadal nie istniała wobec miejscowego prawa, 
formalnie w ogóle jej nie było, ale rosła jej fortuna, 
znajomości i wpływy. Nie sypiała z nikim oprócz 
Gromosławskiego i... Jury oraz Noża, o czym Piotr 
Wasiliewicz nie wiedział. Wyjątkowo, na jego prośbę i za 
jego zgodą, spędzała noc z takim czy innym poleconym przez 
 niego klientem, ale było dla niej oczywiste, iż nadal 
musi być z generałem na jak najlepszej stopie. Jego 
interesy były jej interesami. Ponieważ Gromosławskij 
odmówił jej załatwienia dokumentów, zwróciła się z tym do 
"swoich chłopców". Jura zdobył czysty blankiet dowodu 
osobistego, a Nóż zawiózł ją do Ussuryjska do fotografa. 
Po ponad półtorarocznej przerwie widok miasta i normalnych 
ludzi uświadomił jej, jak wiele zmarnowano jej życia i jak 
bardzo ją upodlono. 
   Rozpłakała się głośno, po babsku. Mazała się z pół 
godziny, a zakłopotany Nóż nie wiedział, co począć. 
Przypomniała sobie wszystko, co ją spotkało od momentu 
przebudzenia w wagonie kolei transsyberyjskiej i kto 
jest tego przyczyną. Marek. Pragnienie zemsty było jedyną 
rzeczą - teraz to sobie uświadomiła - która trzymała ją 
przy życiu i zmuszała do działania. Przestała chlipać, 
otarła łzy i poprawiła makijaż. Przyjęła od Noża wyjętą 
spod siedzenia nivy butelkę wódki i pociągnęła dwa łyki. 
Poczuła się lepiej. 
   Odkąd w ten sam sposób weszła w posiadanie prawa jazdy,  
zaczęła sama wyprawiać się po zakupy, których nie mogła 
zlecić "chłopcom". Gromosławskij wściekł się, gdy się o tym 
dowiedział, ale złość szybko mu przeszła. Zaczął tylko 
rzadziej bywać w pensjonacie, więc Magda - chcąc uśpić 
podejrzenia co do swej lojalności - tym skwapliwiej 
pilnowała regulowania z nim rachunków, a nawet często 
dokładała pieniądze z własnej puli, żeby tylko Pietia był 
zadowolony.  
   Nie zdradzając się jeszcze z niczym przed 
"chłopcami", napisała do Mielca, do jednego z braci. Nie 
wdając się w szczegóły poprosiła o przysłanie na 
poste restante trzech zaproszeń do Polski - dla Jury, Noża 
i Galiny Pietrownej, jak się teraz nazywała. 

   Nie miała dawno wiadomości z domu, czy mama nie 
chora?

   Liczyła, że rodzina przyzwyczajona do długich okresów jej 
milczenia, spełni to życzenie. Z niecierpliwością czekała na 
odpowiedź, bo zaczynało brakować jej czasu, a przede 
wszystkim cierpliwości. Bała się, że w ostatniej chwili coś 
może pokrzyżować jej plan i najgorsze chciała mieć już za 
sobą. Żyła teraz w ciągłym napięciu. Nóż, którego była 
bardziej pewna, miał za duże pieniądze załatwić paszport na 
nazwisko Pietrownej, co - o dziwo - okazało się niezwykle 
trudne. Jego znajomy komendant milicji był większym tchórzem 
niż chciwcem. Magda znała, oczywiście, tego człowieka, ale 
wolała sama nie zajmować się tą sprawą. Przedstawiciele 
rosyjskiej władzy byli nieobliczalni, bała się ich i nie 
była pewna, czy gdyby dowiedział się, że ona jest Galiną 
Pietrowną na fałszywych papierach - nie zamknąłby  jej do 
tiurmy.  Miała wrażenie, iż stosunki komendanta i 
Gromosławskiego nie są najlepsze, więc wolała nie ryzykować 
ani nie sprawdzać na własnej skórze z jakiego powodu. Co do 
samego Piotra Wasiljewicza, to sądziła, iż niemożliwością 
jest, by nie wiedział, czy chociaż nie domyślał się, może 
nie tyle jej planów, ile przynajmniej chęci powrotu do 
Polski. Zdawało się jej, że generał-major w nic nie 
ingerując sprzyja tym zamiarom mając nadzieję, iż po cichu 
pozbędzie się jej, coraz bardziej kłopotliwej, i nigdy 
więcej o niej nie usłyszy.  
   Nóż zdobył duński paszport pijanego 
marynarza - liczyło się to, że pochodził z kraju o 
bezwizowym ruchu do Polski i że matros nazywał się Bo 
Johanson. Imię mogło być tyleż męskie, co kobiece - 
przykładem choćby aktorka Bo Derek. Zamiana zdjęcia to już 
była prosta sprawa. 
   Od tej pory pozostało jedynie czekać na odpowiedź z 
domu. Jej zaproszenie dla niejakiej Galiny Pietrowny nie 
było już do niczego potrzebne, ale pozostawała kwestia 
Jury oraz Noża. Czas oczekiwania Magda skracała sobie 
przygotowaniami do realizacji ostatniej fazy planu - 
odwiedzała często port wypatrując polskich statków 
handlowych. Niestety, na skutek ogólnej światowej recesji 
i załamania handlu z Rosją nie było takich prawie wcale. 
Wreszcie wywiedziała się o polskiej bazie-przetwórni, 
poddawanej jakiemuś pobieżnemu remontowi przed rejsem do 
kraju. Statek wracał z ładowniami pełnymi ryb, których 
nikt nie chciał kupić, jako że połowy na Oceanie Spokojnym 
przestały się opłacać. Naprawa dotyczyła silnika 
jednostki, w związku z czym nie odbywała się w doku, i 
cała załoga, czternaście osób, mieszkała na statku.
   Kapitan, Tadeusz ...cki, nie wydawał się z początku 
zainteresowany zabraniem pasażerów - pięknej Polki, 
porzuconej żony obywatela duńskiego, ani dwóch jej 
"przyjaciół", jednak zgodził się rozważyć tę kwestię i 
przyjął zaproszenie do odwiedzenia, wraz częścią załogi, 
pensjonatu pani Johanson. Magda była przekonana, że Stary 
podbija po prostu cenę. 
   Okoliczności zdawały się jej sprzyjać i Magda była 
tym faktem tyleż ucieszona, co i chora ze strachu, by 
wszystko nie wzięło w łeb w ostatnim, najważniejszym 
momencie. Obawiała się jakiegoś głupiego przypadku z 
gatunku tych, które krzyżują najwspanialsze filmowe 
intrygi związane z napadami na banki czy pocztowe furgony 
pełne worków pieniędzy. Nie mogła w nocy spać i niepokoiła 
się brakiem listu z Polski. 
   Szczęście uśmiechnęło się do niej jeszcze dwa razy - 
pewnego dnia panienka na poczcie już z daleka wołała do 
niej, czto priszło k wam pismo!, a przez najbliższe dwa 
tygodnie mogła także nie zawracać sobie głowy 
Gromosławskim, jeżeli nawet przyjąć, że miałby coś 
przeciwko jej ucieczce, bowiem jako dowódca portu 
wojennego zajęty był dzień i noc z powodu manewrów Floty 
Oceanu Spokojnego.
   List, zgodnie z jej oczekiwaniami, zawierał trzy 
notarialnie poświadczone zaproszenia i właściwie ani słowa 
zainteresowania jej losami - przyznać jednak musiała w 
duchu, że i ona nie zajmowała się nigdy nadmiernie życiem 
swych bliskich. 
   Po raz pierwszy od bardzo dawna zatęskniła do Mielca 
- gnuśność i prowincjonalność tamtejszego życia wydała się 
jej nagle rajem. Ale jak to powiedział Rimbaud, "życie 
jest gdzie indziej". 
   W noc poprzedzającą wyjście w morze trzy czwarte załogi 
bazy-przetwórni stawiło się jak jeden mąż, pod wodzą swego 
kapitana, w pensjonacie "Amour", którego nazwa stanowiła 
zgrabne nawiązanie tak do miłości, jak do "pobliskiej" 
rzeki. Podczas gdy marynarze bawili się na całego, 
korzystając z darmowych dziewczynek i alkoholu, Magda 
dopinała ostatnie szczegóły transakcji z ich dowódcą. Za 
3200 dolarów zgodził się zabrać całą trójkę pod warunkiem, 
że w czasie podróży będzie mógł korzystać z usług Madamme. 
Musiała przystać na tę dodatkową klauzulę.  O trzeciej nad 
ranem wszyscy byli tak pijani, że nawet Jura i Nóż 
bełkotliwie, z szerokim gestem godnym beztroskich ptaków, 
przystali na podróż morską do Szczecina, skąd już bliziutko 
było na zapad.  
   O siódmej rano, przy pomocy dziewczyn z kuchni, 
Magda, która prawie nie piła, załadowała całe towarzystwo 
do barkasa i zasiadła za kierownicą. O dziewiątej, spocona 
ze strachu i emocji po pomyślnym przebyciu kontroli 
paszportowej i celnej, znalazła się na pokładzie 
"Narwala", a o dwunastej statek wyszedł w morze. Magda 
płakała stojąc od nawietrznej przy relingu, i nikt nie 
mógł wiedzieć, czy dlatego, że była już w Polsce, czy z 
powodu ostrego, mroźnego wiatru, w którym czuć było 
zapach nadciągającej syberyjskiej zimy.
    
   Zbliżały się święta. W Warszawie, jak zwykle w 
ostatnich latach w całej prawie Polsce, nie było śniegu. 
Marek siedział sam w domu, przygotowując dla ministra 
roczne sprawozdanie ze swej działalności. Stukał w 
klawisze komputera i myślami był gdzieś daleko. Koniec 
grudnia wywoływał w jego pamięci obraz Magdy. Kiedy 
wspominał wypadki sprzed dwóch lat, ciarki przechodziły mu 
po plecach na myśl o tym, co się z nią mogło teraz dziać. 
Albo już stało. 
   "Sama sobie winna!" - pomyślał, by dodać sobie ducha 
i umniejszyć wyrzuty sumienia. 
   Ale to nie pomagało, nie mogło pomóc. Tak jak nie 
pomagał alkohol, inne kobiety czy praca oraz interesy. 

   Och, napić by się tak teraz wina prostego! Na 
przykład "Kordiału rumowego o smaku łagodnym" albo 
"Uśmiechu Teściowej".

   Tak naprawdę nie chodziło mu o Magdę jako taką, jego 
skrupuły  brały się przede wszystkim ze strachu o siebie 
samego, o to, że jakimś cudem Magda może wrócić albo 
rzecz wyda się w inny sposób. Na razie, dla wszystkich 
zainteresowanych, przebywała za granicą; co było zgodne z 
prawdą. 
   W ogrodzie zaszczekał Porter, jego bulterier, i po 
chwili umilkł. Marek wrócił do rzeczywistości i 
spostrzegł, że musi skasować ponad pół strony jakichś 
niezrozumiałych słów. Nad drzwiami wejściowymi rozległ się 
gong. 
   "Znów zapomnieli kluczy" - pomyślał ogólnie pod 
adresem rodziny niezadowolony, że mu się przerywa. 
   Ilona, jego żona, była na przedświątecznych 
sprawunkach, syn na wieczorze kawalerskim kolegi ze 
studiów, a córka wyjechała na weekend. Sam musiał wstać. 
   - Kto tam? - zapytał odruchowo. 
   - Rozkrywaj! Diadia Moroz prijechał! 
   Zanim zdążył się zdziwić, serie z dwóch kałasznikowów 
rozdarły ciszę i drzwi rozpadły się w wirujące i spadające 
jakoś powoli w zdumionym powietrzu drzazgi. Czas zwolnił, 
wszystko działo się niezwykle, niczym w sennym koszmarze, a 
Marek szpikowany wystrzeliwanymi z najbliższej odległości 
pociskami 7,62 mm zdążył jeszcze dostrzec dwóch mężczyzn, z 
których jeden był najwyraźniej Azjatą, a dalej, po drugiej 
stronie ulicy, w zaparkowanym samochodzie, siedzącą za 
kierownicą kobietę. Jej twarz, zwrócona w jego stronę, 
wydała mu się dziwnie znajoma, może to sąsiadka, więc chciał 
zawołać daremnego ratunku, ale z jego ust buchnęła krew i 
padając, gdy świadomość gasła w nim z bólu, rozpoznał tę 
kobietę. To była ona, na pewno.  
    
   Umierając nie mógł wiedzieć, że kilka dni później 
straż graniczna zastrzeliła w rejonie Gubina nad Odrą 
dwóch mężczyzn, z których jeden był Azjatą. Wezwani do 
zatrzymania się, otworzyli ogień do patrolu z ręcznej 
broni maszynowej. 
   Jeden z uciekinierów został zabity na miejscu przez 
Polaków, drugi zmarł w niemieckim szpitalu, ostrzelany 
przez zwabiony kanonadą Grenzschutz. Służby polskie 
działały podobno na podstawie donosu o możliwości 
naruszenia granicy państwowej przez międzynarodowych 
przestępców. 
   
   Program się skończył i Magda zdjęła z głowy gogle VR.  
Pięściami, aż do bólu, potarła zmęczone oczy. W ciemności 
przed nią zawirowały kolorowe koła. Tarła dalej powieki, aż 
przestało jej to sprawiać przyjemność, a czerwone i 
fioletowe galaktyki rozpłynęły się w mroku. Otworzyła oczy. 
Widok liszajowatych ścian ciasnego mieszkania w rozsypującym 
się bloku wstrząsnął nią. Jak zawsze w takiej chwili, gdy z 
wirtualnych, śnieżnych przestrzeni Dalekiego Wschodu, 
Amsterdamu czy Warszawy sprzed lat wracała do "normalnego" 
życia.  
   Wyłączyła mruczący wentylatorem komputer. Był to stary, 
szwankujący model; gruchot, który często zawieszał się 
podczas seansu, ale nie stać jej było na żadne naprawy czy 
unowocześnienia, a tym bardziej na porządniejszy sprzęt. 
Wsunęła stopy w rozdeptane kapcie bez pięt i wstała ciężko z 
fotela, otulając się szczelniej połatanym, wyciągniętym 
szlafrokiem. Szurając nogami, powlokła się do kuchni. Mleko 
zalało palnik i gaz ulatniał się, ale dosyć niemrawo. 
Otworzyła zacinające się okno i przewietrzyła pomieszczenie 
zadymionym powietrzem z zewnątrz - Michalak grzebał w 
kopcącej syrence. Na złom by toto oddał! Zamknęła okno i 
zapaliła gaz na kuchence. Płomyk ledwo było widać.  
   "No, tak - pomyślała - znowu któryś tam stopień 
zasilania gazem ziemnym zaazotowanym!"
   Ktoś zaczął mocno walić do drzwi wejściowych. Marek, 
sobaka, znowu zapomniał klucza. Powlokła się do 
przedpokoju, w którym odłażące od ścian tapety zwisały 
spod sufitu niczym liście palmowe.
   - Czego burzysz w dwieri?! - wrzasnęła. - A piat` 
zabył klucza, a?
   Zwolniła drzwi z zasuwy i otworzyła je. Na progu stał 
Marek w lichej jesionce z czerwoną opaską funkcyjnego na 
rękawie, zmoknięty i przemarznięty, ale najwyraźniej z 
czegoś bardzo szczęśliwy. Do piersi, niczym dziecko, 
przytulał zawiniątko, opakowane w rozmokniętą "Trybunę 
Ludu".  
   - Nu, wchodi! - ponagliła go, bo ziąb od korytarza 
ciągnął po jej gołych, spuchniętych łydkach.
   Marek przestąpił próg.
   - Popatrz tylko, co dostałem w bufecie sejmowym! - 
wysapał z dumą.
   Rozchylił gazetę ukazując sporej wielkości krwawą 
kiszkę - uczciwie czarną i pękatą. Oczy Magdy rozbłysły 
pożądaniem.
   - Dawaj!
   Zaniosła zdobycz do kuchni i położyła na laminacie 
kulawej szafki kuchennej. Szukając noża, zauważyła 
fragment tekstu w "Trybunie": Kandydat opozycji na 
prezydenta, Rafał A. Ziemkiewicz, zwany ostatnią nadzieją 
białych, odwiedził... Reszta notatki tonęła w tłustej 
plamie, która rozpuściła farbę drukarską. Wot, i masz 
dziennik, jednodniewnaja gazieta!
   Marek, wycierając głowę ręcznikiem, wszedł do kuchni. 
Zapalił światło, ale od 25-watowej żarówki nie zrobiło się 
wcale jaśniej. Nawet jakby pociemniało; jakby jesienny 
zmrok za oknem, dworując sobie z tego próżnego usiłowania, 
wpełzł do zapuszczonego wnętrza. Popatrzył na Magdę, 
pożerającą kiszkę z zachłannością dzikiego zwierza. Mętne 
światło wyostrzyło zmarszczki na jej twarzy i cienie pod 
oczami, a nienormalna bladość pokrywała policzki. Miała 
czterdzieści dwa lata i wyglądała tak, jakby każdy rok trwał 
dla niej 18 miesięcy. W tej chwili oczy jej błyszczały, 
bardziej chyba chorobliwie niż zdrowym blaskiem, i Marek był 
pewny, że znowu oddała krew, by mieć za co pożyczyć ten swój 
pieprzony narkotyk w wypożyczalni "Virtual Reality 
Star "mieszczącej się na parterze bloku.  Może gdyby mieli 
dziecko, byłoby inaczej, a tak... Krew była potrzebna, 
żołnierze coraz bardziej rozrastającej się Wspólnoty 
Niepodległych Państw szturmowali Paryż, ponosząc krwawe 
ofiary. By mogli dotrzeć do Lizbony i Atlantyku, niezbędne 
były wyrzeczenia całych narodów. Dlatego obecny prezydent 
Polskoj Narodnoj Respubliki dał wszystkim - zamiast 
obiecanych mieszkań, pracy oraz dobrobytu - tanią, koreańską 
aparaturę VR, produkowaną przez znacjonalizowany koncern 
Daewo.  
   - Zapomniałem - powiedział cicho Marek - że przyszedł 
list z Mielca. Zapraszają nas na święta... 

   Klik.
                                Mirosław P. Jabłoński

                  MIROSŁAW PIOTR JABŁOŃSKI
   Urodził się w 1955 r. w Zakopanem. Inżynier mechanik, 
absolwent Studium Scenariuszowego przy PWSFiTV w Łodzi. 
Znany autor powieści i opowiadań SF, od paru lat także 
tłumaczy z angielskiego. Poza dobrą literaturą pasjonuje
się nurkowaniem i podróżami. Starsi czytelnicy "NF" 
pamiętają zapewne jego opowiadania "Wyliczanka" ("F" 7/85), 
"Czas Wodnika" ("F" 5/87), "Spowiedź Mistrza Mąk 
Piekielnych" ("F" 2/89).
   M.P.J. opublikował następujące książki: "Kryptonim Psina" 
(Iskry 1982, niektóre motywy powieści wykorzystał Piotr 
Szulkin w filmie "Ga, ga - chwała bohaterom"), "Posłaniec" 
(Nasza Księgarnia 1986, antologia wspólnie z A.  
Drzewińskim), "Schron" i "Nieśmiertelny z Oxa" (obie 
powieści Glob 1987), "Trzy dni tygrysa" (Iskry 1987, 
powieść), "Czas Wodnika" (Iskry 1990, opowiadania), "Dubler" 
i "Duch Czasu" (obie powieści Białowieża 1991). Także udział 
w antologiach Wojtka Sedeńki "Wizje alternatywne" (ARAX 
1990) oraz "Czarna Msza" (Rebis 1992). Tłumaczył m.in.: "Na 
pastwę aniołów" i "Upiorną dłoń" (17 z 23 opowiadań) 
Carrolla, także Zelazny'ego, Sheckleya.  
   "Sierpem i młotem", dość złośliwą i przewrotną fantazją 
bliskiego zasięgu - WSZELKIE PODOBIEŃSTWO DO RZECZYWISTYCH 
IMION, SYTUACJI, SYMBOLI JEST OCZYWIŚCIE NIEZAMIERZONE !!! - 
przypomina się M.P.J. po siedmiu latach publiczności "NF", 
zwracając przy okazji uwagę na swą najnowszą powieść 
"Elektryczne banany, czyli ostatni kontakt Judasza" 
przygotowywaną do druku w wydawnictwie SR.  
                                                   (mp)


