Autor: Piotr Górski
Tytul: Horda

Z "NF" 11/92

Zajęli ten opuszczony pas bunkrów o zmroku. Noc zastała ich 
już bezpiecznych. Wyprzedzali Rosiczkę najwyżej o 
kilkanaście kilometrów, ale on musiał jeszcze przeprawić się 
przez bagna, a to była ciężka praca i posuwał się wolno. 
Zresztą bunkry dawały dobrą osłonę.
   - Cholerne betonowe trumny - powiedział Siódmy. Miał 
tylko jedną rękę.
   Dwudziesty Czwarty rozłożył się obok.
   - Wczoraj mówiłeś coś o cholernym błocie. Trudno ci 
dogodzić. To jest wojna, stary. Gdybyś zapomniał.
   - Gówno mnie to obchodzi.
   Siedzieli pod ścianami w ciemności. W tym bunkrze 
zmieściło się tylko pięć osób, ale w sumie było ich 
szesnaścioro. Najstarszy miał dziewiętnaście lat i dowodził. 
Palił papierosa. Wszyscy palili.
   - Co teraz z nami będzie? - spytała Aloe.
   Była najpiękniejszą dziewczyną w grupie i sypiała z 
Pierwszym, bo miał władzę. Teraz czuł na pliczku jej oddech, 
ale nie śpieszył się z odpowiedzią.
   - Trzeba iść za Piątym - rzekł. - Musimy go dostać. Wiem, 
że jest ciężko, ale jeśli cokolwiek jest pewne, to właśnie 
to, że trzeba iść za Piątym.
   - Może lepiej zaczekać na Rosiczkę - odezwał się 
Dwunasty. - Skasujemy jego bandę, a Piątego poszukamy potem.
   - Nie - rzekł krótko Pierwszy.
   - Rosiczka będzie ostrożny - mruknął Dwudziesty Czwarty. 
- Wydaje mu się, że jest naszym jedynym problemem. Nie wie, 
jaki numeru wyciął nam Piąty, będzie więc ostrożny i dlatego 
powolny. To jasne, że w końcu nas dorwie. Może wejdzie nawet 
za nami do miasta. Ale wtedy my już znajdziemy Piątego. 
Znajdziemy go na pewno.
   Rozmawiano jeszcze przez chwilę, a potem zapadła cisza. 
Aloe położyła się obok Pierwszego, przywarła do niego całym 
ciałem i szybko zasnęła. Nie oponował, skoro zdecydowała, że 
tym razem do niczego między nimi nie dojdzie. Nie znosiła, 
kiedy próbował zbyt mocno zbliżyć się do niej, a wokół byli 
inni. Po prostu czyjaś obecność ją krępowała. Z początku 
cieszył się z tego, bo myślał, że to oznaka uczucia. Znał 
jej przeszłość. Potem zrozumiał, że nie o miłość tu chodzi. 
Aloe była piękna i chciała coś znaczyć. Pierwszy był 
przywódcą. Aloe została więc jego kochanką. Gdyby ktoś inny 
był przywódcą, Aloe zostałaby jego kochanką. Była zawodową 
kochanką przywódcy. Oczywiście, starała się nie dać tego 
poznać Pierwszemu. Na swój sposób była miła.
   Pierwszy długo nie mógł zasnąć. Potrzebował snu, ale 
pomimo wysiłków nie udawało mu się. Słuchał wycia psów. Ich 
głosy przypominały mu dzień, kiedy zawaliły się stropy w 
kopalni. Kopalnia znajdowała się na terenie skażonym. Nikt 
nigdy nie chciał tam chodzić. Pierwszy z początku też nie. 
Dopiero później, kiedy wiele zaczęło od tego zależeć, 
przedarł się wraz z całą grupą przez radioaktywną pustynię i 
zeszli pod ziemię. Szukali magazynu, który był tak ważny, że 
zbudowano go poniżej linii wydobycia, co wydawało się do 
tego stopnia nierealne, że nikt nie spodziewał się, że on 
tam jest. Nie znaleźli go od razu, choć mieli wszystkie 
informacje. Popełnili wiele błędów. W końcu trafili na 
magazyn i zabrali zeń jedną jedyną rzecz, po którą przyszli. 
Metalowy amulet wielkości pięści. Ale to było już potem, jak 
część  starych stropów runęła. Nic nie dało się zrobić. 
Pierwszy pamiętał, że psy wyły wtedy jak potępione. Większa 
część grupy została na zawsze pod pokładami.
   Na początku czuł żal. Potem, bardzo szybko, przeszło mu.  
Ludzie z jego otoczenia umierali często i bez patosu. Można 
było się przyzwyczaić. Byli dziećmi, ale nie myśleli o sobie 
jak o dzieciach. Na to mieli zawsze zbyt dużo ciężkiej 
broni. Zasypiając, Pierwszy sprawdził, czy ma automat w 
zasięgu ręki. Potem jeszcze próbował uprzytomnić sobie, kto 
pełni wartę. Pomyślał, że to dobrze, że on sam nigdy nie 
musi pełnić warty. Powietrze było wokół zimne.  Pierwszy 
zapadał w głęboki i spokojny sen.  

O świcie grupa ruszyła w drogę.
   Piąty musiał iść do stolicy. To była jego jedyna szansa. 
Nikt nie zastanawiał się, jaką drogę wybierze. Szedł 
najkrótszą i miał przewagę. Chodziło teraz o to, żeby wygrać 
wyścig osiągając cel przed Piątym. Posuwali się szybko. 
Razem tworzyli małą kolumnę. Nie byli tak brudni ani tak 
nędznie ubrani, jak niektóre bandy. Wielu z nich miało na 
sobie grube skórzane kurtki, inni fragmenty żołnierskich 
mundurów, znajdowanych na pobojowiskach albo zdobywanych w 
walce. Dziewczyny ubierały się po męsku. Dźwigały tylko 
mniej broni. Za to chłopcy nieśli jej tyle, że gdy nadarzała 
się okazja, w przeszłości dochodziło do starć nawet z 
oddziałami regularnego wojska. Mieli wszystko. Począwszy od 
granatów, z których tworzono całe naszyjniki, poprzez 
miotacze, zwykłe automaty i pistolety, aż po niewielką 
wyrzutnię na stelażu. Wyrzutni używano do niszczenia 
zabudowań.
   Wataha psów postępowała z tyłu. Pierwszy śmiał się i 
patrzył, jak idą, nisko pochylając łby, posłuszne na każde 
skinienie. Olbrzymie, ciemne, niezwykle silne, były z grupą 
od dawna; żyły z ludźmi i ginęły z ludźmi. Wielu chłopaków 
miało swoje psy. Gdy Piąty zdradził, jego zwierzę 
zastrzelono. Z żalem, ale zastrzelono. Nie miało to nic 
wspólnego z zemstą, ale wszyscy czuli, że tak trzeba.
   Posuwali się przez kamieniste tereny, mijając lasy 
strzaskane bombardowaniami, spalone miasta, potoki, w 
których woda była gęsta i ciężka jak oliwa. Pierwszy 
pozwalał psom żywić się ludzkim mięsem, gdy znajdowali nie 
pochowane zwłoki. Nawet tutaj, choć do stolicy nie było 
daleko, morderstwo było czymś, z czym stykało się na każdym 
kroku, jednak dalej na południe okolice stawały się bardziej 
cywilizowane. To właśnie wydawało się niepokojące. Pierwszy 
jeszcze nigdy nie był w stolicy. Oficjalnie mógł się tam 
dostać każdy, kto tego pragnął. Praktycznie decydowali o tym 
przywódcy patroli wojskowych, którzy nieufnie odnosili się 
do wszelkich cywilnych uzbrojonych ugrupowań. Jak na razie 
napotykano tylko mniejsze oddziały żołnierzy, które nie 
paliły się do konfontacji z uzbrojoną po zęby gromadą 
wyrostków. Ale kontakt musiał w końcu mieć miejsce. Na 
wszelki wypadek członkowie grupy posiadali przepustki z 
pieczęcią książęcą, wystawione przez Arradrona. Minister 
przyznał im je, gdy zawierano umowę. Piąty także miał ten 
dokument. Dzięki temu mógł bez trudu skontaktować się z
Arradronem w jego siedzibie zwanej Zamkiem Mniejszym, a 
która była po prostu luksusową willą. Trzeba więc było 
znaleźć się w stolicy wcześniej. Pościg trwał.
   Pierwszy szedł na końcu. Prowadził Dwunasty. On często 
przekradał się do stolicy i kierunek znał doskonale. 
Sprzedawał tam wszystko, co zrabowali; miał wewnątrz 
znajomych. Dwunasty był najmłodszy z bandy. Miał czternaście 
lat. Kiedy podrzynał komuś gardło, był bardzo spokojny i 
uśmiechał się miękko.
   - Co będziemy robić, gdy już się wszystko skończy? - 
zapytała Aloe.
   Pierwszy wzruszył ramionami.
   - Tyle razy już o tym rozmawialiśmy.
   - Bo to tak przyjemnie - odparła. - Porozmawiajmy trochę, 
na wypadek, gdyby się nie sprawdziło.
   Spojrzał na nią.
   - Odnajdziemy Piątego. Zabijemy go i odzyskamy amulet.
   - To dobrze. Ty zawsze jesteś pełen wiary. Myślę tylko, 
czy dla wszystkich to będzie dobre. Nie wiem, czy zdołam się 
przyzwyczaić.
   - Co za głupstwa - rzekł. - Będziemy żyć normalnie. Jak 
ci wszyscy szczęśliwi ludzie w stolicy.
   - Nie wiem - pokręciła głową. - Co zrobi Siódmy, ze swoją 
jedną ręką. On nic nie umie. Nikt nie zechce do pracy kaleki 
- analfabety. Albo Dwunasty. On jest taki, taki...
   - No jaki?
   - Taki dziki. Jak on się tam będzie czuł, wśród tych 
wszystkich ludzi, którzy okażą mu swoją pogardę za to, że 
jest tym, czym jest.
   - Wszyscy jesteśmy trochę dzicy - rzekł Pierwszy. - 
Dlatego żyjemy. Właśnie dlatego jeszcze żyjemy. Wojna to nie 
mój wymysł. Nie moja wina, że to trwa już dziesiątki lat, że 
gdy upadły państw i wymieszały się narody, pojawili się 
książęta i teraz oni walczą ze sobą. Że moi rodzice zginęli 
i wychowałem się wśród obcych, że ciebie od małego 
przyuczano, jak być dziwką, że Dwunasty zagazował swoich 
starych, bo chcieli go sprzedać na targu.
   - Ty skurwysynu - gwałtownie uniosła głowę, a włosy 
płynnie opadły jej na ramiona. - Nie musiałeś tego mówić. 
Sama wiem, kim byłam. Ty skurwysynu.
   - Dobrze - rzekł. - Nie powinienem tego mówić.
   Roześmiała się.
   - Jesteś kanalią. To normalne, tym stadem musi rządzić 
najgorszy łajdak, ale nie nadajesz się do życia w stolicy. 
Ty - ani nikt z nas. Nie oszukujmy się. Arradron też wie o 
tym. Nawet, jeśli odzyskamy amulet, on go weźmie i nie da 
nic w zamian.
   - Mówiłaś, że przyjemnie jest mówić o tym. Na razie nie 
widzę w tym nic przyjemnego.
   Niebo pociemniało. To samoloty któregoś z książąt 
podążały na zachód. Olbrzymie bombowce o skrzydłach jakby 
wyrzeźbionych z płomieni. Nikt nie zadał sobie trudu, by 
odgadnąć, czyje mają barwy. Było to bez znaczenia.
   Pierwszy sposępniał.
   - Wiesz, ja naprawdę bym chciał znaleźć dla siebie, dla 
nas miejsce.
   - Wiem - odparła. - Dlatego poszliśmy tam i zdobyliśmy 
ten amulet. On nam pomoże.
   - Powiedź - rzekł. - Gdy to się stanie, zostaniesz ze 
mną?
   Skinęła głową.
   - Tak. Zostanę. Zostanę z tobą na zawsze.
   Uwierzył jej. Nie wierzył, kiedy mówiła, że go kocha, ale 
teraz uwierzył. Pomyślał, że po prostu chce w to wierzyć, 
ale nie zmieniło to w niczym radosnego nastroju, który go 
opanował.
   Pierwszy zbliżył się do Dwunastego.
   - Kiedy dojdziemy? - spytał.
   - Jutro w nocy - odparł chłopiec.
   - Źle. Musimy być przed wieczorem.
   - No to trzeba mocniej wyciągać kulasy.
   - Piąty pewnie wyciąga.
   - E, czy ja wiem. Jest już zmęczony, ścigamy go blisko 
tydzień. Jeżeli jest głupi, to często szedł i w dzień i w 
nocy. Nie mówię, że mógł zmylić kierunek. Ale jeśli nie dbał 
o siebie, to jest wykończony. Idzie wolniej, choć sam o tym 
nie wie.
   - On nie jest głupi - rzekł Pierwszy. - Był jednym z nas. 
Ale musimy być w stolicy przed nim. To pewne.
   - Powtarzam to sobie w każdej minucie - odparł Dwunasty. 
- Nawet, gdy idę się odlać.
   Okolica się zmieniała. Wojenne zniszczenia stawały się 
jakby mniej widoczne. Asfaltowe szosy i tu były 
nieprzejezdne, ale tym razem nie w wyniku bombardowań, lecz 
artyleryjskiego systematycznego ostrzału. Książęta udzielali 
sobie nawzajem gwarancji, że nie użyją powietrznych armii do 
nalotów na swe stolice. Mogli w ten sposób kierować 
działaniami bezpieczni za murami. Ich umowy obowiązywały 
oczywiście do chwili, w której jedna strona nie osiągnęła 
nadmiernej przewagi i przeciwnik przestawał mieć cokolwiek do 
stracenia. Starano się więc nie przeważać zbytnio w wojnie. 
Uzyskiwano coś w rodzaju równowagi dynamicznej, wiernie 
przypominającej równowagę nuklearną sprzed kilkudziesięciu 
lat. Była to odrobina rozsądku w szaleństwie. Coś, co 
pozwalało dobrze się bawić.

W południe grupa zatrzymała się w opuszczonej, ale nie 
całkiem zrujnowanej wsi. Zmęczenie udzielało się wszystkim.
   - Co za miejsce, tfu - przeżegnał się Trzydziesty Drugi, 
siedemnastoletni chłopak z długimi włosami i krzyżem, 
zwisającym na piersi. - Niby wszystko w porządku, 
zabudowania jakby w komplecie, tylko ludzi nie ma. To 
musiała być broń biologiczna. Tylko to.
   Przeżegnał się.
   - Zamknij się, cholera - mruknął Siódmy.
   - To mogło być cokolwiek - odezwał się Piętnasty.
   - Nie, to musiała być biologiczna - Trzydziesty Drugi 
znów się przeżegnał.
   - Przestań się, cholera, modlić - wrzasnął Siódmy. - 
Słowo, że jak cię widzę, żreć mi się odechciewa.
   Jadł suchary. Jedyne, co jeszcze zostało im do jedzenia. 
Resztki mięsa skończyły się dwa dni wcześniej. O mięso było 
ciężko.
   - Co to za brednie - powiedział Pierwszy kładąc się na 
ziemi. - Obojętnie, co tu się stało, to było dawno. Ktoś 
tych wieśniaków dyskretnie wytłukł albo po prostu uciekli.
   - Jeżeli to biologiczna, to mogło jeszcze coś zostać - 
nie dawał za wygraną Trzydziesty Drugi.
   Piętnasty wzruszył ramionami.
   - Nie martw się. Nie musisz się tym martwić. Nikt 
wracający ze strefy nie musi martwić się już czymkolwiek.
   - Ty, tobie też nikt nie kazał ładować się w ten syf - 
powiedział Pierwszy.
   - Spokojnie. Ja tam nie płaczę.
   Porozsiadano się pod ścianami domów. Niektórzy zaczęli 
plądrować wieś w poszukiwaniu czegoś cennego.
   - Ciągle o tym myślę - powiedział Dwunasty do Siódmego.
   - O czym?
   - No, że tam było tyle tego promieniowania.
   - Gdyby nie było, wszystkim zajęliby się żołnierze i nikt 
by z nami nie gadał.
   Dwunasty zastanowił się.
   - Może tak byłoby lepiej.
   - Cholera z tobą. Zawsze chcieliśmy takiej szansy i ty 
też chciałeś.
   - Ale teraz nie wiem.
   - Bo za dużo o tym myślisz.
   - A co? Źle nam się żyło? Robiliśmy wszystko, na co 
mieliśmy ochotę. Nikt nie był tak silny na pograniczu.
   - Prawda, nie jesteśmy już tacy silni, ale gdy zostaniemy 
w stolicy, to już nie będzie ważne.
   - To dlatego, że całe życie marzyliśmy, żeby tam być. Bo 
to wydawało się wspaniałe.
   - I teraz jest wspaniałe, cholera.
   - Już nie. Nie dla mnie. Wiem, że jestem bardzo chory.
   Siódmy dał mu papierosa, sam też zapalił. Spojrzał w 
niebo.
   - Stolica. To jest to. Własne mieszkanie, bezpieczne 
życie, te wszystkie fantastyczne rozrywki. Tam pożyjemy, 
zobaczysz. Może będzie to krótkie życie, ale nie będę 
żałował.
   - Tak. Tylko, żeby nie ta świadomość.
   Dwudziesty Trzeci, nieduży chłopak, który zawsze się 
śmiał z byle czego, teraz też się roześmiał. Musiał słyszeć, 
o czym mówią.
   - E tam - rzekł. - Wszystko ma dobre strony. Teraz, na 
przykład, nie boję się sikać w nocy. Dawniej się bałem, bo 
to różnie bywa. Ale teraz nie. Kiedy wyciągam kutasa, to 
tak, jakbym zapalał latarkę. Mój kutas świeci w ciemności.
   - To idź sobie poświeć - odparł Siódmy, a odwracając się 
w stronę Dwunastego powiedział: - Sam wybrałeś.
   - Myślałem, że jest mi wszystko jedno, ale czasem mnie to 
bierze.
   Siódmy pokiwał głową.
   - Dzieciuch jesteś.
   Był tylko trzy lata starszy, ale Dwunasty nie 
zaprotestował. Nie powiedział mu także, że najgorzej by 
było, gdyby musieli wracać.
   Siódmy palił papierosa jakoś nieporadnie i nerwowo.
   - Cholerna kopalnia - rzekł. - Ale warto. Żebym zdechł, 
warto.

Przerwa w marszu trwała krótko. Szybko wyszli ze wsi. O 
Rosiczce prawie zapomniano. Oni ścigali Piątego, Rosiczka i 
jego najemnicy podążali ich śladem. Kiedy zaatakował grupę 
przy wyjściu ze strefy i zażądał, by oddać mu amulet, 
Pierwszy wściekł się, ale nie podjął walki. Napastników było 
więcej, a wielu jego chłopaków zginęło pzecież w kopalni. 
Banda Rosiczki była zbieraniną dezerterów z armii książęcej. 
Amulet był dla nich szansą. Pośród moczarów, zastawiając 
pułapki, Pierwszy zgubił prześladowców. Obyło się bez nowych 
zabitych, ginęły tylko psy. Za to te, które przeżyły były 
najsilniejsze.
   Tutaj, bliżej stolicy, Rosiczka nie mógł czuć się 
bezpieczny. Nie miał przepustek. Ale i Pierwszy zachowywał 
ostrożność, gdy mijały go patrole, a było ich coraz więcej. 
Grupa jednak posuwała się szybko, mijając pas wielkich lasów 
i wchodząc na niewielki płaskowyż. Na krótko przed wieczorem 
spadł lekki deszcz. Potem się rozpogodziło. Dopiero późną 
nocą przywódca pozwolił się zatrzymać. Zdecydował, że 
odpoczywać będą tylko dwie godziny.
   Leżąc przy Aloe, przywódca zasypiał. Słyszał jej równy 
oddech i słyszał, jak Kryta, inna dziewczyna z grupy i 
Piętnasty rozmawiają o tym, jak to będzie  p o t e m.  
Właściwie nie chciał dziwić się temu, co dochodziło jego 
uszu. Kryta mówiła, że do ich przyszłego domu kupią 
elektryczną zmywarkę do naczyń, żeby niczego nie stłuc. 
Piętnasty upierał się, że to nie będzie potrzebne, że 
poradzą sobie i tak. Pierwszy był pewien, że Kryta nigdy nie 
widziała nawet szklanki. W domach rolników, których 
przychodzili zabijać, naczynia były plastykowe. Ale z 
opowieści wiedziano, że w stolicy naczynia są ze szkła. Nie 
wolno więc było ich tłuc.
   Pierwszy zastanawiał się, o czym mówią dwie pozostałe 
pary. Tylko cztery dziewczyny przeżyły ostatnie wydarzenia i 
działało to przygnębiająco. Czy opowiadają podobne głupstwa, 
jak ci tutaj; czy sądzą, że zostaną razem, jak on, kiedy pytał 
o to Aloe? Pomyślał, że to dobrze, że ma Aloe. Niektórzy nie 
mają nawet takich dziewcząt, które udają miłość. Zatopił 
twarz w jej włosach. Zasypiał prawie szczęśliwy.
   Dwie godziny minęły szybko. Potem znów ruszyli w 
kierunku, który wskazywał Dwunasty. Pomimo zmęczenia, pomimo 
ciemności.
   Późno po wschodzie słońca natrafili na osadę rolników. W 
pobliżu nie było żołnierzy. Pierwszy dał znak i grupa 
stanęła. Szare twarze zaczęły się ożywiać.
   - To bardzo ładne miejsce - powiedział ktoś. - W takich 
miejscach nigdy nic się nie dzieje. Życie przepływa obok i 
ludzie nie bardzo wiedzą, co to jest ten prawdziwy świat. A 
szkoda. Bardzo szkoda.
   Dwunasty rzucił spojrzenie na Pierwszego. Czekał rozkazu 
i nie mógł ukryć podniecenia. Mieszkańcy właśnie ich 
zauważyli. Kobiety podniosły alarm. Nie miało to żadnego 
znaczenia. Palili już większe osady, takie, których broniło 
wojsko. Wysadzali w powietrze całe zespoły domów. 
Rozstrzeliwali mężczyzn, gwałcili kobiety. Było ich wtedy 
więcej, ale i roboty było więcej. Ku dowódcy zwracały się 
wszystkie oczy. Wiedział, co znaczą te spojrzenia. I czuł to 
samo.
   - Podchodzimy, ale spokojnie - rzekł.
   Nie musiał mówić. Wystarczyło. Zbliżali się wolno, nie 
dotykając broni, prowadząc rozmowy o niczym. Mężczyźni z 
osady wyszli przeciw nim z automatami, inni kryli się za 
rogami budynków. Pierwszy wiedział, że nie zaczną strzelać 
pierwsi. Wojna niczego ich nie nauczyła. Choćby trwała 
jeszcze kilkaset lat, tacy jak oni, rolnicy, musieli zawsze 
umierać.
   Od pierwszych zabudowań dzieliło grupę najwyżej sto 
metrów. Mężczyźni z osady zaczęli zdradzać oznaki 
zdenerwowania. To był sygnał, że trzeba zaczynać.
   Wyrzutnia, niedostrzegalnie, została odbezpieczona. 
Piętnasty niósł ją na plecach i nie można było zauważyć, że 
coś przy niej poprawia. Jedna niewielka głowica z 
powodzeniem mogła wyłączyć większość bohaterskich obrońców. 
Dym i ogień umożliwiały w takich sytuacjach natychmiastowy 
doskok na osłonięte pozycje, otwarcie ognia i rozpoczęcie 
zabawy.
   Aloe zbliżyła się do Pierwszego.
   - Nie róbmy tego - powiedziała cicho.
   - To postanowione - rzekł.
   - Proszę, przecież miało być inaczej.
   - Później.
   Uwiesiła się jego ramienia.
   - Nie teraz - powiedziała głośno. - Nie można teraz, 
kiedy idziemy do stolicy, kiedy wszystko ma się zacząć od 
nowa. To już niepotrzebne. To strata czasu.
   Słyszeli ją wszyscy. Słyszeli nawet rolnicy. Pierwszy 
spojrzał na nią ze zdziwieniem. Zatrzymał się. Inni stanęli 
za jego przykładem. Odległość od osady była niewielka.
   - Strata czasu - powtórzyła Aloe.
   Sytuacja stała się napięta. Obrońcy cofnęli się i 
osłonili. Czekali. Atak wciąż jeszcze nie stanowił problemu, 
ale sygnał należało dać natychmiast. Jednak Pierwszy 
zwlekał.
   - Zostawmy - powiedział Dwudziesty Czwarty.
   Pierwszy spojrzał na niego, potem na Aloe. Nie patrzył na 
nikogo więcej. Pomyślał, że stolica jest blisko. Muszą się 
śpieszyć. Podniecenie w nim opadło. Nagle poczuł się bardzo 
zmęczony.
   Rozejrzał się wokół siebie.
   - Odchodzimy - rzekł.
   Odwrócił się i poszedł, poprawiając broń. Reszta, 
ociągając się, ruszyła za nim. Ktoś zaklął. Ostatni szedł
Dwunasty, który choć rozczarowany, rozważał coś, bo 
wysiłek malował się na jego dziecięcej twarzy.
   Na mężczyzn, którzy wciąż stali z karabinami przed 
drzwiami swych domów, nikt już nie zwracał uwagi. Rolnicy 
nie strzelają w plecy.
   Dziewiąty zrównał się z Pierwszym.
   - Piąty chce wszystkiego dla siebie - powiedział. - 
Arradron nie zechce z nami rozmawiać, jeśli będzie już miał 
amulet. A wtedy będę żałował. Będę żałował, że nie 
spaliliśmy tego miejsca.
   W jego twarzy dowódca wyczytał groźbę. Dziewiąty był o 
rok młodszy, ale szeroki w ramionach i szybki.
   - Idź do diabła - rzekł Pierwszy.
   Co do rolników, to sprawa była jasna. Rosiczka, idąc w 
ślad za Pierwszym, zetrze osadę z powierzchni ziemi i utopi 
ją we krwi. Potem zaczai się w pobliżu w nadziei, że 
Pierwszy wróci. Albo Rosiczka wejdzie do stolicy. Lecz to 
mało prawdopodobne. Raczej będzie czekał.
   Wkrótce grupa natknęła się na dość znaczny oddział 
wojska. Blisko sześćdziesięciu zabójców w mundurach. 
Żołnierze uformowali szyk i wymierzyli z automatów. 
Odpowiedziano tym samym. Psy przywarły na ziemi, warcząc. 
Wzajemna lustracja przeciągała się; zapadła pełna napięcia 
cisza. Dowodzący oddziałem oficer zażądał informacji, skąd 
są i dokąd idą. Zachowywał się prowokująco i był bardzo 
pewny siebie. Pierwszy zignorował to. Rozkazał swoim pokazać 
przepustki. Oficer długo je oglądał, zanim pozwolił grupie 
przejść. Żołnierze długie minuty trzymali jeszcze broń w 
pogotowiu.
   - O mały włos - powiedział Dziewiąty patrząc na 
Pierwszego. 
   - To byli cholernie nerwowi żołnierze - powiedział 
Siódmy. - Ja tam wolę jasne sytuacje. Widzisz cholernego 
żołnierza, to go zabij. Nie wierzę w te przepustki. A jeśli 
ja nie wierzę, to jak ma w nie uwierzyć taki cholerny 
żołnierz.
   Jeszcze dwa razy zatrzymywano ich, nim ujrzeli mury 
stolicy. Była ogromna. Miała kilka kilometrów średnicy, a 
obwarowania wznosiły się ponad ziemię na jakieś dwadzieścia 
metrów. Miasto płonęło miliardem świateł w bladym mroku 
zbliżającego się wieczoru.
   - Wspaniałe - powiedziała Aloe.
   Piętnasty patrzył na psy. Nie mogły iść z ludźmi. Czuł 
żal, że tracą te piękne, dumne zwierzęta o głębokich, 
lśniących oczach. Zawołał na nie. Otoczyły go ciasnym 
pierścieniem swych ciemnych ciał, a on przyklęknął i mówił 
do nich, jak gdyby potrafiły go pojąć. Potem kazał im 
zostać. Grupa oddaliła się już znacznie, ale wielu chłopaków 
oglądało się za siebie. Kiedy Piętnasty ruszył śladem 
reszty, psy zaczęły się denerwować. Gestem i krzykiem 
zabronił im ruszać się z miejsca. Były posłuszne. Piętnasty 
dołączył do swoich, a potem jeszcze raz odwrócił się. 
Widział przyczajone na ziemi sylwetki zwierząt, które powoli 
roztapiały się w szarości.  

Do bram dobrnęli już grubo po zachodzie. Handlarze, którzy 
tam wystawiali swój towar, skwapliwie schodzili im z drogi.  
Kilkanaście posępnych postaci wnikało do miasta i nikt ich 
nie niepokoił. Pojedynczy żołnierze odwracali wzrok. Zła 
sława swobodnych gangów czyniła swoje. Tylko policjanci 
przyglądali się przybyłym natarczywie i bezczelnie. Tutaj 
policjant czuł się Bogiem w stosunku do ludzi z zewnątrz. 
Trzeba było tu mieszkać, żeby mieć swoje prawa.
   Dwunasty prowadził. To on był pośrednikiem między 
Pierwszym a Arradronem, kiedy zawierano układ, że grupa 
zdobędzie amulet w zamian za status obywatelski. Znał 
stolicę. Szli ulicami pełnymi ludzi mimo późnej pory. 
Dziewczyny przyglądały się, jak pięknie ubrane są kobiety. 
Czasami tłum rozstępował się, kiedy wolno przejeżdżał 
opanerzony samochód policyjny. Poza tym nie funkcjonowały tu 
żadne pojazdy. Fluorescencyjne tablice informowały 
przybyszów, że między piątą a szóstą rano każdy, kto znajdzie 
się na ulicy, zostanie rozstrzelany przez siły porządkowe. 
Stolica nie chciała włóczęgów śpiących pod ścianami 
budynków. Na ten czas goście opuszczali miasto i często 
przeczekiwali fatalną godzinę pod jego murami. Mieszkańcy 
wracali po prostu do domów. Utrzymywano porządek.
   - Patrz, jakie to wszystko wielkie - powiedział 
Dwudziesty Czwarty do Siódmego. Wyciągniętą ręką wskazywał w 
górę, przed siebie, gdzie wstrzeliwały się w niebo sylwetki 
gigantycznych wieżowców.
   Siódmy skinął głową.
   Ze wszystkich stron napływało światło tysięcy neonów i 
reklam. Było naprawdę jasno. Jedna z dzielnic wyróżniała się 
niezmiernym zagęszczeniem nocnych klubów, które właśnie 
otwierane, zapraszały do swoich wykwintnych wnętrz. Gdzie 
indziej tego nie było. Tam z reguły panował większy spokój. 
Wszędzie za to rozciągały się sieci sklepów i domów 
handlowych. Przez oszklone witryny można było zajrzeć i 
przekonać się, że jest tam wszystko, czego można pragnąć.
   - Tu nie ma wojny - rzekł Siódmy. - Tu wojna jest tylko 
pieprzoną bajką, która nikogo nie obchodzi. 
   Wygląd grupy budził zainteresowanie. Bandy z zewnątrz 
pojawiały się tu rzadko. A już prawie nigdy w pełnym 
uzbrojeniu, choć prawo nie zakazywało noszenia broni. 
Policja poddawała intruzów troskliwej obserwacji i wcale tego 
nie ukrywano. Wiadomości o ich ruchach funkcjonariusze 
podawali sobie przez radio. Gdy grupa znalazła się w 
okolicach Zamku Mniejszego, była otoczona przez mundurowe 
patrole i tajnych agentów. Nie ingerowano jednak. Nie było 
powodów.
   Dwunasty zatrzymał się.
   - To tu, blisko - rzekł.
   Stali na obszernym placu. Tłum falował tutaj, jak 
wszędzie, ale niedaleko wybudowano masywne ogrodzenie z 
czarnej stali. Czaszki i piszczele wymalowane na murze 
ostrzegały przed wysokim napięciem.
   - Idąc wzdłuż muru, dotrzemy do wejścia - powiedział 
Dwunasty.
   Drugi skinął głową.
   - Dobrze. Pójdziemy we dwóch. Reszta tu zostaje i czeka.
   Spostrzegł, że kilkanaście par oczu patrzy na niego w 
skupieniu.
   - Tak - rzekł. - Zobaczymy.
   Poszli.
   - Jacyś chytrzy faceci idą za nami - wyszczerzył zęby 
Dwunasty.
   - Spokojnie - odparł Pierwszy. - Rzucamy się w oczy.
   Wartownia i wejście nie były daleko. Pierwszy oddał 
Dwunastemu swoją broń.
   - Czekaj tu - powiedział.
   - Zaraz - zaprotestował Dwunasty. - Pójdę z tobą. 
Wszystko tu znam, będzie łatwiej.
   - Nie. Idę sam. Czekaj tu i patrz na wszystko.
   - Ty, chyba nie chcesz nas wykiwać - rzekł nagle 
Dwunasty.
   Pierwszy wbił w niego wzrok. Patrzył i milczał, aż 
czternastolatek odwrócił głowę. Potem dowódca ruszył w 
kierunku wartowni, bez słowa. Dwunasty, wściekły, splunął, 
zatrzymał jednak go gestem i powiedział:
   - W budynku, w poczekalni na ścianie jest monitor. Na nim 
są nazwiska ludzi, którzy mieli lub będą jeszcze mieć 
spotkanie z Arradronem. Nie umiem czytać, ale mówiono mi, że 
to właśnie taki wykaz.
   - Dobra, bękarcie.
   Strażnik zlustrował Pierwszego uważnym wzrokiem. Długo 
porównywał zdjęcie na przepustce z jego twarzą. Czujnikiem 
zbadał oryginalność pieczęci. Porównał odciski palców. Za 
ogromną kratą dwóch innych strażników nieruchomo gapiło się 
przed siebie.  
   Wartownik odszedł na bok i rozmawiał z kimś przez 
mikrofon założony tuż poniżej linii ust. Wrócił za chwilę.
   - Pan minister przyjmie pana.
   Masywna krata podniosła się bezszelestnie. Pierwszy 
wszedł. Obszukano go, osłuchano jakimś urządzeniem i 
powiedziano, gdzie iść. Strażnicy patrzyli za nim, a on 
poszedł szeroką aleją przez dosyć ładny ogród. Przy końcu 
alei znajdował się stylowy dom o spadzistym dachu. Stojący 
przy drzwiach goryl także obszukał Pierwszego. Po przejściu 
przez próg chłopak znalazł się w korytarzu, gdzie podłoga 
była z marmuru, a pod ścianami stały egzotyczne rośliny. 
Wtedy przeszukano go po raz ostatni; najdokładniej.

W poczekalni znajdował się jeszcze tylko jeden człowiek. 
Siedział w głębokim fotelu i przeglądał jakieś papiery. Nie 
zwrócił uwagi na wchodzącego.
   Pierwszy rozglądnął się i niemal natychmiast spostrzegł 
monitor, który zajmował całą ścianę. Na ekranie rzeczywiście 
wyświetlana była lista spotkań, jakie Arradron odbywał tego 
dnia. Pierwszy zbliżył się w stronę monitora, choć to nie 
było potrzebne. Przebiegł oczami cały wykaz. Potem jeszcze 
raz, ale już uważniej. Oddychał niespokojnie. Za trzecim 
razem miał pewność. Piątego nie było na liście.  
   Uśmiechnął się do siebie. Jeśli zdrajca miał przyjść, to 
najwcześniej dzisiaj. Jego ewentualna przewaga nie mogła być 
zbyt wielka.
   Wiedział już, co trzeba robić. Okłamie Arradrona. Zagra 
na czas. Zaczają się. Będą czekać. Piąty przyjdzie i dostaną 
go. Wszystko będzie dobrze.
   W tym momencie coś się zmieniło. Chłopak zbladł. Na 
ekranie pojawiły się jego personalia. Komputer uwzględnił 
już przybycie Pierwszego i wyznaczył mu czas audiencji. Ale 
nie to było ważne. Komputer wyświetlał też dane Piątego. 
Wynikało z nich, że Piąty dotarł jednak do ministra. Dwie 
godziny temu.
   Dwie godziny.
   Pierwszy zaczął gorączkowo myśleć.
   "Godzina dwudziesta druga trzydzieści - zaśpiewał ukryty 
głośnik. - Pan minister przyjmie pana Pierwszego. Proszę 
wejść."
   Człowiek w fotelu podniósł głowę znad swoich papierów. 
Był niemile zaskoczony. Wydawało mu się, że on powinien mieć 
teraz spotkanie.
   Pierwszy myślał, starając się nie wpadać w panikę. Piąty 
dostał się tu, ale przyjęto go nieoficjalnie. Pewnie, 
zależało mu na tym. Ale transakcja była już dokonana. Piątego 
chroniła potęga Arradrona. To, że ukazało się na monitorze 
jego nazwisko - to informacja tylko na użytek Pierwszego. 
Starano się go uprzedzić, dać możliwość wycofania się. 
Informowano, że stał się niepotrzebny. Że to koniec, że 
wszystko stracone.
   To była sugestia, żeby nie zabierał czasu Arradronowi.
   "Pan Pierwszy, proszę wejść" - powtórzono przez głośnik.
   Brzmiało to jak szyderstwo.
   "I właśnie dlatego tam pójdę - pomyślał Pierwszy. - Ale 
to nie ma sensu. No kurwa, kurwa, kurwa."
   Arradron przyjął go grzecznie w gabinecie od sufitu po 
podłogę obitym ciemną boazerią. Zaproponował koniak, a gdy 
Pierwszy odmówił, nalał sobie i usiadł w fotelu.
   - Przykro mi - powiedział Arradron. - Przykro mi, bo już 
posiadam rzecz, o którą mi chodziło. Umowa z panem, no 
cóż...
   - Wiem - odparł Pierwszy. - Wiem, co pan ma. Ale to my 
zdobyliśmy tę rzecz. Ten amulet. Niech pan dotrzyma umowy.
   Arradron wstał i z kieliszkiem w ręku zaczął przechadzać 
się po pokoju.
   - Amulet, relikt przeszłości, źródło władzy magicznej, 
czy też niezwykle rzadki minerał, potrzebny do produkcji 
nowej generacji głowic chemicznych, jakie to ma znaczenie. O 
ile mi wiadomo, pan Piąty, czy jak on tam się przedstawił, 
oświadczył, że wszystko zrobił bez niczyjej pomocy.
   Pierwszy chwilę nie odpowiadał. Jakby zbierał myśli.
   - Pan wie, że to kłamstwo. Pan dobrze wie. Ale wygodniej 
jest panu udawać, że pan wierzy. Piąty nie mógł zażądać za 
wiele. W ostatecznym rozrachunku okazał się tańszy.
   - Niech pan nie będzie naiwny - powiedział Arradron. - 
Czego pan oczekuje? Wiem, że ten chłystek was zdradził, to 
oczywiste, ale to nie moja sprawa. Zawarłem umowę z panem, 
ale pan się nie wywiązał. Przedmiot nie pan mi dostarczył, a 
ja płacę dostawcy. Ma pan rację. Ten szczeniak jest tańszy. 
Jedno obywatelstwo miejskie i choćby największe pieniądze to 
nie to samo, co kilkadziesiąt zezwoleń. Czy pan wie, jak 
trudno teraz o takie zezwolenie na pobyt? To się nie mieści 
w głowie.
   - Jest nas już niewielu - odparł spokojnie Pierwszy.
   Arradron przestał spacerować.
   - No to co? Czy to coś zmienia? Jedno obywatelstwo 
kosztuje teraz miliony. Miliony. Dał się pan oszukać, 
Pierwszy, i wcale mi pana nie żal.
   - Chcieliśmy tylko zamieszkać w stolicy - powiedział 
Pierwszy przez zaciśnięte zęby. - Chcieliśmy zamieszkać w 
stolicy i zacząć wszystko od nowa.
   - Dał się pan oszukać - ciągnął minister - i nie żal mi 
pana. Bo jest pan najgorszym bandziorem, o jakim słyszałem. 
Słyszałem zaś niejedno, bo jest wojna i dużo się dzieje. No 
tak, właśnie, jest wojna. Wypuszczę pana stąd żywego. I 
pozwolę opuścić miasto bez kłopotów. W końcu oddał nam pan 
dużą przysługę. Książę będzie zachwycony.
   - Jest pan świnią, Arradron.
   - Nic podobnego. Tylko pan pozwolił się oszukać. I to nie 
mnie. Zdarzyło się panu coś najgorszego: zdrada. Wielu 
umierało od tej choroby. Pan wciąż żyje.
   Pierwszy wstał i skierował się do drzwi.
   - Prowadził pan ze mną grę, Pierwszy - powiedział 
Arradron. - Grał pan naiwnego, który szuka sprawiedliwości. 
Ale pan nie jest naiwny. Pan jest okrutny. Był pan 
przegrany, zanim tu przyszedł i wiedział pan o tym. Ale to 
była szansa. Zawsze szansa. Więc jednak pan przyszedł.
   Już przy drzwiach Pierwszy odwrócił się.
   - Oszczędzę panu tych milionów - rzekł. - Niech mi pan 
powie, jak znaleźć Piątego, a zniknie problem jego 
obywatelstwa.
   - Nic z tego. To inteligentny dzieciak. Doskonale się 
zabezpieczył. Może i chciałbym, ale nie mogę.
   Pierwszy wyszedł i nie zatrzymywany przez nikogo wydostał 
się z posiadłości ministra.
   Dwunastemu wystarczył jeden rzut oka, żeby odgadnąć.
   - Co za skurwysyn - wykrztusił. I nie powiedział nic 
więcej. Odwrócił się tylko w stronę miejsca, z którego 
obserwowali ich policjanci w cywilu. Patrzył na nich. 
Zastanawiał się. Rysy jego twarzy zmieniły się. Dziecko o 
obliczu manekina.
   Chciał się odegrać. Obojętnie na kim.
   Ale jeszcze nie teraz.
   - Już nic nie da się zmienić? - zapytał.
   - Nie - odparł Pierwszy.

Bardzo powoli wracali do grupy. Nie odzywali się do siebie. 
Idąc potrącali ludzi. Przechodnie odwracali głowy. Niektórzy 
coś mruczeli. Pierwszy nie zwracał na to uwagi. Dwunasty 
patrzył tylko posępnie.
   Gdy stanęli na placu, Aloe podbiegła do Pierwszego, a 
inni otoczyli ich kręgiem.
   - Wynosimy się stąd - powiedział przywódca.
   Nie zrozumieli do końca. Jeszcze nie chcieli wierzyć.
   - No, na co się gapicie - wrzasnął Pierwszy. - 
Spieprzyliśmy.
   - To znaczy, że co? - zapytał Dziewiąty.
   - Że koniec. Wracamy w lasy. Ubili interes za naszymi 
plecami.
   - Skurwysyny!
   Zapadła cisza. Ktoś się przeżegnał.
   - Przestań, cholera, się modlić - ryknął Siódmy.
   Dwunasty nerwowo przygryzał wargę.
   - Rozwalmy ich - rzekł.
   - Rozwalmy - powtórzyła jak echo Aloe.
   Pierwszy milczał. Nie patrzył na nikogo. Umysł miał 
chłodny. Gdy wspominał cały ostatni tydzień z perspektywy 
tej chwili, zachciało mu się śmiać. Wszystko skończyło się 
fatalnie, ale przy odrobinie rozsądku można było 
przewidzieć, że tak się skończy. Szanse złapania Piątego 
były minimalne. Od początku.
   - I co zrobimy? - zapytał Piętnasty.
   Pytanie zawisło w próżni.
   - Więc co?
   Powoli wszystkie twarze zwróciły się w stronę przywódcy. 
Pierwszy wyraźnie zwlekał z decyzją.
   - Kombinujemy żarcie i wynosimy się - rzekł.
   Nikt się nie poruszył.
   - Krew za krew - powiedział niespiesznie Dziewiąty. - Tak 
zawsze było.
   - Po tym, co się stało, nie możemy tak po prostu odejść - 
stwierdził Piętnasty.
   - Więc czego chcecie? - powiedział Pierwszy. - Chcecie 
się rzucić na Zamek? Te wszystkie gliny czekają tylko, żeby 
ktoś rzucił peta na ulicę. Rozpieprzą nas nawet za to.
   - Nie zależy mi - rzekł Dwunasty.
   - Przejdziesz najwyżej dwa kroki z odbezpieczonym 
automatem.
   - I tak jestem już trupem.
   Pierwszy zaciął zęby. Ale powiedział tylko:
   - Dosyć. Idziemy.
   Właśnie teraz, kiedy szli przez miasto, które już na 
pewno nie miało stać się ich domem, zrozumieli, jak bardzo 
są zmęczeni. Te wszystkie olbrzymie budowle, roziskrzone 
feerią świateł, wydawały się jeszcze wspanialsze, bo 
niedostępne.
   Kupili suchary i mięso. Jeszcze przed północą wydostali 
się z miasta. Wkrótce odnalazły ich psy, które - 
zrozpaczone - zataczały szerokie kręgi wokół miejsca, w jakim 
je zostawiono. Ludzie przyjęli ten fakt bez radości. Szli 
wolno, nie śpiesząc się. Powietrze było przejrzyste i 
chłodne.
   - Może jeszcze tu wrócimy - powiedział Piętnasty do Kryty 
i obejrzał się, by zobaczyć, jak miasto lśni w ciemności. - 
To będzie wtedy, gdy już choroba się w nas rozwinie i nie 
będziemy mieli dużo czasu.
   - Wrócimy - powiedział głucho Dziewiąty idący obok.
   - Wymyślimy coś i rozwalimy, kogo trzeba.
   - Tak - odparła Kryta i spuściła głowę.
   Aloe opierała głowę na ramieniu Pierwszego. Było jej 
ciężko. Pierwszy nie odzywał się, a usta miał gniewnie 
zacięte.
   - Nie dręcz się - powiedziała. - Teraz to na nic. Takie 
myślenie może wykończyć.
   - To już nie jest ważne.
   - A co jest ważne? - zapytała.
   - Rosiczka - odparł.
   Siódmy uderzył się ręką po udzie. Twarz miał ponurą.
   - Gdzie on teraz może być, cholera?
   - Zobaczymy - odparł przywódca. - Jak puścił z dymem tych 
brudnych chłopów, to jest w pobliżu. Krąży, w obawie przed 
wojskiem.
   - Może zrezygnował?
   - Zobaczymy. Jak zrezygnował, my spalimy osadę.
   Siódmy splunął i powiedział, że wolałby, żeby Rosiczka 
był tu gdzieś, bo on, chociaż ma tylko jedną rękę, chce go 
powiesić na byle jakim drzewie.
   - Co myślisz zrobić? - zapytała Aloe.
   - Wyrżnąć wszystkich - rzekł Pierwszy.
   - Dzisiaj?
   - Teraz. Jak najszybciej. I chcę myśleć o tym. Tylko o 
tym.
   - Tak - rzekła posępnie.
   Patrzyła na psy, które sunęły obok. Przydadzą się 
niedługo.
   Po kilku godzinach dotarli do osady, którą mijali rano. 
Wszyscy już wiedzieli, że coś się stanie i czepili się tej 
myśli z wariacką radością. Osada tonęła w mroku i w ciszy. 
Podchodzili ostrożnie. Przygotowania ograniczyły się do 
sprawdzenia broni i krótkich uwag na temat wynikłych nagle 
możliwości. Zbliżali się polami. Szli szeroką ławą, lekko 
pochyleni, zachowując kilkumetrowe odstępy. Pierwszy 
zostawił przy sobie tylko Dwunastego i Dwudziestego 
Czwartego, któremu przypadł tym razem obowiązek dźwigania 
wyrzutni. Aloe pocałowała go i zajęła dalsze miejsce w 
szyku. Jakieś sto metrów od zabudowań przyczajono się, 
wykorzystując nierówności terenu. Pierwszy dał znak 
Dwunastemu.
   - Dalej, idź - szepnął.
   Dwunasty zniknął jak zdmuchnięty. Wkrótce zamajaczył na 
tle budynków w oddali, a potem gdzieś przepadł. Dowódca 
oczekiwał go, leżąc na ziemi.
   Chłopak wrócił po piętnastu minutach. Był znakomitym 
zwiadowcą.
   - Źle - szepnął. - Masa trupów. Pośrodku wsi pozbierano 
je na kupę. Jest ładunku na dwa cmentarze. Jest wojsko.
   - Dużo wojska?
   - Nie wiem. Warty są liczne.
   - No to Rosiczka już tu był - mruknął Pierwszy. - Zrobił 
swoje i tyle go widzieli.
   - Chyba nie - zaprotestował Dwunasty.
   - Co, nie? 
   - Chyba nie udało mu się. Wyrżnął całą ludność, ale 
żołnierze musieli go zaskoczyć, bo z kilku jego najemników 
zrobiono wisielców. I jedna z piwnic jest pod strażą, 
trzymają tam kogoś.
   - Ci powieszeni to na pewno ludzie Rosiczki?
   - Na pewno. Nieźle wyglądają na sznurach. Ale sam szef 
musi być w tej piwnicy. Jeszcze z nim nie skończono.
   Pierwszy zastanowił się.
   - Wiedziałem, że Rosiczka tu przyjdzie - rzekł. - Nie 
wiedziałem tylko, że da się tak podejść. Amator. Idź i 
powiedz reszcie o wojsku. Wszystko jak zwykle. Ruszamy 
dokładnie za trzy minuty.
   Dwunasty poszedł wzdłuż linii, jaką tworzyły czuwające na 
pozycjach sylwetki chłopaków i dziewczyn, a przywódca dał 
znak Dwudziestemu Czwartemu, by był gotowy.

Czołgali się. Psy postępowały między nimi niczym senne 
duchy. Wszystko działo się w ciszy i w osadzie niczego nie 
zauważono, ale też nikt nie wypatrywał zagrożenia. Nie 
spodziewano się nowej bandy. Odległość między grupą a 
skrajem osady systematycznie się zmniejszała. Pięćdziesiąt 
metrów. Dwadzieścia pięć. Pięć.
   Pierwszy przywarł do ściany najbliższego budynku. Ciemne 
postaci kryły się po prawej i lewej jego stronie. Wydobył 
granaty.
   Sunęli pustymi uliczkami jak czarny, milczący wąż. Na 
przecięciu się ulic, pod siatką z drutu, siedział żołnierz. 
Przed drzwiami pobliskiego domu palił papierosa inny. Drzewa 
i krzaki przesłaniały widoczność, ale ułatwiały poruszanie 
się. Pierwszy przesunął się pod szeroki dąb. Zobaczył 
kolejnego żołnierza, jak ziewa, oparty o parkan.
   Przykucnął. Automat złożył na prawym kolanie i powiązał 
kilka granatów w wianek. Starannie wyjął zawleczki. 
Dwudziesty Czwarty tuż za nim także się przygotowywał. Dużo 
od niego zależało. Gestem wskazał dowódcy wysoką latarnię 
uliczną. Wisiał na niej trup młodego mężczyzny.
   Pierwszy skinął głową, że widzi.
   Chwycił karabin w garść. W drugiej ręce trzymał ciągle 
pęk granatów. Z południa płynął orzeźwiający wiatr i gałęzie 
dębu uginały się pod jego ciężarem miarowo. Pierwszy 
gwałtownie zerwał się z miejsca i zamachnął się z całych 
sił.
   Rzucił.
   W tym samym momencie zagrzmiała wyrzutnia. Zaterkotały 
karabiny maszynowe. Pierwszy skoczył do przodu. Jeden. Dwa. 
Trzy. Cztery wybuchy o olbrzymiej mocy wstrząsnęły ziemią. 
Biegnąc Pierwszy znajdował się już pośród powstającego morza 
ognia i dymu. Wartownicy leżeli martwi. Ściany dwóch domów 
pękały i kładły się z trzaskiem. Rozległy się krzyki i 
przekleństwa. Przywódca przedostał się przez małą uliczkę, 
skręcił. Zobaczył, że z naprzeciwka biegnie jakiś człowiek. 
Pierwszy rozwalił go natychmiast. Potem granat w najbliższe 
okno. Zanim nastąpił wybuch, chłopak wyważył już jakieś 
drzwi. Strzelił na oślep. Wpadł do środka. Kolejny granat. 
Eksplozja. Znów drzwi. Młody żołnierz próbuje złapać 
pistolet, ale nie nadąża. Ktoś z kąta wyciąga błagalnie 
ręce. Pierwszy długimi seriami, metodycznie demolował 
stylowy pokój. Wbiegł po schodach. Kilka pocisków wyłamało 
tynk obok niego. Ktoś strzelił. Chłopak odskoczył. Moment 
oddechu, krótka seria; dwa granaty, jeden po drugim. Siła 
wybuchu zepchnęła go ze schodów. Spadł. W ramieniu czuł 
ból. Wybiegł na powietrze. Ponad połowa zabudowań stała już 
w płomieniach. To reszta grupy opanowywała teren. Przebiegł 
Dziewiąty, nie zauważył dowódcy. Jakiś żołnierz płonął 
żywcem i wyciągał do góry ramiona.
   Pierwszy znów biegł. Przed sobą miał trzech żołnierzy. 
Rzucił się za drzewo. Ziemia obok niego eksplodowała. Poczuł 
ciepły podmuch i oczy zaszły mu krwią. Stracił równowagę, 
już nie miał osłony, poleciał w bok. Ale nikt nie strzelał. 
Żołnierze płonęli. Zza rogu wynurzył się Dziewiąty z 
miotaczem. Machał rękami. Drugi starł z twarzy krew i 
głęboko dyszał. Dziewiąty skierował smugę ognia na pobliski 
budynek. Wył. Nagle upadł i już się nie podniósł.

Walka trwała od kilku minut. Huk ognia narastał, a dym 
układał się piętrowo. Pierwszy niewiele mógł dostrzec. 
Podniósł się i pochylony przesuwał się do skrzyżowania. Coś 
otarło się o jego nogi. Instynktownie odskoczył. Ciemny 
kształt. Pies. Był zdyszany i miał przekrwione oczy. Na 
pobliskich latarniach znowu wisielcy. Pierwszy ukrył się za 
jakąś furtką. Poklepał psa.
   Z lewej strony masywny budynek. Zbyt masywny, jak na taką 
osadę. Wewnątrz żołnierze. Ostrzeliwali się. Dwunasty za 
wrakiem jakiejś maszyny. Dalej Kryta. Aloe. Bryza. Wyglądały 
pięknie w swych obszernych kurtkach, z automatami bijącymi na 
maksa. Nagły hałas. Pierwszy odwrócił się i strzelił 
jednocześnie. Z płonącego okna skakał jakiś desperat. Skonał 
w locie.
   Pies sprężył się i zadrżał. Pierwszy wzdrygnął się.  
Wyszli i ostrożnie poczęli się przekradać w stronę 
Dwunastego. Wszystko szło dobrze. Pierwszy położył się na 
ziemi i czołgał. W pewnej chwili pies przeskoczył parkan i 
zniknął. Słychać zdławiony krzyk. Jęk. Pierwszy nie miał 
czasu spojrzeć. Dwunasty już go zobaczył. Osłaniał go.  
Dowódca szybko znalazł się przy nim. Pies wrócił. Na pysku 
miał krew.  
   - Miotacz! Masz przecież miotacz - krzyknął Pierwszy.
   - Zostaw - Dwunasty był zdecydowany. - Tam są jeńcy. Będę 
ich miał.
   To chyba jedyny budynek w osadzie, który jeszcze nie 
płonął. Kilku żołnierzy broniło się zacięcie. Trwała 
wymiana strzałów. Jeden z wojskowych dostał. 
Pierwszy patrzył na Aloe, która zajmowała pozycję w 
niedalekiej odległości. Była spokojna. Opanowana jak zwykle.
   Widać Siódmego. W jedynej ręce trzymał miotacz i ciskał 
się z nim na prawo i lewo. Dwunasty wściekał się. Prawie 
płakał. Śpieszył się, ale nie mógł przełamać oporu żołnierzy w 
budynku. Z okien na piętrze i parterze mieli dobrą 
widoczność. Pierwszy dopiero zauważył na ziemi zwłoki dwóch 
swoich chłopaków.
   Jeden z nich to Trzydziesty.
   - Ty skurwysynu - wrzasnął na Dwunastego. - Ty niewyżyty 
skurwysynu.
   Ściągnął miotacz z jego ramienia. Chłopak próbował 
protestować. Dowódca nie słuchał. Ogień łagodnym strumieniem 
dosięgnął okien. Wił się między nimi jak bluszcz. Dwunasty 
krzyknął, zerwał się i pobiegł do drzwi budynku. Rozsadził 
je. Nikt już do niego nie strzelał, bo z okien buchał dym. 
Pierwszy śmiał się i malował ogniem po ścianach jak artysta. 
Dwunasty zniknął w drzwiach. Już go nie widać. Teraz Siódmy 
dołączył się ze swym miotaczem i pomaga dowódcy. Nic już nie 
widać spoza płomieni. Pierwszy rozkazuje kończyć. Wreszcie 
zauważył, że Dwunasty gdzieś się zapodział.
   Rozglądnął się dookoła. Trzy dziewczyny. Siódmy. Pies. 
Płomienie. Góry płomieni i żar, który napierał zewsząd.
   Nagle od ognia oddzieliła się niewielka postać. Dwunasty. 
Kaszlał, krztusił się. Ubranie na nim gorzało. W ślad za nim 
podążało trzech mężczyzn, z powiązanymi i wykręconymi do 
tyłu rękami. Słaniali się. Jeden upadł. Podniósł się. Znowu 
upadł. Dwunasty runął na ziemię i tarzał się. Siódmy 
dopadł i pomagał mu się gasić. Mężczyźni mieli spalone 
włosy, posiniałe twarze i załzawione oczy.
   Pierwszy znieruchomiał. Patrzył na nich. Tak. To był 
Rosiczka. Na pewno on. I dwóch jego najemników. Bez brody, 
bez stalowego pasa, ale przecież Rosiczka.
   Dwunasty ugasił się już z pomocą Siódmego. Dziewczęta 
wyszły do nich. Wyglądało na to, że walka jest skończona. 
Znikąd nie nadbiegali żołnierze. Umilkły strzały, pozostał 
tylko huk pożaru. Dwunasty głośno łapał powietrze i chwiejnie 
się poruszał. Odepchnął Krytę, która podeszła do niego i 
zabrał jej pistolet. Upadła, lecz to nic go nie obchodziło. 
Oczy miał nieprzytomne.
   - Co robisz? - krzyknął Pierwszy.
   Dwunasty zbliżył się do jeńców. Opuścił ciężko głowę, a 
potem ją podniósł. Był poważny. Uniósł rękę, w której 
trzymał pistolet, wyprostował ją i strzelił dwa razy. 
Kompani Rosiczki upadli.
   - No to uratowałem ci życie - wybełkotał do ich szefa. - 
Teraz poderżnę ci gardło.
   Upuścił pistolet. Wszyscy przyglądali się Rosiczka nie 
poruszył się, patrzył tylko przed siebie, a oczy łzawiły mu 
od dymu.
   Dwunasty wyciągnął nóż. Pierwszy stał zafascynowany. 
Chłopiec podszedł, mocno ściskając rękojeść.
   - Ty psi synu - powiedział Rosiczka.
   Dwunasty zaszedł go od tyłu i chwycił jedną ręką za 
głowę. Drugą wykonał ruch, jakby zagarniał ukochaną zabawkę i 
szybko przesunął nożem po szyi mężczyzny. Trysnęła krew. 
Chłopak odskoczył, zaciskając zęby. Rosiczka wyprostował się, 
wyprężył, stał tak przez mgnienie, nie mogąc złapać tchu, a 
potem upadł, poruszając ustami jak ryba wyciągnięta na ląd. 
Bił głową o ziemię i kopał nogami. Niedługo znieruchomiał.
   Kałuża krwi wykwitła w miejscu, gdzie leżał.
   Dwunasty stał i patrzył.
   - Ruszać się - rzekł Pierwszy. - Idziemy dalej.
   Wzięli automaty. Pierwszy ruszył przodem. Szli ulicami, 
które wyglądały jak czarne pasma między kolumnami ognia. 
Wciąż nikt nie strzelał. Nikogo nie było. Wszędzie leżały 
zwłoki. Na wielkim placu usypano z ciał ogromny stos, ale to 
były trupy mieszkańców, pomordowanych przez Rosiczkę. 
Wkrótce stwierdzili, że dalszy marsz po osadzie nie ma sensu 
i jest niemożliwy ze względu na żar.
   Na polach czekało już na nich czterech chłopaków. Był 
wśród nich Piętnasty.
   - Załatwiliśmy ich - powiedział.
   Spojrzeli na niego ponuro.
   Szukali pozostałych, ale nie znaleźli. Czekali jeszcze do 
świtu, choć był to tylko niepotrzebny gest. Potem poszli na 
północ, a z nimi dwa ostatnie psy.
   Pierwszy pomyślał, że to jest jego życie. Zabijać. 
Stolica została przed nimi zamknięta.
   Byli chorzy. Wrócili ze strefy. Ale nie mówili już o tym. 
Dwunasty szedł uśmiechnięty, jak gdyby myślał o czymś 
bardzo, bardzo przyjemnym.
   Szli cały dzień, rzadko odpoczywając. Nie spotkali 
żadnego kupca, rolnika, nawet patrolu. W ogóle nie spotkali 
nikogo.
   Wieczorem rozpalili olbrzymie ognisko. Usiedli wokół 
niego kręgiem. Znowu było ich mniej.
   Nikt nic nie mówił.
   Pierwszy opierał się o głaz, patrzył na Aloe, jak 
monotonnie wrzuca w płomienie małe, połamane patyki. 
Dwunasty ostrzył nóż na kamieniu i od czasu do czasu spluwał 
za siebie. Kryta i Piętnasty trzymali się mocno za ręce, z 
których umyślnie nie zmyli krwi. Bryza patrzyła tępo w 
ogień. Kochała Dziewiątego, ale on zginął i inny chłopak 
obejmował już ją ramieniem. Czwarta dziewczyna nie żyła i 
jej kochanek żuł z wysiłkiem kawałek kory.
   Ktoś bardziej w cieniu czyścił broń. Inni po prostu byli.
   A Pierwszy wciąż opierał się o głaz i pomyślał, że nie ma 
nigdzie ludzi, którzy mieliby bardziej kamienne twarze.
   Potem długo patrzył w niebo, na rozwieszone w przestrzeni 
zimne i obojętne konstelacje świateł.
           
                                                Piotr Górski

                        PIOTR GÓRSKI
Urodził się 7 września 1971 roku na Mazurach - w Morągu. 
Student III roku filologii polskiej Uniwersytetu Gdańskiego. 
Zainteresowania literackie, nie tylko fantastyczne, wyniósł 
z domu (rodzice także są polonistami). II nagroda na 
Ogólnopolskim Konkursie Literackim "O laur XIII Muzy" 
(1988). Wyróżnienie w konkursie "Życia Warszawy", 
"Maturzyści'90". Wyróżnienie w konkursie poetyckim "O laur 
Liścia Akantu" (1991). W pierwszym numerze "Fantazji" 
ukazało się jego opowiadanie "Historia jak z bajki".
   "Horda" - ostra dark future - zaleca się powściągliwością 
formy; jest opowiadaniem klarownym, chłodnym i 
przerażającym. Przynależności generacyjnej autora nie 
precyzuję, by nie kierować nań ataków Rafała Alexis 
Ziemkiewicza bądź Jego Ludzi. Howgh!
                                                       (mp)
