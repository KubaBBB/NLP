Autor: Richard Cowper
Tytuł: Nic ważnego

(A Matter of No Great Significance)

Z "NF" 1/91

Tam, gdzie stratosfera przechodzi w mezosferę i pędzące w 
kierunku Ziemi cząsteczki rozbłyskują niczym świętojańskie 
robaczki, by zaraz potem przestać istnieć, olbrzymi statek 
obrócił się majestatycznie nad przesuwającą się pod nim 
planetą. Statek był częściowo sztuczną konstrukcją, a 
częściowo żywym organizmem; gdyby przypominał cokolwiek 
znanego człowiekowi, można by go opisać jako niezwykle 
delikatną rozgwiazdę, tyle tylko, że zbudowaną z dmuchanego 
szkła, złota i srebrnej nici, i pływającą przy wtórze 
wiecznego milczenia najgłębszych otchłani kosmosu w 
niewyobrażalnie zimnych, skąpanych w blasku gwiazd wodach.
   Statek miał swoje imię, chociaż trudno by było 
przetłumaczyć je na którykolwiek z ziemskich języków, jako 
że stanowiło ono pojęcie będące połączeniem koncepcji 
poszukiwania, wędrówki i oczekiwania. Najbliższym 
odpowiednikiem mógłby chyba być "Poszukiwacz Boga". Statek 
miał również swój numer - 2723. Pochodził z systemu 
planetarnego niewielkiej gwiazdy leżącej w odległym ramieniu 
naszej galaktyki, zbyt małej, by dostrzegło ją nieuzbrojone 
oko nawet najzdolniejszego babilońskiego astronoma. Odkrycie 
teleskopu optycznego miało nastąpić dopiero w wiele, wiele 
stuleci później, w odległej, niewyobrażalnej jeszcze dla 
nikogo przyszłości.
   Tajemniczy gość przygotowywał się do opuszczenia Układu 
Słonecznego. Kapsuły lądowników, załadowane skarbami 
zebranymi na tajemniczych kontynentach i w mrocznych 
otchłaniach oceanów, odrywały się od powierzchni Ziemi i 
pędziły niczym srebrne bańki przez atmosferę na spotkanie z 
macierzystym statkiem. Kiedy ten zakończył przedostatnie 
okrążenie globu, z trzydziestu niewielkich pojazdów, jakie 
opuścił na powierzchnię naszej planety, miał już na 
pokładzie dwadzieścia dziewięć, błyszczących teraz wzdłuż 
jego rozczapierzonych kończyn niczym krople rosy na niciach 
pajęczyny.
   Załogi kapsuł wymieniając pozdrowienia wchodziły kolejno 
do Wielkiej Sali Zebrań. Dla zwykłego oka, niezdolnego 
dostrzec ich podwójne serca i cztery struny głosowe, 
zgromadzone tam istoty mogły wyglądać jak nie różniący się 
niczym między sobą ludzie. Dla nich samych jednak, a także 
dla oczu reagujących na znacznie szerszy zakres 
promieniowania elektromagnetycznego niż ten, na jaki 
wyczulona jest ludzka siatkówka, różnice były równie 
oczywiste i łatwo dostrzegalne, jak wówczas, gdy w jednym 
pomieszczeniu zbierze się osiemdziesięciu siedmiu 
przedstawicieli gatunku homo sapiens. Z jednym 
zastrzeżeniem: żadna z nich nie posiadała choćby jednej, 
widocznej cechy, na podstawie której można by określić jej 
płeć.
   Kiedy zameldowała się dwudziesta dziewiąta załoga, 
pośrodku Sali pojawiła się holograficzna projekcja postaci 
Dowódcy Ekspedycji. Na jego lewym przedramieniu widniały 
dwie cienkie, złote opaski. Uniósł prawą dłoń i szmer rozmów 
momentalnie ucichł.
   - Wykonaliście dobrze swoje zadanie i zasłużyliście na 
odpoczynek - oznajmił w języku, który dla ludzkiego ucha 
zabrzmiałby bardziej jak muzyka niż jak mowa. - Usytuowanie
tej planety jest niezwykle obiecujące. Mentor Mikalis 
upoważnił mnie, bym przekazał wam wszystkim wyrazy 
wdzięczności i uznania.
   Przerwał na chwilę, by podjąć nieco innym tonem:
   - Jak wszyscy doskonale wiecie, naszym celem jest obecnie 
jak najszybszy powrót do domu przez dziury przestrzenne, 
których układ pozostanie jeszcze dla nas bardzo korzystny 
przez okres dokładnie dwóch obrotów tej planety. Mieliśmy 
zamiar wyruszyć w drogę natychmiast, jak tylko wszyscy 
znajdziecie się bezpiecznie na pokładzie. Niestety, podczas 
dwudziestego trzeciego obrotu uległa zerwaniu łączność z 
pojazdem Melchiora. Od tamtej chwili udało nam się ustalić, 
że ani Melchiorowi, ani jego towarzyszom nic się nie stało i 
że obecnie są w drodze do znajdującego się na terenie ich 
działania punktu awaryjnego. W trakcie następnego okrążenia 
Iphis Braktor zabierze ich stamtąd pod osłoną nocy. Jeżeli z 
jakichś powodów nie stawią się w umówionym miejscu, będziemy 
zmuszeni wyruszyć w drogę powrotną bez nich, bowiem nie 
możemy pozwolić sobie na dalszą zwłokę. Nie sądzimy 
jednak, żeby miała zajść taka ewentualność. Będziemy was 
informować o rozwoju sytuacji. Dziękuję wam jeszcze raz za 
wzorową realizację zadań naszej ekspedycji, której 
rezultaty, jestem o tym przekonany, okażą się niezwykle 
ważne. Życzę wam dobrego wypoczynku. - Ponownie uniósł dłoń, 
odwrócił się i zniknął.

Pod wieczór drugiego dnia podróży wiatr zmienił kierunek na 
północno-wschodni, spadając w dół ku skalistej dolinie z 
pokrytych śniegiem górskich szczytów, które oddzielały 
trzech wędrowców od odległego morza. Nie minęła godzina, a 
wszystkie chmury zostały odegnane w głąb lądu. Na położone 
na południu wzgórza padły łagodne promienie różowego 
światła, łagodząc ich ostre zarysy plamami delikatnego, 
fioletowego cienia. Wysoko w górze przeleciał klucz 
krzykliwych gęsi, kierując się w stronę leżących daleko na 
południu słonych bagien.
   Obcy jechali jeden za drugim wąską ścieżką, wijącą się 
wzdłuż szemrzącego strumyka. Zdążyli już przyzwyczaić się do 
pozornie niezgrabnego, chwiejnego kroku ich wierzchowców i 
pozwalali im samodzielnie wybierać drogę w kamienistym 
terenie.
   Po pewnym czasie dotarli do miejsca, w którym woda 
spadała ze skalnej półki do płytkiego basenu; rosnące dokoła 
jego brzegów cierniste krzewy dawały nieco osłony przed 
ostrymi ukąszeniami wiatru. Prowadzący małą kawalkadę 
ściągnął wodze wierzchowca, a następnie pochylił się do 
przodu, poklepał go po długiej, wygiętej łukowato szyi i 
szepnął mu coś do ucha. Wielbłąd posłusznie opadł na 
guzłowate, potężne kolana, pozwalając jeźdźcowi zejść na 
ziemię. Dwaj pozostali wędrowcy postąpili w ten sam sposób. 
Oswobodzone z brzemienia zwierzęta poderwały się na nogi i 
pośpieszyły nad brzeg, gdzie schyliły głowy i zaczęły głośno 
pić.
   Zachodnia część nieba przybrała nagle głęboki, 
karmazynowy odcień, pocięty słonecznie złotymi pasami, które 
ściemniały najpierw do jasnego brązu, a potem do rdzawej 
czerwieni. Jeden z mężczyzn rozwiązał skórzaną sakwę i 
wydobył z niej garść suszonych fig, którymi podzielił się ze 
swoimi towarzyszami. Stali przez jakiś czas w milczeniu, 
obserwując zachód słońca i żując słodkie, ziarniste owoce.
   - Czy to daleko stąd? - odezwał się po raz pierwszy od 
wielu godzin Caspar, ten sam, który otworzył sakwę z figami.
   Zagadnięty spojrzał na góry, które właśnie opuścili, po 
czym zawinął rękaw obszernej, wełnianej szaty i spojrzał na 
tarczę instrumentu, który miał przypasany do przegubu dłoni.
   - Nie dalej niż cztery stercje - powiedział. - Możliwe, 
że nawet trzy i pół.
   - Powiedzieli, kogo po nas przysyła?
   - Iphisa Braktora. On również zna miejscowy język.
   - Iphis? - mruknął oblizując palce Caspar. - Nie muszę ci 
chyba mówić, że jeszcze nigdy nie cieszyłem się bardziej z 
perspektywy spotkania z kimkolwiek.
   - Ja też - odezwał się Bal Hazar. - Wyobraźcie sobie, że 
musielibyśmy zostać tutaj do końca życia.
   - Sądząc po tym, co widzieliśmy w innych miejscach, 
mogliśmy trafić znacznie gorzej - zauważył Melchior. - Ta 
planeta ma wiele do zaofiarowania. Jest bardzo piękna. 
Wyczuwam tutaj obecność Zurvana.
   Jego dwaj towarzysze spojrzeli na niego z mieszaniną 
szacunku, oddania i lekkiego rozbawienia. Ten, który nazywał 
się Bal Hazar, zapytał:
   - Czy mógłbyś nam powiedzieć, Mel, gdzie  n i e  
wyczuwałeś jego obecności?
   Melchior uśmiechnął się.
   - Mimo wszystko to prawda. Zaprzeczyć temu równałoby się 
zaprzeczyć istnieniu samego Zurvana. Wyczuwam tutaj głęboki 
spokój, identyczny ze spokojem panującym w centrum 
nyffiańskiego vortexu tuż przed zmianą kierunku przepływu. 
Mentor Mikalis z całą pewnością również musiał to odczuć.
   - Bez wątpienia właśnie to spowodowało nagłe otwarcie się 
ziemi i pochłonięcie naszego lądownika - zauważył Caspar i 
sięgnął po następną figę.
   Na wschodnim horyzoncie góry skryły się za zasłoną 
fioletowych cieni. Nad nimi pojawiła się samotna gwiazda i 
rozpoczęła niedostrzegalną wędrówkę ku zenitowi. Trzej 
mężczyźni przyglądali się jej w milczeniu, aż wreszcie 
Melchior powiedział:
   - A jednak cztery stercje. Pora ruszać w drogę.

Gdy dotarli do końca doliny, na niebie pojawił się księżyc w 
pełni. Jego blade światło posrebrzyło ostre, czarne 
wierzchołki targanych wiatrem cyprysów i rozrzuciło 
niewyraźne cienie w falującej po obu stronach szlaku trawie. 
Gdzieś spomiędzy znajdujących się na południu wzgórz wiatr 
przyniósł melancholijny lament dzikiego psa; po chwili 
dołączył do niego drugi. Caspar zadrżał, zsunął bardziej na 
czoło kaptur wełnianej szaty i pogonił swego wielbłąda, by 
ten zrównał się z wierzchowcem Melchiora.
   - Którędy teraz?
   Melchior wskazał na północny zachód, po czym skręcił 
nieco w bok, kierując się ku wierzchołkowi niewielkiego 
wzgórza. Gdy się tam znalazł, ponownie sprawdził wskazania 
instrumentu przytroczonego do przegubu dłoni.
   - To tam - powiedział po chwili. - Ten pagórek po drugiej 
stronie wioski. Z całą pewnością zdążymy.
   Wielbłądy ruszyły w dół wzgórza, w stronę szarej, 
zakurzonej wstążki drogi i zgrupowanych przy niej domostw o 
ścianach pobielonych wapnem. Uprząż dzwoniła melodyjnie w 
mroźnym powietrzu. Wiatr, który teraz dął im w plecy, niósł 
naprzód ich zapach. Wkrótce poczuł go jakiś pies i zaczął 
wściekle ujadać.
   Wszystkie domy były już pozamykane na noc; drewniane 
okiennice odgradzały zaciszne wnętrza od szalejącego na 
zewnątrz wiatru. Gdzieniegdzie przez wąską szparę wyciekał 
strumień żółtego światła. Z budynku stojącego na samym końcu 
osady dochodził gwar głosów śpiewających pijacką piosenkę.
   Kiedy przejeżdżali obok chaty, z głębokiego cienia 
wyszedł na drogę jakiś mężczyzna. Przyjrzał się Melchiorowi, 
po czym podbiegł prędko, sięgnął w górę i chwycił mocno fałdę
jego wełnianej szaty. Melchior zatrzymał wielbłąda i z 
lekkim zdziwieniem spojrzał na mężczyznę.
   - Ty jesteś lekarzem? Posłałem po lekarza przed trzema 
godzinami.
   - O co chodzi? - zainteresował się Caspar. - Co on mówi?
   - Pyta, czy jestem lekarzem - wyjaśnił Melchior, a 
zwracając się do nieznajomego zapytał: - Co ci dolega?
   - Nic, panie. Chodzi o moją żonę.
   - Jest chora?
   - Rodzi. Potrzebuje pomocy.
   Melchior przyjrzał się podniesionej w górę, okolonej 
brodą twarzy; w bladym świetle księżyca widać było doskonale 
malującą się na niej udrękę i determinację. Zaraz potem 
przeniósł wzrok na rozgwieżdżone niebo. Wielki statek był 
teraz doskonale widoczny - mieniący się brylant wiszący na 
Kole Zurvana. Zawahał się, ale w tym samym momencie poczuł, 
jak wielbłąd opada na kolana.
   - Chodźcie - zwrócił się do swoich towarzyszy. - Zurvan 
chce tego. Weźcie ze sobą wszystko, co macie. Mamy dość 
czasu.
   - Oszalałeś, Mel? Przecież wiesz, że Iphis nie będzie 
czekał!
   - Zaczeka - odparł spokojnie Melchior. - Chodźcie.
   Zsiedli z wierzchowców i ruszyli za mężczyzną przez 
oświetlone blaskiem księżyca podwórze, a następnie przez 
zwieńczone łukiem wejście do długiej, niskiej szopy. W jej 
odległym końcu migotał słaby płomień oliwnej lampki. W 
oddzielonych od siebie kamiennymi przepierzeniami boksach 
długorogie bydło dostojnie przeżuwało pokarm.
   Pod drewnianym żłobem na stogu siana leżała dziewczyna. W 
pobladłej, posrebrzonej potem twarzy jej ciemne oczy 
wydawały się jeszcze większe niż były w istocie. Między 
udami, połączone z nią jeszcze pępowiną, leżało dziecko, 
które przed chwilą urodziła.
   Melchior wyszeptał krótką modlitwę do Zurvana, podszedł 
do niej i podniósł z ziemi małe, nieruchome ciałko. 
Przycisnąwszy usta do ust dziecka wyssał z nich zgęstniały 
śluz i wypluł na klepisko, po czym nabrał powietrza i 
wdmuchał je w płuca nowo narodzonego. Poczuł, jak pod jego 
palcami małe, delikatne niczym u ptaka żebra wzbierają 
pierwszym oddechem. Odsunąwszy twarz nacisnął ostrożnie 
maleńką klatkę piersiową; w szopie rozległo się ciche, 
obrażone na cały świat kwilenie. Spojrzał ze zdziwieniem na 
małą, pomarszczoną twarz i odwrócił się do swoich 
towarzyszy.
   - Co mam teraz robić?
   - Przetnij pępowinę - doradził mu Bal Hazar.
   - Czym?
   - Zębami. Widziałem, że tak właśnie postępują ci ludzie.
   - Więc ty to zrób.
   - Łamiemy prawo, Melchior. Czy przyjmujesz na siebie 
odpowiedzialność?
   - A czy już tego nie uczyniłem? Zrób to.
   Bal Hazar ukląkł na suchym, słodko pachnącym sianie, 
uniósł du ust pępowinę i przegryzł ją.
   - Balsam. Ty go masz, Caspar.
   Caspar wydobył z sakwy dużą, białą tubę, odkręcił ją i 
wręczył Bal Hazarowi, który posmarował pachnącą maścią 
najpierw obydwa końce pępowiny, a następnie całe ciało 
protestującego głośno niemowlęcia.
   Kobieta jęknęła słabo i wyciągnęła ręce do swego 
płaczącego dziecka. Melchior zawinął je w rąbek jej szaty i 
dopiero wtedy oddał matce. Przytuliła je do piersi, a ono 
przywarło do niej ustami i od razu umilkło.
   Wnętrze szopy zalało na ułamek sekundy przypominające 
letnią błyskawicę jaskrawe, białe światło.
   - To Iphis! - zawołał Caspar.
   - Idź i powiedz mu, żeby poczekał - powiedział Melchior. 
- Niebawem tam będziemy.
   Caspar wybiegł pośpiesznie na pustą, smaganą podmuchami 
wiatru drogę. Nad górującym nad wioską wzniesieniem wisiała 
kapsuła ratunkowa przypominająca wielką, srebrną piłkę. 
Wdrapał się na grzbiet najbliższego wielbłąda i zmusił 
ociężałe zwierzę do falującego galopu.
   Melchior tymczasem przyglądał się matce i dziecku 
zastanawiając się, czy uczynił dobrze, czy źle. Świadoma 
ingerencja w przebieg najmniej nawet istotnych wydarzeń na 
obcej planecie stanowiła wykroczenie przeciwko powszechnemu 
prawu. On jednak zrobił to, co zrobił i teraz nie mógł już 
nic na to poradzić. Wziął z rąk Bal Hazara tubę z maścią, 
zakręcił ją i wręczył ojcu dziecka.
   - Weź to - powiedział. - To wyleczy twoją żonę.
   - Ile jestem ci winien, panie?
   - Nie jesteś mi nic winien. To dar.
   Zdjął z palca wąski pierścień z metalu przypominającego 
nieco złoto, po czym rozciągnął go w dłoniach na tyle, żeby 
zmieściła się weń nóżka dziecka. Na drobnym ciałku pierścień 
przypominał bransoletkę z anielskiego włosa.
   - Tyś przynależny Zurvanowi - wyszeptał.
   Mężczyzna ukląkł, schylił głowę i ucałował skraj szaty 
uzdrowiciela. Melchior nachylił się niezgrabnie, poklepał go 
uspokajająco po ramieniu, po czym odwrócił się i skinął na 
Bal Hazara.
   - Idźmy już - powiedział.

Pozostawili wielbłądy u stóp wzgórza, resztę wspinaczki 
odbywając na piechotę. W połowie drogi spotkali trzech 
mężczyzn pędzących co sił w nogach do leżącej w dole wioski. 
Jeden z nich wykrzyknął coś, ale dwa serca Melchiora biły 
zbyt głośno, by mógł cokolwiek zrozumieć. Kiedy w pięć minut 
później dotarli do szczytu wzgórza, zastali tam oczekujących 
ich niecierpliwie Iphisa Braktora i Caspara. Bez zwłoki 
weszli na pokład kapsuły i wystartowali.
   Spoglądając w dół, na malejące szybko wzgórza Judei 
zdążyli jeszcze zauważyć stado przerażonych owiec, pędzących 
na złamanie karku do Betlejem.
   - Ci pasterze będą opowiadać bardzo dziwne rzeczy - 
skrzywił się Iphis Braktor. - Co zatrzymało cię tak długo?
   - Nic ważnego - odpowiedział Melchior.

                       Przełożył Arkadiusz Nakoniecznik

