Autor: ADAM HOLLANEK
Tytul: Pies musi wystrzelić 

Z "NF" 7/98


   Ściana czerwona, jakby krwią pomalowana. Od podłogi do 
sufitu. I na jej tle ta prawie biała dziewczyna. Żeby być 
bielszą, dostawała światło ostrego reflektora. Nie oświetlał 
jej jedynie twarzy.  
   No ruszaj się, ruszaj. Ręce do góry, ręce na boki i głową 
też ruszaj! Mocniej, mocniej!  
   Jej ciało było na tle tej czerwieni i w ciągłych 
nieskoordynowanych ruchach jeszcze bardziej 
nagie niż gdyby stała nieruchomo. On ją poganiał 
nieustannie, czasem zatrzymywał okrzykiem. 
   - Tak, tak, jak nad przepaścią, jakbyś upaść miała 
i boisz się tego! 
   Miał ją przed sobą na podwyższeniu pod tą ścianą.   
Podwyższenie dopiero teraz spostrzegłem, mógł ją 
doskonale obserwować, kiedy się gięła na wszystkie 
strony. Ciągle inne ramiona, inne dyndające piersi, inny 
brzuch. Włosy na łonie raz były widoczne, to znów znikały, 
gdy zmieniała pozycję nóg. Tak, widział ją doskonale  
znad tych swoich kilku płócien. Manewrował przy nich 
wszystkich, wydawało się bez ładu i składu. Popatrzyłem - 
ta dziewczyna była tam jak gdyby w kawałkach, jakby 
pokrojona w każdym swoim ruchu na części. Tylko na 
jednym znajdowała się w całości, ale wyglądała jakby się 
składała z różnych póz, starała poskładać, ale jej nie 
wychodziło. Śmieszne? To nie jej, lecz jemu umyślnie nie 
wychodziło.
   - Przepraszam, przepraszam - bąkałem. Drzwi źle 
widoczne, poza zasięgiem reflektora, zauważyłem 
całkiem przypadkowo. Tu w ogóle przejścia z salki do 
salki pozakrywano jakimiś dekoracjami, płachtami, 
kawałkami drewna, stertami kamieni, tu się musiało 
poczuć, po nagłym wstąpieniu do tego labiryntu, jak w 
jakimś całkiem nieziemskim świecie. Szukałem profesora - 
fotografika, z którym mieliśmy pójść razem na jego 
wspaniałą wystawę. Mówiono, że jest tu bliziutko, idź pan 
tędy, no tędy. Szedłem i trafiłem na tę rozedrganą 
golasę. I na faceta, co nią rządził jak czymś własnym i 
to jak własnym. Znienawidziłem go za to natychmiast.
   - Nie prostuj się, nieeee! - ryknął.
   Ale ona oderwała się spod ściany, z zasięgu reflektora 
i jakby mnie znała od lat, wzięła mocno pod rękę. 
Kiedy na siebie zdołała narzucić coś w rodzaju koszulowej 
sukienki, nie widziałem, dalibóg. Błyskawicznie   
zlikwidowała swoją nagość. Pociągnęła za sobą. Okrążyliśmy 
stertę kamieni, weszliśmy do półciemnej salki z jasno 
oświetlonym, aż pod sufitem, łożem. To był raczej rodzaj 
kanapy czy szezlongu. Szczęśliwy z nieustannego czucia 
skrawka jej ciała i na widok łóżka wyobrażający sobie 
coraz więcej, myślałem, patrząc na nie. Jak my się tam, 
do diabła, dostaniemy, po czym się wdrapiemy? Za tym 
łóżkiem i za dekoracją za nim, przedstawiającą kiczowate, 
rozfalowane, ale przecież nieruchome, morze, 
znajdowało się zwyczajne okno, a pod nim mnóstwo 
zaparkowanych z tamtej strony samochodów.
   - To też do malowania - powiedziała swym miękkim, jakby 
pełnym wahania i obawy głosikiem.
   Teraz widziałem wreszcie jej buzię. Jej poddańcze 
niebieskie spojrzenie, dzięki któremu zrozumiałem, czy 
zdało mi się, że rozumiem, jej bezwzględne 
podporządkowanie artyście. Tam na tle czerwieni, tam na 
golasa. Ale mu uciekła. Miała trochę za szeroki 
podbródek. Popatrzyła na mnie do góry. 
   - Pocałuj - powiedziała, czekając pewnie na 
wykonanie przeze mnie jej rozkazu. Dwa razy ją w usta 
ciumknąłem. Na trzeci nie zezwoliła.
   - Przecież przyszedłeś tu z jamniczkiem. Tam u mnie go 
pewnie zgubiłeś.
   - Jezus, Maria - zdenerwowałem się - rzeczywiście. 
Pociągnąłem ją z powrotem.
   - Sam, sam tam przejdź, chcę ochłonąć.
   Wysunęła się spod mej ręki. I leciutko popchnęła w 
kierunku drzwi, domniemanych jak się zaraz okazało, 
dopiero z boczku za nimi były prawdziwe, ukryte. 
Obejrzałem się, już jej nie było. Odeszła czy została. 
Będzie czekać czy nie?
   - Klara - zacząłem wołać na moją jamniczkę, wabiła 
się Klara, kochałem ją, sypialiśmy wszyscy z tą suczką. 
Zdawało mi się, że słyszę jej dalekie szczekanie. Tu 
przecież chyba nie można było znaleźć innej niż moja?
Krążyłem chwilę, dobrą chwilę między kilkoma salkami. 
W jednej trzy nagie modelki. Stały nieruchomo także pod 
czerwoną  (jakaś obsesja) ścianką i strasznie chichotały, 
najwyraźniej na to moje "Klara, no chodź, chodź". 
Malujący chyba nie był tym, który nakazywał zmianę 
póz tej, co ze mną uciekła. Przez nią zgubiłem mego pieska. 
Na mój okrzyk kotara z prawej mej strony, dokąd 
podążałem, rozchyliła się i znany mi rozkazujący głos 
zawołał:
   - Nie mogę tego psa pomalować, a ma takie cudowne 
ruchy, cudowne wygięcia ciała.
   Mimo mojej miłości do Klary trochę mnie ubodło, że 
tak zachwyca się teraz mojej własności zwierzęcym 
modelem i nim stara się kierować, jak przedtem tą biedną 
dziewczyną. Klara warczała na niego i szczekała. Próbował 
ją nakłonić do leżenia i stania w różnych pozach - 
nadaremnie.
   - Pomóż, człowieku! 
   Cmoknąłem, Klara pobiegła za mną. W tych 
ciemnościach i półciemnościach znów straciłem ją z oczu. 
Na pewno nie wracała się do tamtego, musiała pomknąć na 
swoich krzywych łapkach dalej. Była widać zadowolona ze 
spaceru, bo przestała szczekać, psiakrew, przestała. 
Pomyślałem sobie, że może łatwiej byłoby mi zlokalizować 
zwierzątko przy pomocy tamtej, tej dziewczyny, której 
ciało natychmiast poczułem przy sobie, choć go już 
przecież nie było. Aha, za nią chcesz iść, nawet pieska 
ukochanego porzucić. Za nią. Za tym poddańczym 
spojrzeniem, za tą rozwiązłością modelki, bo tak czy owak 
jest w jej zawodzie jakiś seksualny przechył, na pewno. 
Przecież nie każda zgadza się na rolę modelki. Miałem 
jej za złe.
   Ale łażąc bez przerwy po tych salach i pokojach z 
wzywaniem swej zapodzianej psiny, mijając góry i lasy 
dekoracji, wciąż miałem nade wszystko   tej dziewczyny 
pocałunki na swych ustach i jej ciało prawie nagie do mego 
przytulone. Lecz najważniejsze było to jej poddańcze 
niebieskie spojrzenie.
   Za takie warto nawet zginąć. Człowiek podejmuje 
każdą decyzję w mgnieniu oka, już teraz, to może straszne, 
ale najbardziej ludzkie. Wcale się nie zmienia. 
Pozostaje sobą, bardziej niż był wczoraj, przed godziną, 
przed chwilą. Tylko TERAZ w nim zwycięża w mgnieniu oka. 
Już tak raz było... Żona, dziecko, jakieś rodzinne życie 
może złe, może najgorsze. Kierowniczka pensjonatu 
powiedziała mi przyciszonym głosem, choć nikt tego nie 
słuchał, że dziecko się drze całe noce i budzi innych, bo 
żonka baluje po lokalach. 
   - Z dwoma starymi Żydami - wyświszczała kierowniczka.
   Dla mnie nieważne były żadne starości czy żydostwa, 
choć u nas zwłaszcza to drugie jeszcze się ciągle w 
ludzkich rozrachunkach liczy. Mnie szlag trafiał nawet nie 
dlatego, że balowała, nie wiadomo zresztą, jak balowała i 
gdzie dokładnie. Wściekałem się o biedne opuszczane, 
zostawiane wciąż dziecko. Alem się jeszcze 
zastanawiał, czy nie utrzymać tego wszystkiego.
   Przecież to banały i kicze, prawie wszyscy wpadają w 
podobne pułapki. Idiotyzm, ale to idiotyzm mnie 
dotyczący, nie obcych. Byłem już w jakiś sposób w tej 
pułapce, choć często wtedy wydawała mi się śmieszna. Dwaj 
starzy Żydzi.
   Gdy mój przyjaciel wyjeżdżał, taką miał posadę, 
chodziłem na noce do jego żonki. To wszystko ta sama 
pułapka. Tylko ciągle z kim innym. No i potem było nowe 
małżeństwo z kimś całkiem innym. Nie umiałem inaczej 
egzystować. A teraz w mgnieniu oka pocałunki w labiryncie 
i niebieskie spojrzenia, modelka. Stanąłem pod jedną z 
dekoracji i zacząłem rzewnymi łzami płakać za tym, co 
jeszcze trwa, ale może zostać porzucone. Nasze piękne   
wakacje, z masą zdjęć i filmów, nasze wspaniałe dzieciaki 
już dorastające, już same wpadające w pułapki. Ściskało 
mnie w krtani. Zaczynać to samo na nowo? Pogardzałem 
natychmiast tą swoją rozpaczą. Boże, wszyscyśmy jednakowi, 
jednakowo postępujemy, jednakowo rozpaczamy, bośmy 
podzieleni. Nie ma innego świata.
   - Klarcia, Klarcia - wołałem za zaginioną, gdzieś 
błądzącą suczką, pewnie przerażoną. Jej odnalezienie by 
mi na pewno pomogło. Prułem ciałem te dekoracje, 
zniszczyłem kilka obrazków. I nagle, nie wiem jak, 
znalazłem się w salce z tym łóżkiem pod sufitem. 
   Tam na nim ktoś był. Poruszało się podejrzanie 
miarowo, rzęsiście oświetlone. Może tam, Boże co ja już 
wymyślam? Może tam? Jak tam się dostać? Wtedy weszło za 
mną kilka par. Jedna z nich, to niemożliwe, ale jedna 
wstąpiła na boczną ścianę, ostrożnie stąpała następnie 
po suficie, to niemożliwe, aż znalazła się koło łóżka.
   Nasza kolejka - kobiecy głos to ze śmiechem 
powiedział.
   - Zaraz zejdziemy - rozległo się przyduszonym mocno 
pościelą pewnie - okrzykiem.
   Nie wytrzymałem. Zwróciłem się do   dwóch pozostałych 
par, niecierpliwie przestępujących z nogi na nogę. Panie 
były w koszulkach, panowie tylko w gatkach.
   - Jak to jest. Po ścianie się tam włazi?
   Spojrzeli na mnie, jakby mnie dopiero dostrzegli. 
Taaakie oczy.
   - Pan, pan jesteś sam tu? Pierwszy raz? My wejdziemy 
tam na rękach, do góry nogami.
   Śmichy, chichoty.
   Dopiero w tym momencie zauważyłem, jak ci z łóżka 
schodzą obydwoje golutcy. Wszystkie łachy walały się na 
ziemi, w rogu salki. Nie zdołałem zidentyfikować tej 
pary. Nie miałem pojęcia, czy to "moja niebieskooka" ze 
swym artystą, czy obcy. Raczej obcy. Obcy, obcy. 
Zniknęli za dekoracjami. Znów zacząłem ryczeć 
rozpaczliwie: "Klarcia, Klarcia". Ale dalej nie 
poszczekiwała nawet. Byłem jak porażony. Brnąłem jakimś 
nie oświetlonym kompletnie, okropnie długim tunelem. Z 
cudnym i wielkim pomnikiem na końcu widocznym w wysokiej, 
kopulastej hali. Za halą silny gwar. Wszedłem do baru. I 
pierwsze, co zobaczyłem, to skąpo ubraną niebieskooką
bawiącą się z moją Klarą. Dlatego bestia nie szczekała. 
Aportowała jakąś szyszkę czy coś podobnego, bo skąd by 
tu szyszka?
   Piesek mnie pierwszy zauważył, podbiegł merdając 
ogonkiem i szczekając. Wtedy spotkałem niebieskooki 
poddańczy wzrok. Wstała, zgrabna w tej swej króciutkiej 
sukience-koszulce, szybko przeszła między stolikami. 
Objęła mnie. Co ja czułem w tej chwili, com poczuł. 
Całowała delikatnie w usta raz po raz. Nikt na to nie 
zwracał najmniejszej uwagi. Tego jej artysty-goryla, 
tak goryla, teraz wiedziałem, do czego go porównać - nie 
było na pewno. Odetchnąłem.
   - Przekąsimy coś, nie? Taka jestem głodna i 
spragniona po tym malowaniu. Zjesz ze mną, ja funduję.
   - Coś takiego.
   - Mam kupę forsy, tak, tak. Ze mną nie ma kłopotu.
   Przyglądała mi się, odstępując krok do tyłu.
   - Masz buźkę cholernie pooraną. Tego tam, w atelier, 
nie było tak widać.
   Przeraziłem się. Wiedziałem, żem od niej kilkadziesiąt 
lat starszy, ale dopiero teraz to mnie strasznie 
poruszyło. Nic z moich dzikich planów. Figa z makiem. Ta 
moja parszywa poorana jak pługiem gęba.
   Zbliżyła się, przytuliła i znów pocałowała.
   - Nie szkodzi, przeciwnie, nie lubię mydłków 
dwudziestoletnich z damskimi buziakami.
   Oszalałem z radości.
   - Nie znosisz swojej pracy? - zapytałem niewinnym 
głosikiem.
   Już siedzieliśmy, już ktoś postawił przed nami kawę, 
wodę i kieliszek czerwonego wina.
   - Tylko prędko - ten ktoś powiedział i odszedł.
   - No i co? - zapytałem głupio.
   - Ja wiem - powiedziała kiwając ramionami - ja 
wiem. Może nie lubię.
   - No pewnie - ucieszyłem się.
   Piła błyskawicznie kawę i wino, na zmianę. W 
strasznym pośpiechu.
   - Jaki kochany jesteś. A ta twoja Klarcia to fajny 
psiunio, no masz. - Klarcia łapczywie sięgnęła po kawał 
podawanego jej ciastka. - Patrz, jak się to z nami dziwnie 
zawsze dzieje - powiedziała, pochyliła się i pocałowała 
przez stolik.
   Wtedy rozległ się wielki szum, miałem uczucie, że 
się cała sala barowa obraca razem z nami. Ale chyba nie. 
Wszyscy siedzący i masa innych wysypywali się teraz na 
wielką werandę. Za nią był duży ogród, zamknięty murem. 
Klarcię miałem posłuszną u nogi. A niebieskookiej nie 
dostrzegłem. Może w ogóle jej nie było, pomyślałem z 
rozpaczą. W murze   szeroka brama na oścież otwarta. 
Szliśmy wszyscy, niektórzy zajmowali zaparkowane 
samochody. Chciałem wrócić.
   - Chodź, Klarcia - zawołałem. 
   Zatrzymał mnie ubrany na biało portier.
   - Już nie można - powiedział stanowczo. - Nie.
   Próbowałem go odepchnąć. Zaraz na pomoc mu zjawił się 
drugi.
   - Pospacerujemy, Klarcia. Proszę panów, a drugim 
wyjściem tu nikt nie wychodzi, ja czekam...
   - Nie, tamtędy się tylko wchodzi, już zamknięte, 
tylko tędy.
   - To poczekamy. 
   Szybki tam i z powrotem spacer pod gmachem. Raz, 
dwa, raz, dwa. Nie daremny.
   Widzę doskonale tę parę. Wątpliwości identyfikacyjne 
trwają sekundy. Niestety - oni. "Moja" niebieskooka i ten 
jej goryl-artysta. Schodzą wielkimi schodami i są tuż, 
tuż. Umyślnie podchodzę im od jej strony, pod sam nos. 
Obojętny i jej, i jego rzut oczami w moim kierunku.
   - Przepraszam - jeszcze im mówię.
   On już tylko skinął na to głową. Ona nic. Więc mnie 
wściekłość ogarnia i uciekam od nich na ten kolosalny 
plac z rzadka na nim posadzonymi kioskami. Jak kępki 
włosów na łysinie. Nagle, choroba, jakieś krzyki   ze 
wszystkich stron tego pustego w środku placu. Odwracam 
głowę. Goryl z niebieskooką wymachują rękoma   i też coś 
wrzeszczą. I leżę w białym łóżku. Kto mnie tu i po co 
wsadził? Ruszyłem głową, próbując dokładniej rozeznać ten 
obcy teren. A tu ten łeb mój jakiś ciężki. Wyraźnie 
czymś grubym zawinięty. Coś mi jest chyba, bo i nogi w 
bandażach i jedna ręka. Czymkolwiek próbuję ruszyć, boli.
   - Halo! - zawołałem. 
   Ale to wypadło jakbym stracił swój zwykły głos. 
Jakieś skrzeczenie.
   - Halo - powtórzyłem.
   Ciągle byłem jeszcze sam, a jedna ręka, lewa, była 
podłączona do wiszącej nade mną butelki z jakąś brunatną 
sałamachą. Kroplówka? - pomyślałem. Wtem posłyszałem 
jakby z boku tej salki otwierano okno. Istotnie przez 
otwarte wdrapywał się ktoś, widziało się jego ręce. 
Następnie przeskoczył parapet i już był koło mnie. To ten 
goryl od mej niebieskookiej, na którego rozkaz musiała 
goła idiotycznie pląsać na tle czerwieni. Natychmiast 
stanęło mi przed oczami to jej pląsanie. Więc chciałem się 
zerwać, z całych sił wołając - na pomoc. 
   Przytrzymał mnie, siłę miał wielką.
   - Przestań, człowieku, bo rozprujesz się na nowo.
   - Czego chcesz ode mnie?
   - Chcę zbadać.
   - Nieeee! 
   - Marysiu - odwrócił się ku oknu. - Marysiu - 
powtórzył.
   W oknie zobaczyłem, choć ruch głową bardzo mnie 
bolał, drugą przeskakującą parapet postać. Trochę jej to 
niezdarnie wychodziło. Przeskoczyła nareszcie. Za oknem 
zostało jedynie niebo - nic innego - niebo.
   - Marysiu!
   Podeszła. Boże, to była moja niebieskooka. On buszował 
teraz po moim pozawijanym ciele, a ona mu w tym pomagała. 
Każdy najmniejszy nawet dotyk jej palców, paluszków 
odczuwałem jako błogość. Tylko dlatego nie wrzeszczałem. 
On zaraz odszedł do umywalki umyć łapy. Wpatrzyłem się w 
jej poddańcze oczy, oczęta.
   - Masz więc dwa zawody. I to tak różne - wyjąkałem.
   Nie wiem, czy słyszała mój charkot i co z niego pojęła.
   - Coś nie tak. Od pięciu lat jestem tu pielęgniarką. 
Jestem w szpitalu.
   - Kukuryku - powiedziałem. 
   I przypomniała mi się cała scena przed tym wielkim 
gmachem, gdzie ich razem dojrzałem. Koło nich się 
przecież przemknąłem. Musiała mnie zobaczyć, ale w ogóle 
na mnie nie zareagowała. Byłem dla niej jak obcy. Nie 
poznała, teraz nie rozpoznaje? Pamiętałem, jakem wtedy 
zrozpaczony walił przez pustkę tego placu, jak ludziska 
coś na mnie krzyczeli. Ich dwoje także widziałem 
wymachujących rękami. Dodałem gazu. To był dla mnie 
odruch strasznego żalu. I już dalej, aż do tego łóżka, nic 
nie pamiętałem więcej. Patrzyła na mnie obojętnie i teraz, 
poprawiając bandaże.
   - Coś nie tak - ona jeszcze raz to samo.
   I obydwoje tak szybko, jak się zjawili, wymknęli się 
znów przez okno i zniknęli za parapetem. Został błękit 
nieba. Przypomniało mi się, jak tam, w labiryncie, do 
wiszącego w powietrzu pod sufitem łóżka wdrapywały się 
jedna po drugiej pary golasów. Gdy jedna zeszła, druga 
zajmowała jej miejsce. A szło się na to łóżko po ścianie 
i schodziło identycznie. Oni, oni musieli tam też 
przebywać.
   - Na pomoc! - wrzasnąłem.
   Skrzypiącymi, jak nie powinno być w szpitalu, 
drzwiami wcisnęła się pielęgniarka. Ledwo ją widziałem. 
Była jakby we mgle, jakby ją ta mgła niosła ku mnie.
   - Co jest? - ledwo ją usłyszałem.
   - Czemu tu jestem?
   - Jak to, naprawdę pan nic nie pamięta? Tam na placu, 
skąd pana przytaszczyli, coś nagle wybuchło. A pan w to 
wleciał, jakby umyślnie. Tak piszą w gazetach, zobaczy 
pan. Wezwać pana doktora?
   - I przyjdzie ten goryl?
   - E, on bardziej do aniołka podobny, za niski na 
goryla.
   Zaśmiała się.
   - Z Marysią przyjdzie?
   Popatrzyła ze zdziwieniem, znów się zaśmiała.
   - Może i z Marysią.
   - Więc coś wybuchło - wróciłem nagle wzburzony do 
tematu sceny na placu. - Wybuchło, ale tam byłem nie sam, 
nie sam. Byłem z moją Klarcią, z jamniczką.
   - Nareszcie wiadomo, jak jej na imię. Zanim przyjdą 
do pana dziś krewniaki, jest dla pana niespodzianka. Ale 
na kilka minut tylko. Na momencik, no! 
   Wybiegła.
   Rozbrzmiało naraz znajome szczekanie. To wpadła do 
salki moja Klarcia i koniecznie chciała mi wskoczyć na 
pościel.
   - Nie wolno, nie wolno - mówiła pielęgniarka, 
przytrzymując zwierzątko. Przemagając ból dotykałem swą 
zabandażowaną   dłonią liżącego koniuszki moich palców 
języczka i mokrego, zimnego noska. A Klarcia szalała, tak 
merdała ogonem i skakała jak nigdy jeszcze. Ja także 
jakbym oszalał. Nie było bólu, nie istniały rany. 
Strasznie, strasznie ją kochałem. I to, że mogę ją widzieć 
i pieścić. Że żyję! Patrzyłem na tę jej piszczącą do mnie 
mordkę. Mój Boże, przysiągłbym, że w jej oczkach 
dostrzegłem także niebieską poddańczość. 

 Warszawa, 29 stycznia 1998 r.
                                         Adam Hollanek

                        ADAM HOLLANEK
   Pisarz, poeta, popularyzator nauki. Urodzony we Lwowie w 
1922 r. Pięćdziesiąt lat pracy twórczej. Laureat wielu 
nagród krajowych i zagranicznych, m.in. Polskiej Akademii 
Nauk, Profesjonalistów World SF, Europejskiego 
Stowarzyszenia SF (za redagowanie czasopisma "Fantastyka", 
które założył w 1982 r. i redagował do 1990 r.). Członek 
ZAiKS, Rady Powierniczej World SF i innych organizacji 
krajowych i zagranicznych, m.in. współzałożyciel i 
wiceprezes Warszawskiego Oddziału Towarzystwa Miłośników 
Lwowa i Kresów Południowo-Wschodnich. Autor ponad 30 
książek, w tym około 20 beletrystycznych. Łączy często 
pisarstwo z kultem rodzinnego miasta.  
   Studia: teatralne - Lwów, humanistyka - Uniwersytet 
Jagielloński, Studium Scenariuszy Filmowych - Warszawa. 
Autor scenariusza "Portret z Cieniem" (o Grottgerze), 
scenariuszy radiowych oraz scenariusza "Mudrahela" (na 
podstawie powieści pod tym samym tytułem, wyd. w 1997 r.). 
Wiele jego książek przetłumaczono (na niemiecki, węgierski, 
czeski, słowacki, rosyjski, bułgarski). Wspomienia: "Ja z 
Łyczakowa", "I zobaczyć miasto Lwów" (napisane z żoną Ewą), 
"Pacałycha". Powieści fantastyczne: "Katastrofa na ŻSłońcu 
AntarktydyŽ", "Jeszcze trochę pożyć", "Kochać bez skóry", 
"Olśnienie", "Zbrodnia wielkiego człowieka". Powieści 
współczesne: "Topless", "Księżna z Florencji", "Deska 
ratunku", "Mudrahela". Zbiory nowel fantastycznych: 
"Ukochany z Księżyca", "Skasować drugie ja". Zbiory nowel 
współczesnych: "Plaża w Europie", "Bandyci i policjanci". 
Trzy tomiki wierszy. Setki artykułów, felietonów (w tym 
szesnatoletni bez mała "3...2...1") i liczne eseje (m.in. o 
Lemie - "Geniusz na miarę epoki").  
   Drukowane obecnie opowiadanie to przykład modnej i 
nośnej dziś w prozie metody "mieszania" rzeczywistości 
realnej i fantastycznej. Użył jej także Adam Hollanek w z 
pozoru tylko wyłącznie realistycznej "Księżnej z Florencji" 
i "Toplessie".

