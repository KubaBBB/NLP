Autor: Kim Stanley Robinson
Tytuł: Zanim się obudzę

(Before I wake)

Z "NF" 6/91

Abernathy'emu śniło się, że stoi na stromej grani, spadającej 
osypiskiem do polodowcowego jeziorka. Jeziorko było w środku 
granatowe, a na obrzeżach błękitne. Gdzieniegdzie na 
skalnych połaciach jaśniały plamy trawy niby trawniki w 
posiadłościach świstaków. Żadnych drzew. Abernathy czuł 
w gardle zimne, rozrzedzone powietrze. Widział grzbiety 
górskie odległe o całe mile i choć wszystko trwało w 
bezruchu, czuło się w tym ogromny rozmach, jakby podmuch 
wiatru uchwycił samą materię istnienia.
   - Obudź się, do cholery - odezwał się jakiś głos. 
Abernathy poczuł pchnięcie w plecy i stoczył się po osypisku, 
wywołując małą lawinę.
   Stał teraz w dużym, białym pokoju. Wszędzie pełno było 
szklanych pojemników różnej wielkości, poustawianych w 
piramidy po cztery, pięć, a w każdym spało jakieś zwierzę: 
małpka, szczur, pies, kot, świnia, delfin, żółw. 
   - Nie - rzekł cofając się. - Proszę, nie.
   Do pomieszczenia wszedł brodaty mężczyzna. - No, zbudź 
się - powiedział szorstko. - Pora wziąć się do roboty, Fred. 
Musimy ciężko pracować, w tym jedyna nadzieja. Trzeba 
walczyć z sennością! - Chwycił Abernathy'ego za ramiona i 
posadził na pojemniku z wiewiórkami. - Posłuchaj! - 
krzyknął. - Wszyscy śpimy i coś nam się śni!
   - Dzięki Bogu - rzekł Abernathy.
   - To nie wszystko! Bo jednocześnie żyjemy na jawie.
   - Nie wierzę ci.
   - Owszem, wierzysz. Spójrz na to. - Wziął dużą rolkę 
papieru z wykresami i uderzył nią Abernathy'ego w pierś, a 
potem rozwinął papier na podłodze. Pokrywały go czarne 
zawijasy.
   - Wygląda jak zapis nutowy - zauważył Abernathy z 
roztargnieniem.
   Brodacz wykrzyknął: - Tak! Tak! To zapis symfonii, jaką 
codziennie grają nasze mózgi! Bardzo trafne! Tutaj mamy 
stary zapis; widzisz, jak skrzypce rzępolą przez szesnaście 
godzin? Tak kiedyś to wyglądało, Fred. To świadomość - 
szarpnął mocno obiema rękami za brodę. Wyglądał jakby coś go 
dręczyło. - A potem nagłe zejście do basów, to te luki tutaj. 
Błogosławiony sen. W ciągu nocy słyszeliśmy instrumenty ze 
środka skali: rogi, oboje i altówki, które coraz dłużej 
wirowały małymi improwizacjami ponad basami w tle, aż 
wreszcie jedna z nich wypełniała całą godzinę, zanim znów 
całą mocą zabrzmiały skrzypce. Tak, Fred, to absolutnie 
trafne porównanie!
   - Dziękuję - rzekł Abernathy. - Nie musisz wrzeszczeć. 
Stoję obok ciebie.
   - No to się obudź - powiedział brodacz wściekłym, cichym 
głosem. - Nie możesz, prawda? - Śpiewasz nową śpiewkę, jak my 
wszyscy. Spójrz na to: osiemdziesiąt procent snu 
paradoksalnego, przemieszanego bezładnie z okresami czuwania 
i dwadzieścia snu głębokiego. A to zmienia nas w lunatyków, 
w chodzące koszmary na jawie.
   Abernathy spostrzegł, że wszystkie zęby w głębi brody jego 
rozmówcy to siekacze. Przesunął się chyłkiem w kierunku 
drzwi, potem rzucił się do nich biegiem. Mężczyzna skoczył 
na niego i obaj potoczyli się po podłodze.
   Abernathy obudził się.
   - Aha - rzekł mężczyzna. Był to Winston, kierownik 
laboratorium. - Więc teraz mi wierzysz - powiedział kwaśno, 
rozcierając łokieć. Jeśli wszyscy zaczniemy odpływać jak ty, 
nie będziemy nawet pamiętać, jak wyglądało życie. Wtedy 
będzie po wszystkim.
   - Gdzie jesteśmy? - spytał Abernathy.
   - W laboratorium - odparł Winston głosem pełnym 
bezbrzeżnej cierpliwości. - Teraz tu mieszkamy, pamiętasz, 
Fred? Pamiętasz?
   Abernathy rozejrzał się. Laboratorium było duże i dobrze 
oświetlone. Na podłodze walał się papier z wykresami EEG. Ze 
ścian zastawionych aparaturą wystawały czarne blaty. W 
jednym rogu stała klatka z dwoma szczurami.
   Abernathy gwałtownie potrząsnął głową. Wszystko wracało. 
Obudził się, ale sen był prawdziwy. Jęknął, podszedł do 
małego okna, zobaczył dym unoszący się z miasta poniżej. - 
Gdzie Jill?
   Winston wzruszył ramionami. Przeszli szybko przez drzwi 
na końcu laboratorium prowadzące do pokoiku z łóżkami 
polowymi i kocami. Nikogo tam nie było.
   - Pewnie znów poszła do domu - odezwał się Abernathy.
   Winston syknął ze zdenerwowania i zmartwienia. - Sprawdzę 
teren - rzekł. - Ty lepiej pojedź po nią. Uważaj na siebie!
   Fred był już za drzwiami.

W wielu miejscach ulice były prawie zablokowane rozbitymi 
samochodami, ale od ostatniego wypadu Abernathy'ego do domu 
niewiele się zmieniło i dojechał w dobrym czasie. 
Przedmieścia dusiły się mgiełką pachnącą jak dym z pieca do 
spalania śmieci. Sprzedawca na stacji benzynowej stał, 
trzymając w ręku uchwyt pompy i patrzył ze zdumieniem na 
przejeżdżającego Abernathy'ego. Pomachał mu ręką. Abernathy nie 
odwzajemnił gestu. Podczas jednej z takich wypraw widział 
nożownika w akcji i teraz nie miał ochoty przyglądać się 
czemukolwiek.
   Zatrzymał samochód przy krawężniku przed swym domem. 
Przed resztkami swego domu. Spłonął prawie do fundamentów. 
Jedynym elementem wystającym ponad poziom był osmalony 
komin.
   Wysiadł ze starej cortiny i powoli przeszedł przez 
trawnik poznaczony czarnymi śladami stóp. Gdzieś dalej 
szczekał natarczywie pies. 
   Jill stała w kuchni nucąc do siebie i przestawiając 
przedmioty. Podniosła wzrok, gdy Abernathy wszedł na boczne 
podwórko. Miała rozbiegane oczy. - Przyjechałeś - 
powiedziała radośnie. - Jak ci minął dzień?
   - Jill, chodźmy gdzieś na kolację - zaproponował 
Abernathy.
   - Ale ja już gotuję!
   - Widzę. - Przestąpił nad tym, co niegdyś było ścianą 
kuchni i wziął Jill za rękę. - Nieważne. Chodźmy już.
   - No, no - rzekła Jill, muskając jego twarz usmoloną 
ręką. - Ależ jesteś dziś romantyczny.
   Wykrzywił usta w uśmiechu. - Pewnie. Chodź. - Ostrożnie 
wyciągnął ją z domu, przeprowadził przez podwórko i pomógł 
wsiąść do cortiny. - Co za rycerskość - zauważyła; jej oczy 
biegały bez przerwy.
   Abernathy wsiadł i zapalił silnik. - Ale, Fred - zapytała 
jego żona - co z Jeffem i Fran?
   Abernathy wyjrzał przez okno. - Jest z nimi opiekunka - 
rzekł w końcu.
   Jill zmarszczyła się, skinęła głową, oparła się wygodnie. 
Na szerokiej twarzy widać było smugę brudu. - Ach - 
powiedziała - tak lubię jadać poza domem.
   - Tak - odparł Abernathy i ziewnął. Poczuł senność. - O, 
nie - powiedział. - Nie! - Ugryzł się w wargę, uszczypnął w 
grzbiet dłoni na kierownicy. Znów ziewnął. - Nie! - 
krzyknął. Jill, zaskoczona, szarpnęła się i uderzyła o 
drzwi. Abernathy skręcił, żeby nie przejechać siedzącej na 
środku drogi Arabki. - Muszę się dostać do laboratorium - 
krzyknął. Opuścił osłonę przeciwsłoneczną, wyjął z kieszeni 
marynarki jeden z ołówków i nabazgrał niezręcznie: "Do 
laboratorium". Jill wpatrywała się w niego. - To nie była 
moja wina - szepnęła.
   Wjechali na autostradę. Wszystkie trzydzieści pasów było 
pustych, więc wcisnął gaz. - Do laboratorium - śpiewał - do 
laboratorium, do laboratorium. - Latający pojazd policyjny 
wylądował na autostradzie przed nimi, złożył skrzydła i 
szybko odjechał. Abernathy próbował jechać za nim, ale 
autostrada skręciła, zwęziła się i z powrotem znaleźli się 
na poziomie ulic. Krzyknął ze złości i ugryzł się w kciuk. 
Jill z płaczem oparła się o drzwi. Jej oczy wyglądały 
jak istotki próbujące wyrwać się na wolność. - Nic nie 
mogłam na to poradzić - odezwała się. - Kochał mnie, wiesz? 
A ja jego.
   Abernathy jechał dalej. W wielu miejscach widać było 
pożary. Chciał jechać na zachód, musiał jechać na zachód. 
Samochód zachowywał się dziwnie. Znajdowali się na 
wysadzanej drzewami alei, poza miastem, gdzie domy były 
nieliczne. W poprzek jezdni leżał ogromny Boeing 747 ze 
skrzydłami obróconymi do przodu. Wycięto w nim wysoki tunel, 
żeby przepuścić ruch, którym kierował gliniarz z gwizdkiem i 
w białych rękawiczkach.
   Na desce rozdzielczej rozbłysło światełko alarmowe Do 
laboratorium. Abernathym wstrząsnął szloch. - Nie wiem, 
którędy!
   Jill wyprostowała się. - Skręć w lewo - powiedziała 
spokojnie. Abernathy pstryknął przełącznikiem kierunku i 
samochód przestawił się na pas skręcający w lewo. Dojechali 
do innych rozgałęzień i za każdym razem Jill mówiła mu, 
którędy jechać.

Obudził się. Winston tamponem waty ścierał mu z ramienia 
kropelkę krwi.
   - Amfetaminy i ból - szepnął Winston.
   Znajdowali się w laboratorium. Około dziesięciu 
techników, doktorantów i magistrantów pracowało w wyraźnym 
pośpiechu przy swoich blatach.
   - Jak się czuje Jill? - spytał Abernathy.
   - Nieźle, nieźle. Teraz śpi. Słuchaj, Fred, znalazłem 
sposób, żeby dłużej utrzymywać się w stanie jawy. Amfetaminy 
i ból. Regularne zastrzyki benzedryny plus ostry ból co 
godzinę czy coś koło tego, aplikowany w sposób, jaki uznasz 
za najwygodniejszy. Metabolizm osiąga zbyt wysoki poziom, 
aby umysł odpłynął w stan lunatyczny. Wypróbowałem to: byłem 
w pełni przytomny i aktywny przez sześć godzin. Wszyscy 
teraz stosujemy tę metodę.
   Abernathy patrzył na techników śmigających po laboratorium. 
- Widzę. - Czuł, jak serce wali mu gwałtownie i mocno.
   - No dobrze, weźmy się do roboty - rzekł Winston z 
przejęciem. - Wykorzystajmy ten czas.
   Abernathy wstał. Winston zwołał małe zebranie. Czując 
utkwione w siebie spojrzenia, Abernathy skupił się. - Myślenie 
jest procesem elektrochemicznym. Spróbujmy zignorować chemię 
i skupić się na aspekcie elektrycznym. Jeśli zmieniły się 
otaczające pola... czy ktoś wie, ile gausów ma teraz pole 
magnetyczne? Albo ile wynosi promieniowanie kosmiczne?
   Patrzyli na niego bez słowa.
   - Możemy dostroić się do monitorów stacji kosmicznej - 
powiedział - a resztę zrobić tutaj.
   Wziął się do pracy, a oni pracowali z nim. Co godzinę 
uśmiechnięty Winston obchodził ich ze strzykawkami,
śpiewając: Szybkość, szybkość, szybko-ość! Przekonał 
Abernathy'ego, aby spuszczał sobie na wewnętrzną stronę 
przedramienia po kropelce kwasu solnego.
   Utrzymywało to Abernathy'ego w przytomności lepiej niż 
innych. Cały dzień, potem drugi, pracował bez przerwy, 
popijając w trakcie pracy krakersy wodą i robiąc sobie 
zastrzyki, gdy nie było Winstona.
   Po pierwszych kilku godzinach, mimo zastrzyków i kwasu, 
jego pomocnicy zaczęli odpływać w sen. Zadania, jakie im 
przydzielał, zostawiali nie dokończone. Jeden z techników 
pokazał mu udany eksperyment: dwa szczury wgryzające się 
sobie wzajemnie w nogi. Abernathy na próżno usiłował 
doprowadzić technika do przytomności okładając go pięściami.
   W końcu robił całą robotę sam. Zajęło mu to kilka dni. W 
miarę jak jego technicy padali czy dokądś odchodzili, 
przechodził od blatu do blatu i mrużył oczy jakby pełne 
piasku, aby odczytać wyniki na ekranach oscyloskopów i 
komputerów. Nigdy w życiu nie czuł się tak wyczerpany. To 
jakby pisał test z przedmiotu, którego nie rozumiał i w 
którym był poważnie opóźniony.
   Mimo to pracował dalej. Elektroencefalografy wykazywały 
oscylację między stanem jawy i snem paradoksalnym w 
układzie, jakiego nigdy nie widział. A istniały korelacje 
między wykresami EEG i wahaniami w obrębie pola 
magnetycznego. Niektórzy mężczyźni mrugali otwartymi oczyma; 
siedzieli na podłodze rozmawiając z sobą lub z Abernathym, 
ale wyglądali na zbyt wyczerpanych, aby się ruszyć. Raz 
musiał uspokajać Winstona, który szlochał na podłodze i 
powtarzał: - Nigdy nie przestaniemy śnić, Fred, nigdy nie 
przestaniemy. - Abernathy dał mu zastrzyk, ale nie odniosło 
to żadnego skutku.
   Pracował dalej. Siedział przy zatłoczonym stole na 
zjeździe wychowanków swej szkoły średniej i stwierdził, że i 
tak też może pracować. Robił sobie zastrzyki ilekroć sobie o 
nich przypomniał. Był bardzo, bardzo zmęczony.
   W końcu poczuł, że więcej już nie zrozumie. Pozostali
leżeli w magazynku z Jill albo pokładali się na podłodze 
laboratorium. Drgały im powieki.
   - Ziemia, słońce, system słoneczny, wszyscy poruszamy się 
w przestrzeni wypełnionej pyłem, gazem i polami siłowymi. 
Stacja kosmiczna wykryła oznaki silnego pola 
elektromagnetycznego, w jakie najwyraźniej weszliśmy. Może 
to fala uderzeniowa supernowej, czegoś w sąsiedztwie, co 
widzimy dopiero teraz. Czy ktoś patrzył ostatnio w niebo? 
Nieważne. Coś. I to pole wprowadziło fale elektryczne 
naszych mózgów w stan podobny do tego, który nazywamy snem 
paradoksalnym. Nasze mózgi buntują się i z całych sił walczą 
o zachowanie świadomości, ale to pole zmusza je do 
uległości. Więc oscylujemy. - Roześmiał się słabo i wczołgał 
na jeden z blatów, by złapać trochę snu.

Obudził się i strzepnął kurz ze służącego mu za koc fartucha 
laboratoryjnego. Polna droga, na której spał, była pusta. 
Ruszył przed siebie. Chmurzyło się i zapadał wieczór.
   Minął grupkę chat zbudowanych w stylu tropikalnym: 
otwarte ściany i dachy pokryte liśćmi palmowymi. Puste.
   A potem znalazł się na brzegu morza. Przed nim rozciągał 
się niski cypel utworzony z tysięcy zmiażdżonych drewnianych 
krzeseł. Przy linii przypływu na dużym krześle, które 
jeszcze miało siedzenie i jedną poręcz, ktoś siedział.
   Abernathy szedł ostrożnie po listwach i wytoczonych z 
drewna walcach, przechodził z poręczy krzeseł na siedzenia z 
dykty. Szary ocean wokół niego był dziwnie spokojny: 
szkliste fale bezgłośnie wznosiły się i opadały na gładkie 
drewno na granicy wody. Przejrzyste kłęby mgły - najniższa 
warstwa gęstej pokrywy chmur - płynęły powoli ku brzegowi. W 
powietrzu pachniało solą i wilgocią. Abernathy wzdrygnął się 
i stąpnął na następny kawałek spłowiałego, szarego drewna.
   Siedzący mężczyzna odwrócił się i spojrzał na Abernathy'ego. 
Był to Winston. - Fred - zawołał głośno w ciszy poranka. 
Abernathy podniósł oparcie krzesła, ustawił je ostrożnie i 
usiadł.
   - Jak się czujesz? - spytał Winston.
   Abernathy skinął głową. - W porządku. - Tu, blisko wody, 
słyszał ciche plaśnięcia i ssanie wznoszącego się i 
opadającego morza. Fale dochodzące do brzegu wyglądały na 
trochę większe i widział, że jak dym unosi się z nich rzadka 
mgiełka.
   - Winston - wyskrzeczał. Odchrząknął. - Co się stało?
   - Śnimy.
   - Ale co to znaczy?
   Winston roześmiał się dziko. Sen pośredni, sen gwałtowny, 
sen tyłomózgowy, sen mostowy, sen aktywny, sen paradoksalny. 
- Uśmiechnął się ironicznie. - Nikt nie wie co to takiego.
   - No, ale te wszystkie badania.
   - Tak, te wszystkie badania. Jakże ja w nie kiedyś 
wierzyłem, jakże ja je kiedyś prowadziłem, wszystkie te 
nieszczęsne domysły - od śmiesznych do absurdalnych; śnimy, 
aby zorganizować doświadczenia w pamięć, aby pobudzać zmysły 
w ciemności, aby zajrzeć w przyszłość, aby przewietrzyć 
naszą percepcję głębi, na miłość boską! Chcę powiedzieć, że 
nie wiemy, prawda, Fred? Nie wiemy, co to marzenia senne, 
nie wiemy, co to sen, trzeba się tylko chwilę zastanowić, 
aby zdać sobie sprawę, że nie wiedzieliśmy, co to sama 
świadomość, co to znaczyło nie spać. Czy kiedykolwiek 
wiedzieliśmy naprawdę? Żyliśmy, spaliśmy, mówiliśmy, a w 
sumie były to trzy równorzędne tajemnice. Czy skoro 
wszystkie te trzy rzeczy robimy naraz, tajemnica jest choć 
trochę głębsza?
   Abernathy skubał drewnianą nogę krzesła. - Przez większość
czasu czuję się normalnie - rzekł. - Tylko że ciągle 
zdarzają się dziwne rzeczy.
   - Masz niezwykłe wykresy EEG - powiedział Winston udając 
ton naukowy. - Więcej w nich fal alfa i beta niż u reszty z 
nas. Jak gdybyś bardziej próbował się obudzić.
   - Tak. Tak właśnie się czuję.
   Przez chwilę siedzieli w milczeniu patrząc, jak fale 
oblizują wilgotne krzesła. Był odpływ. Na morzu, blisko 
granicy widoczności, Abernathy dostrzegł dużą kabinową 
motorówkę dryfującą z prądem.
   - Więc powiedz mi, co odkryłeś - poprosił Winston.
   Abernathy opisał dane przekazywane ze stacji kosmicznej, a 
potem własne eksperymenty.
   Winston skinął głową. - Ugrzęźliśmy tu na dobre.
   - Chyba że wyjdziemy z tego pola. Albo - mam pomysł na 
urządzenie, które można by nosić na głowie i które 
przywróciłoby dawne warunki.
   - Rozwiązanie wymyślone we śnie?
   - Tak.
   Winston roześmiał się. - Jakże ja wierzyłem w całą tę 
naszą racjonalność, Fred. Sny jako rodzaj elektrochemicznego 
przejawu istnienia systemu nerwowego, przypadkowa aktywność 
- jak rozsądnie brzmiało to wszystko! Przewietrzyć percepcję 
głębi! Boże, jakie to wszystko małostkowe. Dlaczego nie 
mielibyśmy wierzyć, że sny to wielkie podróże do 
przyszłości, do innych wszechświatów, do świata bardziej 
prawdziwego niż ten nasz! Czasami, w ostatniej sekundzie 
przed przebudzeniem, miało się takie wrażenie, jakbyśmy żyli 
w świecie tak naładowanym znaczeniem, że mógł się od tego 
rozpaść... A teraz mamy to. Jesteśmy tu, Fred, to jest ta 
chwila, nasza jedyna chwila, bez względu na to, jak ją 
nazwiemy.  J e s t e ś m y   t u. Może od idei do symbolu. 
Ludzie się przystosują. To jeden z naszych talentów.
   - Nie podoba mi się to - rzekł Abernathy. - Nigdy nie 
podobały mi się moje sny.
   Winston tylko się na to roześmiał. - Mówi się, że samo
świadomość była skokiem jak ten: że ludzie chodzili sobie 
jak psy i nagle pewnego dnia, może dlatego, że Ziemia 
przechodziła przez falę uderzeniową jakiegoś odległego 
wybuchu, pewnego dnia jeden z nich wyprostował się, 
rozejrzał wokół i powiedział: Jestem.
   - To by była niespodzianka - rzekł Abernathy.
   - A tym razem wszyscy obudzili się pewnego ranka ciągle 
śniąc, rozejrzeli się i powiedzieli: Czym jestem? - Winston 
roześmiał się. - Tak, ugrzęźliśmy tu. Ale ja potrafię się 
przystosować. - Wskazał ręką. - Spójrz, ta łódź tonie.
   Patrzyli, jak kilka osób na pokładzie usiłuje spuścić na 
wodę tratwę pneumatyczną. Po wielu próbach udało im się to i 
wszyscy do niej wsiedli. Następnie odpłynęli wiosłując na 
pełne morze, w mgłę.
   - Boję się - odezwał się Abernathy.

Obudził się. Znów był w laboratorium. Wyglądało gorzej niż 
przedtem. Oczyszczono dwa blaty, żeby zrobić miejsce dla 
szachownic i kilku techników grało z zawiązanymi oczyma 
sprzeczając się, która szachownica jest która.
   Poszedł do biura Winstona po benzedrynę. Nic już nie było. 
Złapał jednego ze swych doktorantów i spytał: - Jak długo 
spałem? - Oczy doktoranta biegały nerwowo. Zaśpiewał w 
odpowiedzi: - Szesnastu chłopa na umrzyka skrzyni, yo ho ho 
i butelka rumu. - Abernathy poszedł do magazynku. Jill, naga, 
jeśli nie liczyć jasnoniebieskiej bielizny, paliła 
papierosa. Jeden z dyplomantów muskał jej sutki piórkiem. - 
O, cześć, Fred - powiedziała, patrząc mu prosto w oczy. - 
Gdzie byłeś?
   - Rozmawiałem z Winstonem - rzekł z trudem. - Widziałaś 
go?
   - Tak! Ale nie wiem, kiedy...
   Znów zaczął samotną pracę. Nikt nie chciał mu pomóc. 
Wysprzątał pokoik obok laboratorium i znosił do niego 
potrzebny mu sprzęt. Zamknął w szafce trzy duże pudełka 
krakersów i kiedy tylko czuł się senny, próbował zamykać się 
w swoim pokoiku. Kiedyś spędził trzy tygodnie w Chinach, po 
czym się obudził. Czasami budził się w swojej starej 
cortinie, obejmując kierownicę jak jedynego przyjaciela. 
Wszystkich innych stracił. Za każdym razem zaczynał pracę od 
nowa. Potrafił zachowywać przytomność całymi godzinami. Dużo 
zrobił. Magnesy działały dobrze, otrzymywał pola, o jakie mu 
chodziło. Urządzenie do wytwarzania pola wokół główy - 
dziwny hełm z drutu - to było do zrobienia.
   Był zmęczony. Mruganie oczyma sprawiało mu ból. Za każdym 
razem, gdy czuł senność, aplikował sobie więcej kwasu na 
przedramię. Pokrywały je oparzenia, ale żadne z nich już 
specjalnie nie bolało. Gdy się budził, czuł się, jakby nie 
spał od wielu dni. Dwa razy pomogli mu dyplomanci i był im 
za to wdzięczny. Czasami wpadał Winston, ale tylko się 
śmiał. Abernathy był zbyt zmęczony, wszystko robił 
niezdarnie. Raz dostał się do telefonu w laboratorium i 
spróbował zadzwonić do rodziców; wszystkie linie były 
zajęte. W radiu tylko trzaski, oprócz stacji nadającej 
wyłącznie odcinki "Samotnego zwiadowcy". Wrócił do pracy. 
Jadł krakersy i pracował. Pracował i pracował.
   Kiedyś późnym popołudniem zrobił sobie przerwę i wyszedł 
na taras baru przy laboratorium. Słońce stało nisko i wiał 
chłodny wiatr. Widział powietrze wypełnione bursztynowym 
światłem i gwałtownie je wdychał. Poniżej miasto dymiło, on 
wiedział, że żyje, że zdaje sobie sprawę, że żyje, i że coś 
ważnego wpycha się do wszystkiego, zalewając każdą 
cząsteczkę...
   Na taras weszła Jill, ciągle ubrana tylko w błękitną 
bieliznę. Stanęła na palcach i dziwnie się uśmiechnęła. 
Abernathy widział, jak jej ciało pokrywa się gęsią skórką 
jakby wiatr marszczył wodę, i siła jej obecności - odległej, 
kobiecej, tajemniczej - napełniła go strachem.
   Stali o kilka kroków od siebie i patrzyli w dół na 
miasto, gdzie kiedyś mieli dom. Jego otoczenie płonęło.
   Jill wskazała ręką. - Fatalnie, że mieliśmy odwagę w 
pełni przeżyć nasze życie tylko w snach.
   - Myślałem, że nieźle sobie radziliśmy - powiedział 
Abernathy. - Myślałem, że w każdej chwili na jawie używaliśmy 
go najlepiej, jak potrafiliśmy.
   Wpatrywała się w niego, znów z tym wszystkowiedzącym 
uśmiechem. - Naprawdę w to wierzyłeś, prawda?
   - Tak - odparł gwałtownie. - Tak. Tak.
   Wszedł do środka, żeby odgrodzić się od wszystkiego 
pracą.

Obudził się. Znajdował się w górach, w wysoko położonej 
kotlinie. Był teraz wyżej i widział jeszcze dwa inne 
jeziorka, maleńkie oczka w granicie, poniżej tego granatowo-
błękitnego. Wspinał się po strzaskanych skałach, do których 
czepiały się porosty, ku przełęczy. Wiatr suszył mu pot na 
twarzy. Chłodził. Spokój i cisza, taki spokój, taka cisza...
   - Obudź się!
   To Winston. Abernathy był w swoim pokoiku (w oddali 
wysokie grzbiety, poniżej zakurzona zieleń lasów), wbity w 
kąt. Wstał, podszedł do szafki z krakersami, napompował się 
benzedryną, którą znalazł w jakichś strzykawkach na 
podłodze. (Śniegi i porosty).
   Wszedł do głównego laboratorium i stłukł szybkę alarmu 
przeciwpożarowego. Tym zwrócił na siebie uwagę wszystkich. 
Wyłączenie alarmu zajęło mu parę minut. Gdy skończył, 
dzwoniło mu w uszach.
   - Urządzenie jest gotowe do prób - oznajmił grupie. 
Liczyła około dwudziestu osób. Niektórzy byli tak schludni, 
jakby wybierali się do kościoła; ubranie na innych wisiało w 
brudnych strzępach. Jill stała z boku.
   Winston przepchnął się do przodu grupy. - Co jest gotowe? 
- krzyknął.
   - Urządzenie, które pozwoli nam przestać śnić - odrzekł 
Abernathy słabym głosem. - Jest gotowe do prób.
   Winston rzekł z wolna: - No, to je wypróbujemy, dobrze, 
Fred?
   Abernathy przyniósł ze swego pokoiku do laboratorium hełmy 
i sprzęt. Ustawił przekaźniki, podłączył magnesy i 
generatory pola. Gdy wszystko było gotowe, wyprostował się i 
wytarł czoło.
   - To jest to? - spytał Winston. Abernathy skinął głową. 
Winston podniósł jeden z siatkowych hełmów.
   - Mnie to się nie podoba! - rzekł i uderzył hełmem o 
ścianę.
   Abernathy patrzył oniemiały. Jeden z techników kopnął jego 
elektromagnesy. Abernathy, którego ogarnęła nagła wściekłość, 
podniósł drewniany kij i uderzył technika. Kilku asystentów 
skoczyło mu na pomoc, reszta stłoczyła się i zaczęła 
niszczyć urządzenia. Wybuchła zażarta bójka. Abernathy 
wymachiwał na oślep swym kawałkiem drewna czując ogromną 
satysfakcję za każdym razem, gdy kogoś trafił. W powietrzu 
czuło się krew. Niszczono jego maszyny. Jill podniosła jeden 
z hełmów i rzuciła nim w Abernathy'ego, krzycząc: - To twoja 
wina, to twoja wina! - Przewrócił mężczyznę przy magnesach i 
zamachnął się kijem, żeby go zabić, gdy nagle dojrzał w ręce 
Winstona jasny błysk - skalpel. Zamachnąwszy się jak gracz w 
baseballa wbił Abernatemu cały nóż w przeponę. Abernathy 
zachwiał się w tył, spróbował wciągnąć powietrze i 
stwierdził, że może to zrobić, że nic mu nie jest, że wcale 
nie pchnięto go nożem.
   Wybiegł na taras, a Winston, Jill i inni deptali mu po 
piętach; wszyscy potknęli się i upadli razem z nim. Patio 
znajdowało się o wiele wyżej niż przedtem, wysoko nad 
miastem, pełnym ognia i dymu. Do serca miasta schodziły 
długie, szerokie schody. Abernathy słyszał krzyki, była
wietrzna noc, nie widział gwiazd, stał na krawędzi tarasu, 
odwrócił się, a oni byli tuż za nim z twarzami 
wykrzywionymi wściekłością. Krzyknął: - Nie! - i wtedy 
rzucili się na niego; zamachnął się kawałkiem drewna, i 
jeszcze raz, i jeszcze, potem odwrócił się, aby zbiec po 
schodach i nie wiedząc, jak to się stało potknął się i spadł 
koziołkując ze skalistych schodów, spadając spadając 
spadając.
   Obudził się. Spadał.
                         Przełożyła Agnieszka Sylwanowicz

                    KIM STANLEY ROBINSON
Znany już Państwu z mistycznego opowiadania "Czarne 
powietrze" i sensacyjnej mikropowieści "Ślepy geometra", 
jest pisarzem zachowującym niezmiennie wysoki poziom. Tym 
razem publikujemy jego opowiadania oniryczne, pozostające 
jednak całkowicie w poetyce science fiction.
                                                  D.M.



