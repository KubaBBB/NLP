Autor: Marek Pąkciński
Tytul: Otwarcie oka

Z "NF" 2/93

- Więc jest pan przeciwny idei Podróży?!
   Zdanie to, wypowiedziane tonem zirytowanym, nie znoszącym 
sprzeciwu, złowróżbnym, szczekliwie jakoś, rozniosło się po 
pokoju. Od niepamiętnych czasów cechą wypowiadanych tu fraz 
była miękkość, stąd wyraźny dysonans.
   Privatdozent Moltke skurczył się jakby pragnął wniknąć w 
oparcie fotela. Nie opuszczał go dławiący ucisk w gardle, 
wiedział, że to serce daje znać o sobie, wyciągnął więc z 
kieszeni maleńką fiolkę, ukrywając ją przed wzrokiem 
rozmówcy. Nawet tego musiał się bać. Lek wyprodukowano w 
Anglii i tajemniczym sposobem przemycono przez linię frontu. 
Wart był astronomicznej sumy, którą Moltke musiał za niego 
zapłacić, bo po prostu działał, w odróżnieniu od 
produkowanego na miejscu bezwartościowego proszku. Mimo to, 
gdyby rozmówca dowiedział się, co Moltke zażywa, miałby go w 
garści. Oskarżenie o działanie na rzecz wroga albo o 
defetyzm było zagrożone najwyższym wymiarem kary.
   - Podróż... nie mam nic przeciwko podróży... - bąknął, 
prześlizgując się wzrokiem po odznakach na mundurze gościa, 
najgroźniejszych spośród możliwych, bo symbolizujących 
przynależność do tajnej policji państwowej. - Ale... - urwał, 
jakby tracąc wątek, co jemu, dziekanowi Wydziału 
Filozoficznego Uniwersyteteu w Berlinie, zdarzało się 
rzadko.
   - Hm? - w tonie gościa dawało się wyczuć coś w rodzaju 
pozbawionej sympatii zachęty.
   - Jednakże - brnął dalej Moltke, czując zimny pot na 
czole i karku. - Jednakże idea ta jest odległa od 
dotychczasowych założeń naszego ruchu... Od z całą mocą 
podkreślanego przywiązania do ziemi. Tej ziemi, której 
pokolenia naszych teutońskich przodków... potem i krwią... - 
gmatwał się w pseudopoetyckich metaforach. "Ziemia i krew, 
krew i ziemia" - natrętnie łomotał mu pod czaszką często 
niegdyś powtarzany slogan.
   - Oczywiście - oficer przerwał ten mętny słowotok. - 
Oczywiście, i z założeń tych nie rezygnujemy. Jednak w 
sytuacji, gdy nasze wojska na wszystkich frontach odniosły 
decydujące zwycięstwo, energia twórcza narodu musi zostać 
skierowana w inne, rozleglejsze obszary. Nasz naród pragnie 
zostawić trwały ślad swego zwycięstwa i panowania nie tylko 
na rodzimej planecie. Bariery fizyczne nie mogą tu być 
ograniczeniem. Idea zdrowej ekspansji i sprawiedliwego 
panowania nad Wszechświatem nie ma granic. W przyszłości - 
chełpił się - być może, w bardzo niedalekiej przyszłości 
planujemy zasiedlanie Galaktyki.
   Moltke z trudem opanował grymas sceptycznego zdziwienia.
"Ciekawe, jak to zrobicie?" - pytania tego nie zadał 
oczywiście głośno, między innymi dlatego, że znał odpowiedź, 
oficera: "Dla narodu, pragnącego zrealizować swoją wolę, nie 
ma zadań trudnych." Była to odpowiedź pod względem 
poznawczym bezwartościowa. Moltke zżymał się w myśli na 
koszamarny język, którym musiał rozmawiać, a także, 
niestety, wykładać: język nieprecyzyjny, pełen metafor, 
stojący na granicy poezji, tworzonej przez grafomana. Maskę 
tego języka zdejmował tylko w domu, rozmawiając z żoną i z 
dziećmi, które pragnął nauczyć klarownego, logicznego 
myślenia. Niestety, jednocześnie uczył je kłamać, bo 
doskonaliły się również w tym drugim, zewnętrznym języku.
   A wzięło się to wszystko - myślał - z tajonych 
kompleksów, które po z górą stu latach wybuchnęły z 
miażdżącą siłą. Z poczucia kulturowego i cywilizacyjnego 
zapóźnienia, które legło u podstaw przeciwstawienia 
rodzimej, głębokiej "kultury" obcej i płytkiej 
"cywilizacji". Raz jeszcze wyszło na jaw, jak potężną siłą 
destrukcyjną jest kompleks niższości.
   - No właśnie - usłyszał słowa rozpartego w fotelu 
oficera. - A pańska działalność na uczelni podkopuje nasze 
dalekosiężne zamierzenia. Opowiada pan studentom, że zdjęcia 
Ziemi widzianej z Kosmosu, przesłane przez naszych dzielnych 
astronomów, są "szczytem wykorzenienia" człowieka. Ale 
roślina - oficer mówił teraz z pasją i z nie ukrywaną 
wściekłością - oprócz korzeni musi mieć i liście, które pną 
się ku słońcu!! Poza tym - ciągnął spokojniej - wypowiada 
pan nieodpowiedzialne stwierdzenia, w rodzaju "tylko Bóg 
może nas uratować". Uratować - przed czym? Czyżby nasza 
sytuacja była tak zła, że musimy wyciągać z lamusa 
przebrzmiałe idee?!
   Moltke nie odpowiedział. Był bardzo przygnębiony. Widział 
się już kopiącego transzeje i rowy przeciwczołgowe, jak 
kilka lat temu, gdy odebrano mu katedrę. Zwrócono mu ją po 
tajemniczych zmianach na szczycie państwowej hierarchii, na 
tyle gruntownych, że rozeszły się plotki o śmierci wodza. I 
rzeczywiście od tego czasu wódz przestał przemawiać 
publicznie, a jeśli pokazywał się, to na krótko, co 
tłumaczono ogromem jego odpowiedzialności i pracy. Plotki 
głosiły, że na miejsce zmarłego (lub zabitego) wodza 
podstawiono sobowtóra, zaś rządy w państwie sprawuje tajna 
grupa partyjno-wojskowa. Privatdozent Moltke zdecydował, że 
mimo wszystko musi zachować się z godnością.
   - To, co mówiłem - stwierdził powściągliwie - było zgodne 
z moją najlepszą wiedzą i głębokim przekonaniem.
   Oficer niecierpliwie strzepnął rękawiczki.
   - Chodzi o to, żeby pan zrozumiał, że pańskie poglądy są 
przestarzałe i błędne. Powinien pan zrozumieć swój błąd i 
naprawić go tu, z tej katedry. W przeciwnym razie... - 
zawiesił głos.
   Zapanowała cisza. Słychać było tylko tykanie ściennego 
zegara i przytłumioną rozmowę za drzwiami gabinetu. Żaden z 
nich nie kwapił się przerwać tej ciszy. W końcu rozległo się 
szczęknięcie zamka otwieranej teczki.
   - Proszę. Niech pan to podpisze - oficer rzucił na biurko 
papiery. Widząc pytające spojrzenie Moltkego, dodał: - To 
formalne zapewnienie o posłuszeństwie i lojalności.
   Dziekan Wydziału Filozoficznego westchnął z poczuciem 
bezsilności, wyjął pióro z wewnętrznej kieszeni marynarki. 
Otworzył je z zamiarem podpisania dokumentu, ale zatrzymał 
się: to, co leżało na biurku, nie było żadnym zapewnieniem, 
lecz teczką koloru jasnokremowego, wykonaną z grubej 
tektury. Widział na niej czarny, wyraźny napis: "OPERACJA 
OKO", a pod spodem, na skos, jaskrawoczerwonym tuszem: 
"NAJWYŻSZY STOPIEŃ TAJNOŚCI".
   - To chyba jakaś pomyłka... - zaczął.
   Oficer drgnął, jakby obudzony z głębokiego zamyślenia, 
rzucił okiem na teczkę i stwierdził bez śladu konsternacji:
   - Ach tak, rzeczywiście, pomyliłem się - po czym 
zdecydowanym ruchem zgarnął teczkę sprzed oczu Moltkego. Na 
jej miejscu pojawił się zwykły, wystukany na maszynie tekst 
zapewnienia o lojalności, zaopatrzony w państwowe godło. 
Moltke podpisał go i po chwili bez zbędnych komentarzy 
oficer opuścił gabinet. Moltke nie poruszył się, nie 
odetchnął z ulgą, nie napił się wody ani czegoś 
mocniejszego. Po prostu siedział nadal w fotelu.

Arno Rohm przecisnął się wśród aparatury zajmującej niemal 
całą kabinę i zasiadł za sterami. Wnętrze było jak w nowym 
modelu jego "Messerschmitta", ze skrzydłami w kształcie 
litery delta. Pomyślał, jak wiele mógłby zdziałać za sterami 
takiego samolotu - być może nawet odwrócić bieg spraw 
jednego z epizodów szaleńczej wojny. Zamiast tego skierowano 
go do "zadań specjalnych" - i teraz ta enigmatyczna formuła 
przybrała postać ciasnej kabiny, w której jedyna możliwa 
pozycja - z kolanami podciągniętymi pod brodę - już po 
piętnastu minutach budziła tępą wściekłość.
   Rohm nie poddał się jednak emocjom. Nie na darmo był 
jednym z najlepszych pilotów Luftwaffe, asem, który zaliczył 
tysiące godzin lotów myśliwskich na różnego typu maszynach. 
Gwarancją najwyższego poziomu jego umiejętności było to, że 
wciąż jeszcze żył. Dlatego też pewnie ujął stery, wpatrując 
się w ślepy jeszcze, jarzący się tylko białawym blaskiem, 
ekran nad głową. Niżej znajdował się wysunięty w jego stronę 
podajnik tlenu na wypadek dehermetyzacji kabiny, a wokół - 
liczne zegary, wskazujące stan poszczególnych podzespołów 
rakiety. Za plecami czuł masywny opór ścianki przedziału 
pasażerskiego, w którym oczekiwało na start sześciu 
żołnierzy desantu, tak jak on ubranych w kombinezony i 
wciśniętych w niewielkie, obite dermą fotele.
   Rakieta - potężny, ponad stumetrowy, obły kształt - 
leżała na jeszcze bardziej masywnej estakadzie, blisko 
kilometrowej długości, nachylonej pod kątem czterdziestu 
pięciu stopni do powierzchni ziemi, wspartej na potężnych 
szynach, wykonanych z najlepszej stali Kruppa. W bunkrze 
dowództwa kończono właśnie odliczanie. Oczekiwano na moment, 
w którym Księżyc - cel ich podróży - znajdzie się w 
optymalnej pozycji, która za parę dni umożliwi im lądowanie 
w zaplanowanym miejscu.
   Rohm na ogół nie zastanawiał się nad zasadnością poleceń 
przełożonych. Teraz jednak nie mógł odpędzić od siebie 
myśli, że - gdy front nieuchronnie zaciska się - oni 
podejmują to kosztowne i ryzykowne przedsięwzięcie, którego 
przewidywane efekty - oczywiście oprócz propagandowych - są 
co najmniej wątpliwe. Co prawda, oficjalnie chodziło o 
zapewnienie dostępu do złóż uranu w Masywie Taurus, po które 
ponoć już wyciągali łapy alianci.
   Rohm nie miał już czasu na zastanowienie. Nadeszła chwila 
"ZERO". Ryk silników wzmógł się, kabinę przeniknęło 
wyczuwalne drżenie i rakieta powoli ruszyła po estakadzie. 
Rosnące przyspieszenie wgniotło Rohma w fotel. Musiał 
przyznać w duchu, że w lotach myśliwskich nie spotkał się z 
podobnymi przeciążeniami. Czerwona mgła zasłoniła mu oczy.
   Kiedy wreszcie przejrzał, przedni ekran wypełniały 
błyskawicznie uciekające na boki, pierzaste chmury. Ocenił, 
że znajdują się na granicy troposfery.
   Po lewej stronie ekranu dostrzegł coś, co nie mogło być 
jedynie zjawiskiem meteorologicznym. To coś zbliżało się, 
odsłaniając coraz wyraźniej swe kształty i Rohm machinalnie 
poszukał ręką wolantu, żeby położyć maszynę w lewy skręt pod 
granicą chmur. To był klucz brytyjskich myśliwców 
odrzutowych typu "Thunderflasz"! Rohm ocenił, że w ciągu 
dwóch sekund znajdą się na ich pułapie (tory bowiem 
przecinały się) i nagle zrobił coś, co było dla niego samego 
olbrzymim zaskoczeniem. Po prostu sięgnął do dźwigni i 
szarpnięciem włączył prawe silniki korekcyjne, żeby - jak to 
sobie uświadomił - przynajmniej rozbić szyk przeciwnika. 
Było to działanie absurdalne, więcej, samobójcze, bo 
włączenie silników bocznych w atmosferze i przy tej 
szybkości równało się rozerwaniu rakiety na strzępy.
   Nic jednak się nie działo i dopiero teraz Rohma naprawdę 
ogarnął niepokój. Dawno minęli stratosferę, na ciemniejącym 
niebie pojawiły się gwiazdy. Pilot spojrzał na dźwignię 
uruchamiającą silniki korekcyjne - była nie poruszona. Rohm 
z wysiłkiem przełknął ślinę. Nigdy dotychczas nie zdarzyło 
mu się nic takiego, miał do siebie pełne zaufanie.
   Nagle jednak przyspieszanie strzałą poprzez przestrzeń 
zamienia się w lot ślizgowy. Rohm, nie wierząc własnym 
oczom, stuka w klawisze monitora. Wskaźniki: ciąg silników - 
zero, przyspieszenie - zero, wejście na orbitę eliptyczną - 
usłużnie pojawia się wykres tej orbity. "Wykres ściśle 
wykreślony" - myśli Rohm jałowo i niepokojąco. Gdzieś tam, w 
rogu ekranu, przemyka Księżyc, cel ich podróży, teraz 
nieosiągalny. "Anglicy znów pierwsi - myśli pilot - te 
skurwysyny wybronili się jak w czasie inwazji. Nie będzie 
uranu w Górach Taurus. Nie będzie pasma bunkrów wzdłuż 
granicy Morza Jasności". Jeszcze usiłuje ratować sytuację, 
robi przeliczenia na podręcznej maszynie matematycznej, co 
by było, gdyby ciąg awaryjny? Nic by nie było, odpowiada 
komputer w swoim języku, nie osiągnę nawet jednej trzeciej 
wymaganej odległości. I co teraz? Rohm tępo wpatruje się w 
przestrzeń.
   Nagle robi się jakby cieplej, jaśniej, znów wchodzą w 
atmosferę? "Spłoniemy - myśli pilot - spłonę razem z szóstką 
zakutych w przepisową stal teutońskich rycerzy, nie 
znalazłszy Graala." Wskaźniki wariują. Rohm, już spokojny 
(nie obawiajmy się tego, na co nie mamy wpływu), widzi 
bujający sobie na samym środku ekranu - a więc na wprost
rakiety - balon braci Montgolfier na gorące powietrze z 1783 
roku. Wyraźnie dostrzega ozdoby na powłoce, przedstawienia 
słońca w otoczce promieni, głowy lwów i kontury zwierząt 
astralnych. Jaskrawo oświetlony, na tle ciemnogranatowego 
nieba (w końcu to duża wysokość, kilkadziesiąt kilometrów), 
balon powoli i dostojnie obraca się wokół osi, jakby dla 
lepszego wyeksponowania mistrzostwa wykonania. Jest 
rzeczywiście piękny, mieni się złotem i srebrem, kontury 
ornamentu na powłoce są bardzo wyraźne. Rohm przeciera oczy, 
balon unosi się nadal w odległości około kilometra od 
rakiety, urągając prawom fizyki. "No tak - konstatuje pilot 
- teraz brakuje tylko tego, żebym zobaczył Cyrana de 
Bergerac zmierzającego ku Księżycowi." Rzeczywiście, 
figlarna moc, która wyniosła widmo balonu w te 
nieprawdopodobne rejony, raczy go teraz widokiem katastrofy 
balonu Pilatre de Roziera. Wielka bania pęka, eksploduje z 
hukiem, energia wybuchu tężeje w przedśmiertnym krzyku 
pasażera, rozpaczliwie miotającego się po rozchwianej 
gondoli. Rohm eskortuje wzrokiem porwane strzępki tej 
niefortunnej konstrukcji, opadające powoli ku niewidocznej w 
fioletowej mgiełce powierzchni Ziemi. I nagle coś jeszcze 
bardziej niemożliwego, bo pochodzącego z krainy czystego 
domysłu: latająca maszyna parowa Bensona, z 1842 roku, która 
nie wyszła nigdy poza stadium projektów. Teraz powoli i 
statecznie przemieszcza się, buchając parą, obracają się 
filigranowe śmigła za rozległym skrzydłem, sporządzonym z 
odpowiedniego pergaminu. Ponad kabiną przypominającą do 
złudzenia domek na kurzej łapce z jakiejś bajeczki powiewa 
- oczywiście absurdalnie i naiwnie - flaga symbolizująca 
narodową przynależność pojazdu. Myśl nieodparta: a może 
rozbiliśmy się i jesteśmy w czyśćcu, czyśćcu aeronautów, 
pilotów, badaczy przestrzeni, gdzie wszystkie koszmarne 
wehikuły przypominają rozpasanie ich marzeń. Tak, myśli 
Rohm, tak jest na pewno, to jedyne wytłumaczenie. Choć dusza 
teutońska właściwie nigdy aż tak nie rwała się do lotu, 
raczej trzymała się ziemi, błądziła po świętych gajach, 
roztapiała się w soku świętych drzew. Trudno, wiekowe 
przyzwyczajenia trzeba poświęcić w imię idei.
   Co... co się ze mną dzieje? - Rohm spróbował skupić 
myśli. Skąd ten nagły brak precyzji, potok obrazów, 
atakujących świadomość... i to w trakcie tak ważnego lotu, 
gdy umysł powinien być skupiony, a zmysły wyostrzone. Czy to 
działanie jakiegoś gazu bojowego, którym zaatakowały mnie 
alianckie myśliwce? Jeśli tak, trzeba koniecznie wydostać się 
z tej trującej chmury. Ruszyć stąd, włączyć silniki 
rakiety...
   Ale  c o  nas porusza, dzięki czemu rakiety przemieszcza 
się w przestrzeni? - zastanawia się Rohm, jakąś częścią 
świadomości konstatując z przerażeniem, że ponownie pogrąża 
się w malignie. - To demon ognia - odpowiada samemu sobie - 
tak przecież różniący się od delikatnego, bezgłośnego lotu 
balonów, a nawet pierwszych maszyn spalinowych. Demon ognia, 
co przynależy raczej do sfer najniższych, kojarzy się z 
wojną, zabójstwem, płomieniem ze strasznej paszczęki, 
rozpędzonym bykiem, taranującym bramy złotego grodu. Ogień 
potrzebny korsarzom i strażnikom z murów grodu, którzy 
pragną śmierci podróżnych, po prostu wszystkich obcych; 
ogień w koszach pełnych zniszczenia, w samopałach, w 
bombardach. Nic już ich - myślał - nie uratuje przed 
świątynią ognia, smoki ognia będą igrać nad ich głowami. 
Brak równowagi. Więc głębiej, głębiej, poprzez olbrzymie 
elektryczne wyładowania, poprzez światło i ciemność. 
Wszystko wokół wydaje się być wykonane z piekielną 
dokładnością, są więc głęboko. Zapach ziemi, świeżej, 
tłumiącej ogień ich rycerskich serc. Ale co tam, dalej, nie 
ugiąć się, odwaga to męstwo, które ich kształtuje. Świątynie 
w prometejskich górach, gdzie wykuwali się przodkowie. 
Symboliczne kamienie, niejasne kręgi, ciemne drzewa w cieniu 
pieczar. Kapłanki wieszczące przed nastaniem wojny, więc 
głębiej, ucieczka z Sodomy. Morze płomienia tak 
nieprawdopodobnego. Ogień nagi jak miecz, spalić to miasto, 
spalić wszystkie miasta oprócz... Oczyszczenie. Głębiej 
więc, głębiej, w roślin trwanie, w kamienność. Korzenie 
mandragory, roślin słońca, bożek Pan. Soki. Kamienność 
jeszcze kamienniejsza, jeszcze twardsza, jak nasze 
przeznaczenie pod brzemieniem obowiązku. Ortoklaz, szafir, 
granit, agat - to piękno, które rodzi się z tej twardości. 
One nas nie potrzebują, żeby być sobą, kamienie, uczyć się 
od nich. Święte kręgi Indii i Stonehenge, w końcu wspólnych 
mamy przodków, kamień to rdzeń duszy, serce żołnierza, 
ciemny, obły kształt wyniesiony na wzgórze, lżejszy od 
chmury, cięższy od milczenia. Kamień.

Ciemny, obły kształt rakiety spoczywał w mroku na 
niewidocznej teraz estakadzie. Mężczyźni w maskach 
przeciwgazowych powoli wchodzili po żelaznej drabince na 
szczyt tego czarnego cygara. Otworzyli właz. Zniknęli w nim 
po kolei, zapanowała cisza. Po jakimś czasie znów wyłonili 
się, każdy z nich ciągnął dość długi kształt w papierowej 
torbie (te torby mieli ze sobą wchodząc do rakiety). 
Pakunków było siedem. Po zejściu z drabinki wrzucili je na 
ciężarówkę, która natychmiast ruszyła i oddaliła się w 
nieznanym kierunku.
 
Moltke jadł kolację w stołówce uczelnianej mimowolnie 
spiesząc się, połykając zbyt szybko i zbyt duże kęsy. Nie 
chciał, by podszedł do niego któryś z uniwersyteckich 
kolegów, zwłaszcza tych z partii. Dziś chyba nie starczyłoby 
mu siły na rozmowę z kimś takim. Usiadł zresztą na swoim 
ulubionym miejscu, które dawało przewagę nad ewentualnymi 
intruzami. Siedział bowiem za kolumną, tam, gdzie nie 
docierało jaskrawe światło żyrandoli. Od pewnego czasu 
jednak ktoś przyglądał mu się i to nawet nie ukradkiem. Był 
to brunet o kwadratowej szczęce boksera. Moltke nie znał go 
i dlatego czuł lęk. Facet wyglądał jak typowy agent, dlatego 
Moltke pragnął jak najprędzej skończyć posiłek i wyjść.
   W pewnym momencie obcy wstał i przysunął się o trzy 
stoliki w kierunku Moltkego, który z trudem opanował nagły 
odruch ucieczki. Skonstatował, że mężczyzna jednak nie 
zachowuje się jak agent: wygląda tak, jakby koniecznie 
chciał z czegoś się zwierzyć, a jednocześnie wstydził się 
podejść. To naturalnie nie zmieniło decyzji Moltkego, aby za 
wszelką cenę uniknąć rozmowy. Chciał mieć czas na 
zastanowienie się. Sytuacja była niepewna. Przez grubą 
kurtynę milczenia zaciągniętą siłami tajnej policji zaczęły 
przedostawać się wieści o rzeczywistej sytuacji na froncie. 
Sprzymierzeni przełamali go w kilkunastu miejscach i ponoć 
szybkim marszem zbliżali się do Berlina. Oficjalne 
komunikaty z frontu były całkowicie fikcyjne, zdjęcia z 
Afryki Północnej i Uralu - preparowane w rządowym studiu 
telewizyjnym przy Himmlerstrasse. Potwierdziły to zresztą 
nasilające się bombardowania. Moltke nie wyobrażał sobie, do 
jakiego stopnia zdziczenia może dojść działalność policji i 
żandarmerii, gdy sprzymierzeni będą już stali pod bramami 
miasta. Rozkazodawcy i wykonawcy, będący przez dwadzieścia 
lat trybami precyzyjnie działającej, zbrodniczej maszyny, 
nie mogli przecież liczyć na wyrozumiałość. Dlatego też 
Moltke rozważał w duchu pewien plan. Otóż dowiedział się, że 
są podobno ludzie, którzy za bardzo wysoką opłatą podejmują 
się przeprowadzić pojedyncze osoby na drugą stronę linii 
frontu. Rekrutują się oni spośród byłych komandosów, 
zdecydowanych na wszystko dezerterów. Moltke zastanawiał 
się, czy nie skorzystać z ich usług.
   W dodatku władze opanowała ostatnio nowa paranoja. 
Mrzonki o podbiciu przestrzeni kosmicznej usiłowano wcielać 
w życie. Co najmniej raz w tygodniu z tajnego kosmodromu 
startowały potężne rakiety z ludźmi i sprzętem, kierowane na 
Księżyc. Był tylko pewien drobiazg, szczegół: żadna z wypraw 
nie wracała. Moltke wiedział z bardzo dobrze poinformowanego 
źródła, że wyprawy te nie są fikcyjne, a zarazem i to, że 
żadna z nich nie wraca. W telewizji pokazywano zdjęcia 
żołnierzy budujących bunkry na zapylonej powierzchni 
Księżyca.
   Moltke pospiesznie dopijał kawę, lecz okazało się, że nie 
zdążył: brunet o kwadratowej szczęce stał już nad jego 
stolikiem. Grzecznie przedstawił się (wymienił niewyraźnie 
popularne nazwisko, którego Moltke nie usiłował nawet 
zapamiętać) i zapytał, czy może usiąść.
   - Od dawna chciałem pana poznać.
   Docent bąknął coś pod nosem. Brunet, nie speszony, 
ciągnął:
   - Widzi pan, teraz szczególnie zależało mi na kontakcie z 
panem... Rozumie pan, sytuacja... Jestem zatrudniony w 
centrum badań strategicznych przy sztabie wojsk lądowych... 
(Moltke wzniósł błagalnie ręce, najniebezpieczniej jest 
bowiem wiedzieć zbyt wiele. Tamten jednak, nie zrażony...)
   - Proszę się nie bać. Dni policji są policzone. Niedługo 
już wszystko się skończy - dorzucił enigmatycznie. Przez 
chwilę wahał się, a potem, nagle zdecydowany, spytał wprost:
   - Słyszał pan o broni, która bierze swą siłę ze zjawiska 
rozbicia atomu?
   Nie, Moltke nie słyszał, Moltke nie chciał słyszeć. 
(Słyszał oczywiście, była to jedna z tajemnic poliszynela, 
jedna z "Wunderwaffen", w równej mierze ukrywanych, co 
reklamowanych). Tymczasem brunet z kwadratową szczęką 
bezlitośnie wyjaśniał, w czym rzecz.
   - Jest to bomba, której siła rażenia tysiące razy 
przekracza największe z dotychczas znanych ładunków. Bomba, 
która zabija podmuchem, ogniem, promieniowaniem, powoduje 
śmiertelne choroby zwierząt i ludzi. Krótko mówiąc - bomba 
będąca spełnieniem najśmielszych marzeń wodza. - Urwał dla 
podkreślenia efektu. - Mamy tę bombę.
   Moltke uniósł brwi, pytanie "Co zamierzacie z nią 
zrobić?" nasuwało się samo, tak, że nawet nie musiał go 
zadawać. Nie chciał go zadawać. Tym razem jego rozmówca 
nachylił się ku niemu, co zapowiadało przekazanie jakiejś 
tajemnicy.
   - Dziś w nocy wystartują samoloty - szepnął - które 
zaatakują równocześnie Londyn, Moskwę i Nowy Jork.
   Moltke nie odrywał wzroku od napiętej twarzy tamtego. 
Jednocześnie jego umysł rejestrował z niespotykaną precyzją 
wszystko, co działo się wokół: otwieranie się drzwi, 
przemieszczania przedmiotów i osób. W ciszy, pełen 
wewnętrznego spokoju, oczekiwał na najgorsze. (Nagły zgiełk, 
wyłaniający się jak znikąd agenci tajnej policji, 
oślepiające uderzenia kolbami pistoletów, ciągnięcie go ku 
wyjściu wśród roztrącanych krzeseł i stołów.) Nic się jednak 
nie działo. Rozmówca, z którego twarzy nie znikał wyraz 
napięcia, ciągnął:
  - O szóstej rano rozpocznie się realizacja operacji "OKO" 
(Błysk pamięci, skojarzenie. Na biurku teczka o barwie kości 
słoniowej.)
   - Co to za operacja? - wykrztusił ze ściśniętym gardłem. 
"Co za głupiec" - myślał równocześnie - "po co ja się..." 
Brunet jakby zaprzeczył czemuś ruchem głowy. Szczęknął zamek 
otwieranej teczki (znów skojarzenie), były bokser wyciągnął 
z niej cienki zeszyt, w którym Moltke rozpoznał znany 
uniwersytecki periodyk, dotyczący studiów religioznawczych. 
Brunet otworzył go w miejscu oznaczonym zakładką i podsunął 
przed oczy Moltkego. Ten wyciągnął z kieszeni okulary. Był 
to wybór tekstów źródłowych. Nadruk nad stronicą głosił: 
"Apokryficzna Apokalipsa Filona z Chryzopolis". Jeden z 
fragmentów tekstu był podkreślony. Moltke odczytał go:
   (...) a gdy czas wypełni się, Opatrzność otworzy swe 
TRZECIE OKO. A imię jego Zniszczenie (...)
   Moltke powoli podniósł wzrok z tekstu na twarz rozmówcy. 
Była nieporuszona.
   - Jutro rano - powiedział brunet - wyruszą wielkie statki 
kosmiczne z osadnikami na Marsa i Wenus. Pan w tym czasie 
będzie już na terenie Francji. Przedtem jednak wybierze się 
pan na jedno ze stanowisk startowych i dokładnie, powtarzam 
dokładnie - obejrzy pan to, co będzie tam do obejrzenia. 
Potem przekaże pan to dalej.
   - Zaraz, ale dlaczego... - Moltke zdobył się na protest.
   - Proszę, tu są pełnomocnictwa - brunet wyjął z kieszeni 
niewielki, lecz starannie oprawiony blankiet, zaopatrzony w 
godło, mnóstwo pieczęci i podpisów. - Pozwolą one panu na 
wejście do strefy startu, a także umożliwią wyjazd. To 
wszystko. Życzę powodzenia.
   Wstał. Moltke automatycznie podniósł się również. Tamten 
podał mu rękę, odwrócił się i klucząc między stolikami 
wyszedł ze stołówki. Jakiekolwiek komentarze uznał za 
zbyteczne. Moltke bezwiednie usiadł i pogrążył się w 
ponurych myślach. Wiedział już, że "pomyłka" oficera, z 
którym rozmawiał parę tygodni wcześniej, była 
nieprzypadkowa. On i jego dzisiejszy rozmówca byli agentami 
tej samej służby. Nie mógł jednak przeniknąć ich gry.

Był śledzony. Zauważył to nie od razu, już po tym, jak 
przesiadł się do tramwaju innej linii. W opustoszałym po 
nalocie mieście nawet on, niedoświadczony, dostrzegł dwóch 
ludzi w płaszczach, podążających - pozornie przypadkowo - tą 
samą co on trasą. Wokół dogasały pożary, gdzieniegdzie 
eksplodowały instalacje, reflektory przeczesywały niebo. W 
ciemnych ulicach dudniły silniki wozów pancernych i 
motocykli. Moltke widział odblask pożarów  na hełmach 
żołnierzy, siedzących równo, jeden przy drugim, na 
platformach ciężarówek. Tramwaj przystawał, gdy ulicą 
pędziły, wyjąc przeciągle, wozy strażackie. Zniszczenia po 
dywanowym nalocie były potężne, zapowiadała się bardzo 
niespokojna noc, nawet jeśli nie szykuje się kolejna fala 
bombardowania. "Noc przed startem..." - pomyślał Moltke z 
zadumą. Przyszłość była wielkim znakiem zapytania.
   Był śledzony. Oznaczało to ubezwłasnowolnienie, fakt, że 
jego losy potoczą się zgodnie z zaplanowanym przez kogoś 
scenariuszem. W chaosie, który zapanuje w ciągu najbliższych 
godzin (dni) i który będzie przedsionkiem apokalipsy, on 
jeden będzie cząsteczką poruszającą się po torze z góry 
wytyczonym. Na myśl o tym poczuł nawet coś w rodzaju ulgi, 
zwalniało go to bowiem z odpowiedzialności za cokolwiek, w 
tym także za siebie. A że będzie to apokalipsa, wiedział na 
pewno. Nie na darmo powtarzała się pogłoska, że alianci już 
od pewnego czasu dysponują bronią atomową i tylko niejasne 
opory moralne (a raczej groźba nasilenia się szału 
ludobójstwa na terenach okupowanych) powstrzymują ich przed 
jej użyciem.
   Tramwaj z brzęczeniem skręcił w ciemną ulicę. Pożary wokół 
były coraz rzadsze. Narastająca ciemność wskazywała, że 
zbliżają się do przedmieść. Gdzieniegdzie, pośród niskich 
domów, sterczały na tle pełgającej łuny wycelowane w 
powietrze lufy przeciwlotniczych baterii. Moltke rozejrzał 
się wśród współpasażerów. Oprócz dwóch agentów wiadomej 
służby, palących papierosy na tylnym pomoście, była tu 
jeszcze starsza kobieta, skurczona na siedzeniu i młody, na 
oko dwunasto-czternastoletni chłopak. Nikogo, komu można by 
powierzyć straszną tajemnicę, zapowiedź wydarzeń 
przekraczających wyobraźnię. Niech żyją w spokoju, dopóki 
T O  się nie ziści.
   Tramwaj, nie zatrzymywany, minął pasmo zewnętrznych 
posterunków na rogatkach miasta. Zbliżał się do pętli, 
położonej na skraju lasu. Wreszcie przystanął z przeraźliwym 
piskiem sfatygowanych hamulców. Moltke wysiadł i głęboko 
wciągnął w płuca rześkie, leśne powietrze. Rozejrzał się - 
współpasażerów nie było w zasięgu wzroku. Poczuł nawet coś w 
rodzaju niepokoju, przyzwyczaił się do swego podwojonego 
cienia. - Na pewno są, gdzieś ukryci - pomyślał 
uspokajająco.
   Według instrukcji ruszył ścieżką w głąb lasu, 
pozostawiając za plecami potężną, falującą na nieboskłonie 
łunę. W ciszy wydało mu się nagle, że słyszy w oddali 
dudnienie dział ciężkiego kalibru. Czyżby front był już tak 
blisko? Nie wiedział.
   Ścieżka kluczyła pomiędzy sosnami. Ciemność gęstniała, 
Moltke poczuł nieokreślony lęk. Las urwał się gwałtownie, 
bez żadnych sygnałów zapowiadających zmianę krajobrazu. To 
była wielka, betonowa płyta, długości chyba paru kilometrów 
i szerokości około kilometra. Pośrodku tej płyty sterczały w 
niebo dwa potężne, złowróżbne, czarne cygara. W odległości 
kilkunastu metrów od Moltkego znajdował się parkan, nieco 
dalej - drugi, a za nim ażurowe konstrukcje wieżyczek 
strażniczych. Moltke ruszył wzdłuż parkanu w kierunku bramy 
wjazdowej.
   Zanim zdążył do niej dotrzeć, oślepiła go nagła jasność. 
Na najbliższej wieży zapalono reflektor i Moltke znalazł się 
w stożku światła.
   - Stać!!! - usłyszał. - Ręce na kark, zbliżać się powoli 
w kierunku bramy!
   Posłusznie wypełnił polecenie, czując znów dławiący ucisk 
w krtani. Brama uchyliła się, wyszedł stamtąd wartownik, 
który zaświecił mu latarką w twarz.
   - Nazwisko?!? - krzyknął raczej, niż spytał.
   - Moltke. Privatdozent Moltke z Uniwersytetu 
Berlińskiego.  
   Wydawało mu się, że dostrzegł ironiczny uśmiech na twarzy 
tamtego. Zaraz jednak zmienił się on w zdziwienie w miarę, 
jak wartownik odczytywał pełnomocnictwo Moltkego.
   - Proszę wejść - powiedział w końcu, szorstkim tonem 
maskując zaskoczenie. Dźwięk zamykanej bramy za plecami 
spowodował, że Moltke poczuł nieprzyjemny dreszcz. Przez 
nikogo już nie nagabywany, powoli zbliżał się do jednej z 
rakiet. Była ogromna, większa niż przedtem oceniał. Mogła 
mieć ponad pięćdziesiąt metrów wysokości. Do włazu, który z 
trudem odnalazł w czarnej pokrywie pancerza, prowadziły 
wąskie metalowe schodki z poręczami. Ażurowa wieża startowa 
znajdowała się obok. Stała przy niej wojskowa, opancerzona 
cysterna. W jej kabinie Moltke dojrzał... ależ tak, 
oczywiście, dwóch śledzących go agentów. Jak zdołali się tu 
dostać jeszcze przed nim? No, ale w końcu to był ich fach.
   Niepewnie wstępował na dźwięczące głucho schodki. Właz był 
otwarty, z wnętrza sączyło się słabe światło. Moltke 
pochylił się i wszedł tam, niemal od razu odczuwając 
klaustrofobię, tony żelaza nad głową, pod stopami i po 
bokach. Korytarzyk był wąski i półkolisty, prawdopodobnie 
biegł zaraz po wewnętrznej stronie pancerza. "UWAGA. REZERWA 
TLENU" - przeczytał Moltke na jednej ze ścian. "STEROWNIA" - 
głosił inny napis. Strzałka wskazywała kręcone schodki, 
umieszczone w ciasnym szybie przeprowadzonym w wewnętrznej 
ścianie korytarza. Moltke ruszył tymi schodkami w górę, 
przystając co chwila i nasłuchując odgłosów dochodzących z 
wielkiego cielska rakiety. Z głębi szybu słyszał dziwne 
echa, stuknięcia metalu o metal, przemieszczanie się płynów 
w rozległych instalacjach. Rakieta sprawiała wrażenie 
wielkiego, tajemniczego organizmu, którego prawdziwego 
przeznaczenia nie znają nawet sami jej konstruktorzy.
   Sterownia była obszernym, kolistym pomieszczeniem. 
Wyglądała mniej więcej tak, jak ją sobie wyobrażał. Pośrodku 
- cztery wielkie, skórzane fotele pilotów, naprzeciw nich - 
potężny ekran, teraz powleczony mgłą. Po bokach setki 
zegarów kontrolnych, zaś na ścianie tylnej butle tlenu, 
które najwyraźniej wypełniały każdy skrawek wolnej 
przestrzeni. Z niejasnych przyczyn Moltkego opanowało nagle 
poczucie fałszu. Sterownia była właśnie zbyt zgodna z jego 
oczekiwaniami (jego - w końcu dyletanta), aby nie być w 
jakimś stopniu tandetna.
   Moltke podszedł do foteli. Na jednym z nich leżała 
kartka. Był to jakiś przekaz, być może przeznaczony dla 
niego. Odczytał go: "Proszę teraz pójść do windy i pojechać 
nią w dół rakiety, aż do końca. Dalej jest szyb, którym 
zejdzie pan jeszcze niżej. Gdy zobaczy pan to, co jest na 
dole, proszę udać się najbliższym pociągiem do przyfrontowej 
miejscowości Holbach. Na stacji oczekuje człowiek, który 
przerzuci pana do Francji. Proszę pamiętać, że każdy pana 
krok jest kontrolowany." Podpisu nie było, Moltke nie miał 
jednak wątpliwości, kto jest autorem. Tylko jak oni 
przewidzieli, że penetrując rakietę uda się przede wszystkim 
do sterowni? W końcu jednak można było. Jest filozofem, a 
sterownia - to miejsce główne, centralne, symbol superego. 
Roześmiał się w duchu.
   Winda była tak ciasna, że musiał zmobilizować wszystkie 
swe siły duchowe, aby do niej wejść. Ze zgrzytem i stukotem 
jechała powoli w dół, mijając kondygnacje statku. Ta podróż 
trwała długo, zbyt długo. Po jakimś czasie, gdy Moltkemu 
wydawało się, że jest co najmniej na poziomie płyty 
lotniska, winda stanęła z hukiem. Był tu okrężny korytarz, 
analogiczny do tego, który znajdował się na poziomie 
sterowni. Pionowy szyb ze spiralnymi schodkami, tak jak i 
tam, wyżej, prowadził w dół i w górę. Moltkemu rzucił się w 
oczy namalowany po jego wewnętrznej stronie napis: "UWAGA. 
STREFA NIEBEZPIECZNA". Mimo to zaczął schodzić w dół, 
ponaglany stukotem czyichś odległych kroków. (Z pewnością 
byli to agenci, gotowi zabić go, gdyby wyłamał się z 
zaplanowanego przez potężnych kontrolerów rozkładu zajęć.) 
Schodząc dotykał zimnego metalu ściany szybu, czuł delikatny 
podmuch, dobiegający z głębi studni. Co parę metrów mijał 
zabezpieczone stalową kratą lampy. Po kilku minutach 
schodzenia zaczął się dziwić. Czyżby aż tak pomylił się w 
ocenie długości swojej drogi w dół windą? Już dawno powinien 
był dotrzeć do dna rakiety, tam, gdzie znajdują się dysze 
wylotowe. Nic jednak nie zapowiadało końca drogi, w dodatku 
nigdzie nie widział silników czy zbiorników paliwa. Po paru 
następnych minutach rzeczywistość potwierdziła 
przypuszczenia: rakieta najwyraźniej była rozbudowana w głąb 
ziemi! Czemu to służyło - nie miał pojęcia.
   W końcu zobaczył dno studni. Była nim podłoga znacznie 
większego pomieszczenia, o ścianach już nie stalowych, lecz 
po prostu betonowych. "Bunkier w głębi ziemi" - pomyślał 
Moltke. Oświetlono go kilkoma parami jarzeniówek. Na ścianie 
widniał napis: "UWAGA. PROMIENIOWANIE", a pod spodem, 
mniejszymi literami: "PRZEBYWANIE DŁUŻEJ NIŻ 5 MINUT BEZ 
ODZIEŻY OCHRONNEJ GROZI ŚMIERCIĄ." Moltke nerwowo rozejrzał 
się i ruszył w kierunku schodów, aby powrócić na górę. Jego 
wzrok padł na wielką czerwoną dźwignię, zaopatrzoną w napis 
"DETONATOR". Detonator czego? - myślał idąc w górę, spocony 
i podekscytowany. Nie rozumiał tego, co tu się działo, co tu 
miało się zdarzyć. Czy statek miał zostać wysadzony w 
powietrze? A może był wyposażony w nowy rodzaj silnika, 
który w odpowiednim momencie wystrzeli go w kierunku 
Księżyca, jak armata barona Munchhausena? Obie koncepcje 
wydawały się równie nieprawdopodobne, ale przecież wszystko 
było możliwe. Teraz rzecz polegała na tym, aby jak 
najszybciej opuścić to miejsce.

Siedział w jedynej ocalałej po nalocie restauracji przy 
Friedrich-Wilhelmstrasse. Nie opuścił miasta. Postanowił 
zostać tu, po prostu zostać mimo wszystko. Nie wiedział, 
dlaczego. Być może, za długo wykładał o "krwi i ziemi" i ten 
rodzaj argumentacji rzeczywiście tkwił w nim głęboko. Nie 
wiedział też, w jaki właściwie sposób udało mu się wywieść w 
pole agentów tajnej policji. Może powiodło mu się to 
dlatego, że przystawał właśnie wtedy, gdy należało uciekać. 
W pewnym momencie agenci pognali za jakimś biegnącym 
mężczyzną, zaś on po prostu wrócił do domu. Ściślej mówiąc, 
na wszelki wypadek ukrył się u rodziny.
   Dziś od rana wszystkich bywalców restauracji, a także 
tych, którzy byli tu po raz pierwszy, połączył rodzaj 
niewidzialnych więzów, wypływających z wyjątkowości 
sytuacji. Do lokalu wstawiono telewizory i wszyscy oglądali 
oficjalne pożegnanie rodzin osadników i pilotujących statki 
kosmonautów. Transmisję przerwał komunikat, w którym 
stwierdzono, że w nocy lotnictwo zaatakowało jednocześnie 
Londyn, Moskwę i Nowy Jork za pomocą zupełnie nowej broni o 
wielkiej sile rażenia. Efektów ataku na razie nie ujawniono, 
na ekranie pojawiły się jedynie zdjęcie zgliszcz i ruin, 
które mogły być zdjęciami któregokolwiek z miast kuli 
ziemskiej. Jedno było pewne: jeśli atak rzeczywiście doszedł 
do skutku, należało spodziewać się odwetu.
   Stąd poczucie nietrwałości własnego istnienia, które 
opanowało wszystkich siedzących w restauracji. Oczekiwali 
najgorszego, którego kształtu nie byli w stanie przewidzieć. 
Postanowili wypić ostatnie piwo przed śmiercią i robili to 
teraz, podczas gdy na ekranie dogasały ostatnie przemówienia 
państwowych notabli, zaś nic nie rozumiejący osadnicy, 
niczym stado przeznaczonych na rzeź baranów, tępo wpatrywali 
się w filmujące ich kamery.
   Moltke po raz kolejny próbował podsumować to, co się 
zdarzyło, wyciągnąć jakieś wnioski, i znów zmuszony był 
zrezygnować. Mógł od biedy zrozumieć, dlaczego tajna policja 
właśnie jego uznała za osobę zdatną do przekazania jakiejś 
prawdy, jakiegoś obrazu wydarzeń po drugiej stronie linii 
frontu. (Może dlatego, że już przed wojną był uznanym na 
świecie autorytetem w swojej dziedzinie.) Dlaczego jednak 
obraz bunkra, znajdującego się pod rakietą, miał być tak 
ważny, tego już nie był w stanie ogarnąć.
   Lecz oto przemówienie kończy się, nieskalanie nordyccy 
kontynuatorzy i kontynuatorki rasy żegnają się buńczucznie 
uniesieniem ręki z Ziemią, gra orkiestra, kolejno znikają w 
czarnym korpusie rakiety, alianckie bombowce z bronią 
atomową prawdopodobnie są już w zasięgu radarów. Linia 
frontu nie dalej niż dwadzieścia - trzydzieści kilometrów od 
Berlina, teraz już wyraźnie słychać dudnienie dział. I nagle 
Moltke zaczyna rozumieć, coś ogarnia go, zawirowuje, może to 
przenikalność czasów, splot pojedynczych dotychczas nici 
ludzkich doświadczeń: pilotów bombowców, osadników, 
żołnierzy na froncie, agentów tajnej policji, jego wreszcie, 
nici zmierzających ku jednemu punktowi, punktowi wspólnemu, 
a imię jego... Przenika logikę wydarzeń a raczej ich obłęd. 
Obłęd tych, dla których klęska narodu z obcej ręki jest taką 
hańbą, że gotowi są prędzej zmusić go do samobójstwa, 
wciągnąć ich w nie nic nie podejrzewających. Moltke rozumie, że 
bunkier pod rakietą wcale nie był bunkrem, lecz gniazdem 
atomowej miny, detonatorem nuklearnego ładunku, że podróż 
osadników i w ogóle ich wszystkich będzie dalsza, a zarazem 
bliższa, niż ktokolwiek z nich może przypuścić. Bo nie o 
przetrwanie, lecz o zagładę tu chodzi. A on miał być 
świadkiem tej zagłady, potwierdzającym to, co się ma 
zdarzyć. I oto odliczanie zbliża się do końca i nagle ekran 
wypełnia jasność, niesamowita, bezapelacyjna, ale na tym 
jasność nie poprzestaje, bo jest już także i wokół nich, 
jest w całym mieście i wokół niego, unicestwiając ich 
błyskiem krótszym niż myśl, i kto wie, czy Moltke zdoła 
jeszcze pomyśleć, uprzedzając inercją myśli własne 
nieistnienie: "OTWARCIE OKA, OTWAR..."

                                            Marek Pąkciński

                       MAREK PĄKCIŃSKI
Urodzony w 1960 roku w Warszawie. Absolwent filologii 
polskiej UW. Cudowne dziecko polskiej fantastyki - 
debiutancka "Owadzia planeta" (Czytelnik 1976). W 
"Fantastyce" i "Nowej Fantastyce" ukazały się następujące 
opowiadania M.P.: "Możliwość wnikania" ("F" 5/86), 
"Przypadek Ewarysta" ("F" 12/87), "Luigi, książę Piemontu" 
("F" 9/89) oraz "Melodia śmierci" ("NF" 6/90).
   Autor uprawia bardzo swoistą odmianę fantastyki - 
erudycyjną, nieco jakby Borgesowską; akcje jego opowiadań 
dzieją się najczęściej w przestrzeni alegorii, mitu, 
kulturowego cytatu. Jeszcze nie wymachiwaliśmy tak często 
jak dziś pojęciem "postmodernizmu", a Pąkciński już to robił. 
Także w "Otwarciu oka" raczej nie rekonstruuje Pąkciński 
hitlerowskiej przeszłości; opowiada na kanwie tamtego 
szaleństwa historię bardziej uniwersalną.
                                                        (mp)
