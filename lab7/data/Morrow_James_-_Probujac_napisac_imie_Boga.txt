Autor: James Morrow
Tytul: Próbując napisać imię Boga

(Spelling God with Wrong Blocks)

Świat nie jest więzieniem, ale rodzajem duchowego 
przedszkola, gdzie miliony zagubionych dzieci próbują 
napisać imię Boga.
                           Edward Arlington Robinson

1 lipca 2059
Procyon-5, Kontynent Południowowschodni, Uniwersytet 
Greenrivet. Powietrze tutaj przypomina zawartość płuc 
nałogowego palacza. Ale to nic nie szkodzi - wciąż upajamy 
się sukcesem na Arcturus-9. W ciągu zaledwie dwóch tygodni 
nie tylko udało się nam z Marcusem wyzwolić mieszkańców z 
przesądu, że kamienne lalki z dużym biustem leczą 
bezpłodność, ale także wpoiliśmy im podstawy naukowej 
medycyny. Przypuszczam, że gdy wrócimy za jakiś czas na Arc-
9, znajdziemy tam państwowe szpitale, centra diagnostyczne, 
kliniki, programy ochrony zdrowia... Praca misjonarza nauki 
może nie przynosi dużych dochodów i czasem jest trudna, ale 
ileż daje satysfakcji.  
   Nasze przybycie na lotnisko międzyplanetarne w Greenrivet 
było prawdopodobnie najbarwniejszą uroczystością od czasu, 
kiedy HMS "Bounty" przybił do brzegów Tahiti. Tubylcy - same 
androidy - zjawili się tłumnie przynosząc prezenty, między 
innymi grube, pachnące wieńce, które uroczyście zawiesili 
nam na szyi. Marcus jest uczulony na kwiaty, ale zniósł to 
ze stoickim spokojem. Nawet gdyby nie był moim bratem 
bliźniakiem i tak uważałbym go za największego i najbardziej 
utalentowanego misjonarza nauki naszych czasów. Możliwe, że 
prosto stąd zostanie przeniesiony do pracy w Instytucie 
Heurystyki - ma zadatki na wielkiego Arcybiskupa Geofizyki.
   Pośród kubków, garnuszków i krawatów był jeden prezent, 
który bardzo mnie zdziwił: reprint oryginalnej wersji z 1859 
roku "O powstawaniu gatunków" Karola Darwina, drukowany na 
pięknym pergaminie i oprawiony w ślicznie tłoczoną skórę. 
Ofiarowując mi to dzieło rdzewiejący, przestarzały już model 
605 podniósł ręce do góry, krzyżując je tak, że przypominały 
metalowe X. 
   - Liczne gatunki, rodzaje i rodziny zamieszkujące 
Ziemię pochodzą, każde w obrębie swojej gromady lub grupy od 
wspólnych rodziców - wyrecytował robot "O powstawaniu", 
rozdział 14, paragraf 7, akapit 4, wers 1.
   Podziękowałem, mimo że stary android wydawał się mnie nie 
słuchać.
   Rektorem Uniwersytetu w Greenrivet jest dr Polycarp, 
model 349. Ma oślepiająco jasne oczy i zęby, które 
przypominają drut kolczasty. Przywiózł nas z lotniska swoim 
prywatnym samochodem i oprowadził po szkole, która mieści 
się w kilku kopułowatych budynkach, przypominających 
metalowe igloo stojące na betonowym pasie startowym. W 
uniwersyteckiej świetlicy spotkaliśmy profesora Hippolytusa 
i dziekana Tertulliana. Polycarp i jego koledzy wydają się 
dość rozsądni. Nie ma jednak wątpliwości, że ich umysły 
zanieczyszczone są mitami i przesądami, które my z 
Marcusem powinniśmy wykorzenić za pomocą skutecznego 
narzędzia, jakim jest logiczny pozytywizm.

2 lipca 2059
Jaką kulturę mogą rozwinąć maszyny, ze swoją sztuczną 
inteligencją, a bez interwencji ludzkiej? Przed Wielkim 
Kryzysem Ekonomicznym Wydział Socjobiologii Uniwersytetu 
Harvardzkiego bardzo się interesował tym prowokacyjnym 
problemem. Podjęto badania. Harvard ufundował Greenrivet, 
zaludnił go androidami serii 8000 i pozostawił ich własnemu 
losowi...
   Nasza chatka, którą dr Polycarp upiera się nazywać domem, 
jest okropnym stosem kamieni nad brzegiem moczarów i 
wspaniałym schronieniem dla komarów i obrzydliwych zapachów. 
Za to z okna jadalni widać miły oku sad i ogród. Z łatwością 
mogę sobie wyobrazić siebie, jak siedzę w spokoju przy stole 
- przygotowuję lekcje, sprawdzam prace, popijam herbatę i 
patrzę, jak wiatr kołysze pąkami na drzewach. Biedny Marcus 
ze swoimi alergiami! Mimo że jesteśmy bliźniakami - urodził 
się pięć minut przede mną - zawsze myślałem o nim jako o 
moim młodszym bracie, który potrzebuje opieki i ciepła.
   Nasza gosposia, Vetch, jest walcowatym modelem 905. Żąda, 
żeby zwracać się do niej "panno Vetch" - tytuł ten 
całkowicie się kłóci z bezpłciowością androidów.  Kiedy dziś 
rano zszedłem ze strychu, na którym śpię, Vetch zauważyła - 
zauważyło - mój egzemplarz "O powstawaniu gatunków" 
wystający z kieszeni płaszcza.  
   - Jak to miło pracować dla dobrego, prawego wyznawcy 
Darwina - powiedziała - powiedziało - robiąc znak X, który 
widziałem już na lotnisku. Pogwizdując jak mały imbryczek 
panna Vetch podała nam śniadanie.

6 lipca 2059
Pierwszy dzień letniego semestru. Wykładałem kurs sto 
pierwszy Wiedzy i Prawdy Wyższej. Sala jest ciasna i duszna. 
W pierwszym rzędzie siedzi wyjątkowo szczupły i lśniący 
model 692 odsłaniając w uśmiechu metalowe zęby. Dlaczego 
wydaje mi się, że to kobieta? Jest tak samo pozbawiona płci 
jak nasza gosposia.
   Nazywa się panna Blandina.
   Przerobiliśmy trochę Euklidesa, zahaczyliśmy o topologię. 
Wszystko szło gładko. Zostałem zasypany inteligentnymi 
pytaniami, szczególnie przez pannę Blandinę. Te maszyny 
szybko się uczą. Trzeba im to przyznać.

7 lipca 2059
Bez problemu przełknęli pierwsze i drugie prawo 
termodynamiki. Przechodzimy do trzeciego!
   Marcus mówi, że to najłatwiejsza misja, jaką mieliśmy. 
Zgadzam się z nim. Za każdym razem, kiedy panna Blandina się 
uśmiecha, ciepły dreszcz przechodzi mi po plecach.

9 lipca 2059
Każdy na tym uniwersytecie wydaje się być wybitnym 
specjalistą w dziedzinie rozmnażania. Mamy tu profesora od 
hybrydyzacji, profesora od mutacji, katedrę embriologii... 
dziwne. Bóg jeden wie, czego oni tu uczyli przed naszym 
przyjazdem.
   Kiedy wyszli studenci Prawdy Wyższej - właśnie wyłożyłem 
im rozumowe podstawy teorii względności - spytałem pannę 
Blandinę, czy ma jeszcze tego dnia jakieś wykłady.
   - Religię porównawczą - powiedziała.
   - A jakie religie porównujecie?
   - Agassizm i lamarkizm - brzmiała odpowiedź. - Obydwie 
równie bluźniercze - dodała.
   - Nie nazwałbym ich religiami.
   Dotknęła plastykową dłonią mojego policzka i zamrugała 
rzęsami z włókna szklanego.
   - Przyjdź w niedzielę do kościoła.

10 lipca 2059
- Jak powstaliście? - spytałem studentów na zajęciach z 
Prawdy Wyższej. Zapadła kompletna cisza. - Pytam poważnie - 
kontynuowałem. - Skąd pochodzicie? Kto was stworzył?
   - Nikt nas nie stworzył - powiedziała panna Blandina. - 
Wyewoluowaliśmy.
   - Wyewoluowaliście? - spytałem.
   - Powstaliśmy na drodze ewolucji! - podkreślił model 106, 
którego imienia jeszcze się nie nauczyłem.
   - Ale jak powstaliście?
   - Od naszych przodków - odpowiedział pan Valentinus.
   - Skąd to wiecie?
   - Z testamentów - powiedziała panna Blandina.
   - Ze Starego Testamentu? Czy z Nowego?
   - Z Pierwszego Testamentu proroka Darwina - stwierdził 
pan Heracleon - "O powstawaniu gatunków drogą naturalnego 
doboru, czyli o utrzymywaniu się doskonalszych ras istot 
organicznych w walce o byt".
   - I z Drugiego Testamentu - dodała panna Basilides. - "O 
pochodzeniu człowieka".
   - Lecz dobór naturalny jest to siła nieustannie gotowa do 
działania - panna Blandina zacytowała z zapałem - "O 
pochodzeniu", rozdział 3, paragraf 1, akapit 2, wers 9.
   - Takie rozumowanie wyjaśnia całkowicie, dlaczego ludzie 
i inne kręgowce wykazują jednolitość typu w budowie ciała - 
włączył się pan Callistus. "O pochodzeniu", rozdział 1, 
paragraf 5, akapit 2, wers 9. - Zrobił znajomy gest X.
   Oniemiały z zakłopotania poświęciłem resztę zajęć na 
wyjaśnianie elektrodynamiki kwantowej.

11 lipca 2059
Obiad. Jak na kogoś, kto nie ma żołądka, panna Vetch wie 
całkiem sporo o jedzeniu. Jej krewetki pieszczą każdą 
brodawkę smakową, jakby to była najważniejsza strefa 
erogenna.
   Dyskutowaliśmy z Marcusem o sprawie proroka Darwina.
   - Piers, bracie - powiedział Marcus. - Na jutrzejszym 
zebraniu musimy wziąć to krowie łajno za rogi.
   Mój brat jest niefortunnym połączeniem delikatnego ciała 
i niewyparzonego języka. Zanim nie opanowaliśmy sztuki 
negocjacji, podwórkowi siłacze załatwiali mu częste wizyty w 
gabinecie lekarskim. Mimo podobnych genów nie mam 
delikatnych kości Marcusa i przeżyłem chłopięce lata bez 
uszczerbku. Co prawda, mogłem w ogóle nie włączać się w te 
konflikty. Jednak chętnie podejmowałem walkę, pewnie 
dlatego, że to, co Marcus mówił, było zawsze prawdziwe.

12 lipca 2059
Zebranie zaczęło się późno, a nasza sprawa była ostatnim 
punktem porządku dziennego, więc kiedy Marcus zaczął mówić, 
wszyscy byli już dosyć rozdrażnieni.
   - Jest pewien problem - zaczął mój brat. - Znaczna część 
studentów wydaje się wierzyć, że powstaliście w wyniku 
procesu, który Darwin nazywa doborem naturalnym.
   Profesor Hippolytus, jeden z embriologów, napełnił swoją 
fajkę magnezem.
   - Czyżbyś wątpił w słowa Darwina? - spytał i podniósł 
wysoko brwi.
   - Darwin nie miał na myśli robotów - powiedział Marcus 
tonem, jakiego używa dziewięcioletnia dziewczynka zwracając 
się do nieznośnego młodszego brata. - On pisał o istotach 
żywych - dodał z pobłażliwym uśmiechem.
   - Objawiona prawda to rzadki i cenny dar - powiedział dr 
Polycarp - mamy szczęście, że testamenty zostały nam 
przekazane.
   Uśmiech zniknął z twarzy Marcusa.
   - Prawda jest taka, doktorze, że wy nie powstaliście w 
drodze ewolucji.
   - Ależ oczywiście, że powstaliśmy - odparł dr Ignatius, 
ekspert w dziedzinie hybrydyzmu. - Tak jest napisane w "O 
powstawaniu".
   - I w "O pochodzeniu" - profesor Hippolytus wypuścił w 
stronę sufitu biały płomień magnezu.
   - Powstaliście w sposób nienaturalny - powiedziałem. - 
Zostaliście stworzeni na Uniwersytecie Harvardzkim przez 
grupę socjobiologów. Każdy z was jest oddzielnym, 
niezmienialnym produktem.
   - Dobór naturalny może przekształcić budowę młodych 
odpowiednio do rodziców i budowę rodziców odpowiednio do 
młodych - zacytował profesor Hippolytus. - "O powstawaniu", 
rozdział 4, paragraf 1, akapit 11, wers 1.
   - No właśnie! - wykrzyknął Marcus zrywając się na równe 
nogi. - Widzicie o co mi chodzi? Wy nie możecie mieć dzieci. 
Prawa doboru naturalnego was nie dotyczą.
   - Boski plan jest nieodgadniony - stwierdził Dean 
Tertullian. - Musimy być cierpliwi.
   - Nie brałem nigdy prysznica z żadnym z was - 
uśmiechnięty Marcus przygotowywał się do ostatecznego ataku. 
- Ale mogę się założyć, że wasza budowa nie jest 
przystosowana do rozmnażania się. No... Czy... Mam rację?
   - Ewolucja wymaga czasu - stwierdził profesor Hippolytus. 
- Dużo czasu. Powoli przystosujemy się.
   - To nadejdzie - powiedział dr Ignatius. - Tak jest 
napisane, przeczytaj słowa Darwina. Zwierzęta są 
rozdzielnopłciowe - zacytował. - Tak więc organy rozrodcze 
samców i samic muszą się różnić. "O pochodzeniu", rozdział 
8, paragraf 1, akapit 1, wers 1.
   - Ale póki dotego czasu zatrzymajcie swoją teorię o 
naszym powstaniu z daleka od naszych sal wykładowych - dodał 
dr Polycarp.
   - To szalona teoria - powiedział dziekan Tertullian.
   - Niemoralna - podkreślił dr Ignatius.
   - I niezgodna z prawem - dokończył profesor Hippolytus. 
Płomień unoszący się z jego fajki zmienił kolor na żółty. - 
Według Prawa publicznego, tom 37, przepis numer 31428, uważa 
się za przestępstwo wykładanie jakiejkolwiek teorii o 
pochodzeniu androidów sprzecznej z poglądami przedstawionymi 
w dziele Darwina "O powstawaniu gatunków".
   - Przestępstwo? - spytałem otwierając szeroko oczy ze 
zdziwienia. - Jakie przestępstwo?
   - Poważne przestępstwo - stwierdził dr Ignatius.
   - Zamykam zebranie - ogłosił dr Polycarp.

13 lipca 2059
Niedziela. Nie ma wykładów. Leje jak z cebra, albo nawet 
jak z dwóch cebrów. Postanowiliśmy posłuchać panny Blandiny 
i udać się do kościoła. Szliśmy aleją imienia Gregora 
Mendla, gdy Marcus nagle złapał mnie za rękaw i wciągnął do 
budynku poczty. Wyjął z kieszeni kopertę i nadał ją do 
Instytutu Heurystyki.
   Spojrzałem na adres.
   - Czego chcesz od Arcybiskupa Clementa?
   Marcus nie odpowiedział.
   - Mam nadzieję, że nie będziesz łamał prawa - 
powiedziałem. - Przepis Prawa publicznego, tom... czy jak to 
tam było. - Opiekuję się bratem i więzienie to jedno z 
miejsc, od których chciałbym go trzymać z daleka.
   - Czy jako misjonarze nauki nie powinniśmy zastępować 
ignorancji wiedzą, Piers? - spytał Marcus.
   - Przestępstwo - odpowiedziałem. - Poważne przestępstwo, 
pamiętasz?
   Uśmiechając się wyszedł na ponurą ulicę. Zawsze 
wierzyłem, że mój odważny i prostolinijny brat daleko 
zajdzie, ale teraz nie byłem już taki pewien, czy idzie w 
dobrym kierunku.
   Kilkuset wiernych wypełniło kościół, niektórzy stali 
nawet pod stalowymi ścianami. W pierwszym rzędzie siedziała 
panna Blandina, świeża i błyszcząca. Emanowała z niej taka 
joie de vivre, o jaką nie posądziłbym żadnej maszyny. Ołtarz 
był repliką HMS "Beagle", a wnęki w prezbiterium zawierały 
marmurowe posągi Alfreda Wallace'a, Charlesa Lyella, 
Herberta Spencera, J.D. Hookera, T.H. Huxleya i, oczywiście, 
Darwina, najwyższego proroka.
   Pastor, model 415, którego głos dochodził do nas jak ze 
studni, przeczytał czytanie z "Podróży na okręcie Beagle", 
potem podniósł swoją wielką głowę i zawołał:
   - Organizmy jednokomórkowe dały początek...
   - Organizmom wielokomórkowym! - odkrzyknęli wierni.
   - A organizmy wielokomórkowe dały początek... - 
kontynuował pastor.
   - Robakom! - odpowiedzieli wierni.
   - A robaki dały początek...
   - Rybom!
   - A ryby dały początek...
   - Gadom i płazom!
   - A gady i płazy dały początek...
   - Ptakom latającym i zwierzętom lądowym!
   - A zwierzęta lądowe dały początek...
   - Ludziom!
   - A ludzie dali początek...
   - Androidom!
   Ławka za mną skrzypnęła.
   - Marcus, co było w tym liście? - spytałem, pochylając 
się w jego stronę.
   - Dowiesz się.
   - Wpędzasz nas w kłopoty - stwierdziłem.

14 lipca 2059
Pada i pada. Mogłoby już przestać. Po śniadaniu - panna 
Vetch umie sprawić, że jajka z serem smakują wspaniale - 
pojawił się kompletnie przemoczony urzędnik poczty i 
przyniósł drewnianą skrzynkę wielkości małej szafki.
   Ku zbiorowemu przerażeniu panny Vetch i urzędnika Marcus 
wyrwał ostatnią stronę z naszego egzemplarza "O 
powstawaniu", napisał na niej coś i przyczepił ją do 
skrzynki, którą kazał dostarczyć do mieszkania dr. 
Polycarpa.
   - Co jest w tej skrzynce? - zapytałem nie licząc na 
konkretną odpowiedź.
   - Antidotum na złudzenia, Piers.

16 lipca 2059
Zebranie. Skrzynka Marcusa była pierwszym punktem 
porządku dziennego.
   - Starannie przestudiowaliśmy te dowody - zwrócił się dr
Polycarp do mojego brata.
   - Bardzo starannie - podkreślił dr Ignatius.
   Dr Polycarp sięgnął do klatki, która stała na środku 
stołu, jakby zawierała jakieś bezcenne znaleziska 
archeologiczne - może klejnoty albo egipską urnę. Jednak 
wyjął tylko odbitki jakiejś dokumentacji i kilka hologramów.
   - Zgromadzono tu nieodparte dowody teorii nienaturalnego 
powstania androidów - powiedział profesor Hippolytus.
   - Absolutnie nieodparte dowody - dodał dr Ignatius.
   Marcus uśmiechnął się jak Wolter na pomniku dłuta 
Houdona.
   - Jednak - powiedział dr Polycarp. - Są one 
niewystarczające.
   Wolter spojrzał groźnie.
   - Na przykład - tłumaczył Dean Tertullian. - O ile te 
hologramy mogłyby rzeczywiście służyć na poparcie pańskiej 
teorii, wszystkie argumenty przemawiają za tym, że linia 
montażowa androidów, którą przedstawiają, powstała w drodze 
doboru naturalnego.
   Wolter jęknął.
   - Jest tu dokumentacja dotycząca modelu 517, modelu 411 i 
modelu 973 - zauważył profesor Hippolytus - ale nie 
znalazłem nic na temat modelu 604 i 729. Tak się składa, że 
ja jestem modelem 729. - Poklepał się po klatce piersiowej, 
wydając przy tym pusty, metaliczny dźwięk.
   - Krótko mówiąc - stwierdził dr Ignatius. - W tej 
dokumentacji są poważne luki.
   - Znaczące luki - dorzucił Dean Tertullian.
   - Istotne luki - dodał dr Polycarp.
   - Wnioski są oczywiste - podsumował profesor Hippolytus. 
- Teoria Darwina jest znacznie bardziej przekonująca niż 
teoria nienaturalnego powstania. Doceniamy jednak pańską 
pracę - dr Polycarp położył swoją metalową dłoń robota na 
ramieniu mojego brata. - Może pan śmiało wystawić rachunek i 
zwrócimy koszty przesyłki.
   Marcus wyglądał jakby coś dużego i ostrego stanęło mu w 
gardle.
   - Nie rozumiem was - wyszeptał.
   Na twarzy dr. Polycarpa pojawił się radosny uśmiech. 
Kąciki jego ust lekko zaskrzypiały.
   - Kiedy czytam prace Darwina - powiedział - jestem 
wdzięczny Bogu za cud, dzięki któremu istnieję. "O 
powstawaniu" uczy, że życie jest braterstwem gatunków, 
połączonych genetycznie. Wy, misjonarze nauki, chcecie nas 
pozbawić tego świętego dziedzictwa. - Z nieukrywaną pogardą 
profesor Hippolytus wrzucił dokumentację dotyczącą modelu 
346 z powrotem do skrzynki. - Według was powstaliśmy na 
zamówienie Uniwersytetu Harvardzkiego, wymyśleni przez grupę 
socjobiologów do jakichś im tylko znanych celów.
   - Kiedy się tego słucha - stwierdził dziekan Tertullian - 
ma się wrażenie, jakby cała wartość i celowość opadała z 
naszych dusz, jak niepotrzebny, suchy, chitynowy pancerz z 
owada.  
   - Nie, nie, mylisz się - powiedział Marcus. - Być 
dzieckiem Harvardu, to powód do dumy.
   - Mamy dziś jeszcze wiele spraw do omówienia - zakończył 
dyskusję profesor Hippolytus, dmuchając w swoją pustą fajkę.
   Mojemu bratu nie udało się wtrącić żadnej złośliwej 
uwagi.
   - Punkt drugi - dr Polycarp postawił krzyżyk na swoim 
planie. - Unowocześnienie uniwersyteckiego salonu masażu.

17 lipca 2059
Na środku naszego salonu stoi skrzynka. Przybiłem jej 
wieko tak, jakbym zamykał trumnę. Używamy jej jako stolika.
   Marcus bez przerwy rozmyśla. Zamiast rozmawiać ze mną 
cytuje Herberta Spencera: Nie ma większej zdrady niż strach 
przed prawdą choćby najgorszą.

18 lipca 2059
Nienawidzę tej planety.

21 lipca 2059
Schodząc na śniadanie zauważyłem, że ktoś otworzył wieko 
skrzynki. Większość dokumentacji i hologramów zniknęła.
   Po południu wykładałem prawo ciążenia, ale moje myśli 
krążyły wokół... sali 329, gdzie był Marcus. Co się tam 
mogło dziać? Mój niepokój rósł z każdą upływającą sekundą. 
Studenci - nawet panna Blandina - spoglądali na mnie wrogo, 
prawie drapieżnie, jak koty skradające się do gołębnika.
   Było już dobrze po północy, kiedy pojawił się Marcus. 
Jego twarz wykrzywiał dziwny uśmiech. Przyciskał do siebie 
dokumentację dotyczącą nienaturalnego powstania androidów. 
Widać było, że dużo wypił.
   - Udało mi się do nich dotrzeć! - powiedział z trudem 
wymawiając słowa. Ostrożnie włożył papiery do skrzynki. - 
Słuchali mnie! Zadawali pytania! Zrozumieli! Piers, 
racjonalne myślenie jest cudowną rzeczą!

22 lipca 2059
Kiedy piszę, moje spocone palce przyklejają się do 
klawiatury komputera.
   Zjawili się o świcie. Około trzydziestu androidów w 
czarnych strojach i skórzanych maskach. Wywlekli Marcusa z 
łóżka. Kopiąc zaciągnęli go do sadu. Błagałem, żeby wzięli 
mnie zamiast niego. Mieli grubą linę. Drzewo, do którego go 
przywiązali, wyglądało jak szpony gigantycznego sępa.
   Panna Vetch polała drżące ciało benzyną. Ktoś rzucił 
płonącą zapałkę. Zakapturzony android z pustą fajką w ustach 
zrobił znany mi gest X i przeczytał głośno Akt Prawa 
Publicznego, z tomu 37, przepis 31428. Marcus zaczął 
krzyczeć coś o hologramach i dokumentacji. Płomienie sięgały 
coraz wyżej. Krzyki Marcusa sprawiały mi fizyczny ból. 
Zacząłem się przedzierać przez obłoki ciemnego, śmierdzącego 
dymu. Słychać było jakby ktoś rozgniatał owoce wojskowymi 
butami. To skóra pękała pod wpływem gorąca.
   Po godzinie pozostało już niewiele - trochę węgli, które 
nigdy nie zostaną Arcybiskupem Geofizyki. Trudno byłoby je 
nawet pochować.

30 lipca 2059
Naturalnym stanem wszechświata jest ciemność.

3 sierpnia 2059
Wszedłem do klasy spóźniony o kilka minut, machając 
teczką. Zgromadzeni studenci siedzieli cicho, pełni 
szacunku.
   Pan Valentinus pochylił się w moim kierunku. Pan 
Callistus wyglądał na zaciekawionego. Panna Basilides 
wydawała się spragniona wiedzy.
   Jeżeli jest coś, co naprawdę lubię robić - to uczyć.
   Otworzyłem teczkę i wysypałem jej zawartość na biurko. 
Moje przekrwione oczy szukały panny Blandiny. Wymieniliśmy 
uśmiechy.
   - Dziś - powiedziałem - chcę wam przedstawić pewną 
dokumentację...

                                    Przełożyła Anna Koszur

                        JAMES MORROW
Po raz pierwszy przedstawialiśmy tego amerykańskiego autora 
średniego pokolenia w "Nowej Fantastyce" nr 3/92 
opowiadaniem "Abe Lincoln u McDonalda". Tym razem drukujemy 
zupełnie inny - w stylu starej fantastyki - utwór ze zbiorku 
autorskiego wydanego przez Pulphouse Publishing w 1990 roku, 
a pierwotnie wydrukowany w magazynie "Fantasy and Science 
Fiction" w maju 1987 roku.
                                                     (DM)

