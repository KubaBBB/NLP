Autor: Marek Pąkciński
Tytul: Który dajesz życie

Z "NF" 12/95


                         Tajemnica większa niż przekleństwo
                         uniewinniła ich serce, gdy zasadzili
                         drzewo w Czasie, usnęli pod nim -
                         i Czas złagodniał czule.
                                Rene Char, "Wspólna obecność"

                         (...) pomalujmy (...) raczej kulisy,
                         gdzie także jest drzewo, zawieśmy
                         przed nim lampę która uczyni
                         oświetlenie jeszcze dziwniejszym.
                                Soren Kierkegaard, "Powtórzenie"

   Hermann Tries podjął kolejną, żałosną próbę poprawienia 
klimatyzacji. Choć z radia dochodziły ostre dźwięki muzyki 
rap, wciąż miał wrażenie, że tej nocy nie uda mu się 
dojechać do Stuttgartu. Monotonna jazda szeroką, 
sześciopasmową autostradą sprawiała, że broda coraz częściej 
opadała mu na piersi. Wtedy włączała się wyobraźnia z 
przerażającymi wizjami katastrof spowodowanych przez 
kierowców wielkich ciężarówek, którzy zasnęli w czasie 
jazdy. Hermann podjął decyzję. Zaczął się rozglądać w 
poszukiwaniu przynajmniej parkingu, na którym mógłby 
bezpiecznie doczekać do rana.
   Zawsze wierzył w siebie. I tym razem wiara została 
nagrodzona. Po pięciu minutach dostrzegł na poboczu wielki 
neon reklamujący piwo Heineken, a w tle nie tylko parking, 
ale i sympatycznie wyglądającą budowlę, obiecującą wygodny 
odpoczynek i bezpieczne schronienie. Z westchnieniem ulgi 
Hermann zjechał na pobocze, po czym kręcąc wielką kierownicą 
niczym kołem sterowym galeonu, ustawił się na parkingu i 
chwilę jeszcze siedział w szoferce, delektując się ciszą i 
poczuciem bezpieczeństwa.
   Był człowiekiem podróży, wielbicielem zmiany, tak, jakby 
na szosach całej Europy ścigał samego siebie. Lubił 
nawiązywać kontakty, rozmawiać, zaprzyjaźniać się z innymi 
kierowcami lub ludźmi, których podwoził z miejsca na 
miejsce. Bawił się przy tym myślą, że oto wiezie ich do 
nieba, piekła lub czyśćca. W każdym razie - ku 
przeznaczeniu. Lubił też, siedząc za kółkiem, słuchać ich 
zwierzeń; z ufnością powierzali swe tajemnice właśnie jemu, 
poznanemu przed chwilą kierowcy wielkiej ciężarówki. Byliby 
zapewne powściągliwsi, gdyby wiedzieli, że słuchając ich, 
prowadzi z samym sobą intelektualną grę: osądza 
przypadkowych pasażerów i klasyfikuje, przydzielając im 
miejsce w Empireum lub Erebie, najmroczniejszym miejscu 
piekielnej otchłani.
   Hermann otworzył w końcu drzwiczki szoferki i zeskoczył 
lekko z ciągnika, wdychając chłodne powietrze. Ruszył w 
kierunku pubu, nad którego wejściem migotał żółto-różowy 
neon.
   Wnętrze lokalu przypominało setki podobnych miejsc, które 
Hermann odwiedził podczas swych peregrynacji. Toteż ruszył 
prosto w kierunku baru; zamówił piwo bezalkoholowe, 
obawiając się, że w przeciwnym wypadku mógłby natychmiast 
zasnąć. Zamierzał oczywiście wynająć pokój, ale odwlekał 
moment pójścia do łóżka, jakby to była szczególna 
przyjemność i ukoronowanie długiego procesu usilnych starań.
   Usiadł zatem nad swoim piwem, popatrując na siedzących 
wokół wzrokiem beznamiętnego, znudzonego znawcy. 
Sprowokowało to niepozornego mężczyznę, bo, przepychając się 
niezdarnie wśród krzeseł i stolików, ruszył w kierunku 
Hermanna.
   Jeden rzut oka wystarczył, by ocenić, że człowiek ten 
należy do najgorszego typu natarczywych nudziarzy, którzy 
zwykli opowiadać historię swego życia niezorientowanym 
ofiarom. Miał około pięćdziesięciu lat i zbyt wyrazistą 
twarz, tak, jakby w przeszłości był niepohamowanym 
rozpustnikiem lub też cierpiał ponad miarę. Tries 
demonstracyjnie odwrócił się, ale tamten już sadowił się na 
sąsiednim stołku.
   - Przepraszam, czy mogę się przysiąść? - zapytał 
zachrypniętym głosem. Starał się zachęcić rozmówcę resztkami 
dobrego wychowania. - Nazywam się Dieter Juan.
   - Hermann Tries... - wymruczał w odpowiedzi kierowca. - 
Dziwne ma pan nazwisko - zauważył mimochodem, penetrując 
wzrokiem zmarszczki na twarzy interlokutora, stanowiące jak 
gdyby mapę zamierzchłych orgii.
   - Hiszpańskie - odparł intruz neutralnym tonem; na barze 
przed nim pojawiło się piwo. Oczywiście, Hermanna nie 
zdziwiło, że Dieter jest bywalcem baru; zaskoczyło 
natomiast, że piwo, które otrzymał, było również 
bezalkoholowe.
   - Kierowca? - spytał Dieter, jakby delikatnie pociągając 
za sznurki w poszukiwaniu tego, z którego mogłaby się 
rozwinąć nić rozmowy. Jednak Hermann zaledwie skinął głową.
   Mężczyzna z pobrużdżoną twarzą pociągnął więc za kolejny 
sznureczek:
   - Czy nie sądzi pan, że Wszechświat mógł zostać stworzony 
przez pijanego eksperymentatora, zajmującego się na przykład 
"wzbudzonymi stanami próżni", który, po stworzeniu naszego 
Kosmosu jako stanu patologicznego własnego Megawszechświata, 
chuchnął w pozostałą po nim "czarną dziurę" swym pijackim 
oddechem, po czym "ziemia była pusta i próżna, a jego chuch 
- spiritus - unosił się nad wodami"...?
   Spojrzał wyczekująco na kierowcę, jakby spodziewał się 
salwy śmiechu. I tym razem jednak zawiódł się: Hermann 
widywał lepszych świrów.
   - Jasne, tym cię nie zaskoczę - powiedział niezrażony. - 
Jesteś przecież podróżnikiem, jednym z wcieleń starożytnego 
boga Hermesa, przewodnikiem dusz, który swą wielką 
ciężarówką prowadzi je do nieba, czyśćca lub Erebu... Jesteś 
istotą zwierzęco-boską, a pamiętaj, że oba te terminy 
zbiegają się w pojęciu "człowiek". Jesteś synem Hekate, 
matki-ziemi w jej śmiertelnym i odradzającym aspekcie, 
boskim złodziejem, który nie gardzi zwędzeniem czegoś z 
przydrożnego gospodarstwa jakiegoś bauera. Czujesz związek z 
nocą, dlatego wolisz podróżować poprzez ciemność niż za 
dnia; poświęcone tobie zwierzę to baran, który chroni miasta 
od zarazy, zaś w wolnych chwilach lubisz grać na harmonijce 
ustnej...
   - S... słucham? - spytał nieprzytomnie Hermann, tym razem 
naprawdę zaskoczony. - Skąd pan to wie?
   - Czytam cię - odparł dziwak. - I żeby udowodnić 
pozytywny stosunek do ciebie, udzielę ci bezcennej 
informacji: "misiaczki" są tutaj, w tym barze.
   Kierowca rozejrzał się niespokojnie. "Misiaczki" była to 
para na poły mitycznych agentów Departamentu Celnego 
Parlamentu Europy, chłopak i dziewczyna, którzy, niczym 
Bonnie i Clyde, podróżowali incognito po szosach Europy, by 
w najbardziej nieoczekiwanym miejscu i czasie dopadać 
kierowców, którzy mieli w swych ciężarówkach choćby odrobinę 
nielegalnego towaru. Ponoć mafia rosyjska sprzysięgła się, 
aby ich zabić, ale nawet wysiłki tej wszechpotężnej 
organizacji nic nie dały. Hermann zaniepokoił się, nagle 
przypomniał sobie, że w pubie widział parę młodych ludzi 
pasujących do charakterystyki "misiaczków". Teraz nie było 
ich na sali. Drgnął ponownie, gdy poczuł ciepły dotyk dłoni 
Dietera.
   - Należysz do nas - powiedział Juan z naciskiem, 
spoglądając Hermannowi głęboko w oczy; przerzedzona, 
zwichrowana czupryna na czubku głowy powodowała, że wyglądał 
nieodparcie komicznie - źródło twego istnienia gubi się 
gdzieś w nieskończoności, w Megawszechświecie, którego 
charakterystyka prowadzi do logicznych absurdów, bo 
pojawiają się w niej nieskończoności: nieskończona 
temperatura i gęstość promieniowania; jesteś jedną z masek, 
skrywających to, co bezczasowe, niezrozumiałe...
   - Gdzie pan ich widział? - przerwał Hermann przemowę 
Dietera, bardziej zainteresowany miejscem pobytu agentów niż 
swą metafizyczną kondycją.
   - Byli tutaj - odparł Dieter z nieobecnym wzrokiem. - 
Podobnie jak... ona - wskazał gestem niepozorną dziewczynę, 
blondynkę wyglądającą na mniej niż dwadzieścia lat, która 
kręciła się przy stole bilardowym. Kierowca nie dostrzegł w 
niej niczego szczególnego. Poruszył się niespokojnie.
   - Mówię ci o tym, ponieważ ja sam także czuję w sobie to 
dziedzictwo... Kiedyś, w odległej przeszłości lub 
przyszłości, bo czas nie ma dla nas znaczenia, ja także nie 
znałem samego siebie. Sprawdzałem granice ludzkich 
możliwości, badałem, gdzie przebiega cienka linia, dzieląca 
nas od zwierząt lub zmarłych. Kochałem bez pamięci moją 
siostrę i uczyniłem ją pierwszą spośród swoich konkubin: w 
czasie uczt na moją cześć zajmowała zaszczytne miejsce zaraz 
pode mną. Odbierałem żony szacownym obywatelom i czyniłem z 
nich bez żenady swoje oficjalne kochanki. Kiedyś poślubiłem 
znaną nierządnicę, Cezonię, i urodzonemu z niej dziecku 
chciałem nadać godność następcy tronu...
   - To jakieś bzdury - stwierdził kierowca. Dopił piwo i 
wstał.
   - Niech pan jeszcze nie odchodzi! - krzyknął natarczywie 
Dieter. - Proszę poczekać... Mam do pana prośbę: czy mógłby 
pan zawieźć mnie do wioski Lietmannsthal? To niedaleko, 
kilkanaście kilometrów stąd...
   Hermann zatrzymał się, by pomyśleć. Skądś znał nazwę tej 
wioski... Często przerzucał przewodniki turystyczne po 
terenach, przez które przejeżdżał, ponieważ lubił wiedzieć, 
jakie ma możliwości na wypadek nieprzewidzianych 
komplikacji. Zaś w Lietmannsthal... tak, teraz był już 
pewien: znajduje się tam prywatna klinika psychiatryczna. 
Wszystko było już jasne.
   - Nie ma mowy - stwierdził stanowczo. - Chcę się jeszcze 
przespać. Jutro rano zamierzam dotrzeć do Stuttgartu...
   - Ależ, panie kierowco... Hermesie, boski posłańcu... Ja 
muszę znaleźć się tam przed świtem... - błagał Dieter, który 
natychmiast stracił całą pewność siebie.
   Hermann obracał w dłoniach pustą butelkę, zastanawiając 
się intensywnie. A jeśli Dieter rzeczywiście był 
uciekinierem z kliniki psychiatrycznej, może niebezpiecznym 
wariatem, którego poszukuje policja? Czy odstawienie go na 
miejsce nie jest w tej sytuacji koniecznością... hm, może to 
przesadnie patetyczne, ale... obowiązkiem obywatelskim?
   - Regina! - zawołał Dieter rozpaczliwie w stronę grającej 
w bilard dziewczyny, jakby poszukując poparcia. Ledwie 
zaszczyciła go przelotnym spojrzeniem, po czym wróciła do 
gry. Herman pomyślał, że w przeszłości musiało między nimi 
zajść coś nieprzyjemnego.
   - Czy pan Herman Tries? - usłyszał za plecami głos 
młodego człowieka. W tej samej chwili zaczął żałować, że nie 
wziął z szoferki łomu, który przechowywał na wszelki wypadek 
pod siedzeniem.
   - Tak, to ja - powiedział, odwracając się. Stała za nim 
para domniemanych "misiaczków".
   - Czy ma pan papiery odprawy celnej na austriackie części 
zamienne do obrabiarek?
   Tego pytania Hermann obawiał się najbardziej. Austriackie 
części stanowiły jedyną kontrabandę w jego ładunku; 
zamierzał zawieźć je do Hiszpanii i w ten sposób trochę 
zarobić "na lewo". Ale w sytuacji, gdy wszystko zostało 
wykryte, nie miało sensu udawać.
   - Nie - oznajmił.
   - W takim razie pojedzie pan z nami - stwierdził 
ciemnowłosy chłopak o bystych, brązowych oczach, pokazując 
legitymację Departamentu Celnego.
   - Chyba chciałeś powiedzieć "za nami"... - skomentowała 
stojąca obok wysoka blondynka z filuternym błyskiem w 
oczach. Dieter obserwował zajście bez słowa.
   - Dokąd? - spytał Hermann.
   - Do Lietmannsthal - odpowiedział chłopak, jakby to była 
rzecz najbardziej naturalna pod słońcem.
   - Dlaczego tam? - spytał kierowca, czując dreszcz 
niepokoju.
   - Mamy tam swoją tajną kwaterę, w której spiszemy 
formalny protokół.
   Hermann postanowił nie oponować w nadziei, że uda mu się 
załatwić sprawę polubownie. Pomyślał, że Dieter był w zmowie 
z dwójką agentów Unii; zagadywał go, podczas gdy tamci 
przeszukiwali ciężarówkę.
   Na parkingu Hermann poczuł dotknięcie dłoni chłopaka.
   - Nie próbuj żadnych sztuczek - usłyszał. - Mamy numer 
rejestracyjny ciężarówki i twoje personalia.
   Posłusznie wsiadł do szoferki, a "misiaczki" do 
zaparkowanego obok, przeciętnego opla. Oczywiście Dieter 
także wgramolił się do ciężarówki.
   - No, no, ale mi się trafiło - oznajmił. - Kurs do 
Lietmannsthal i to za darmo... Chyba teraz nie odmówi pan 
przysługi?
   - Nie musi pan już udawać - odparł Hermann ze złością. - 
Wiem, że jest pan z nimi w zmowie.
   - Obraża mnie pan - monologował Dieter, podczas gdy 
Hermann ruszał z parkingu w stronę czekającego u wylotu opla 
"misiaczków". - Każdy z nas ma swoje drzewo, swoją gwiazdę, 
swój kamień gdzieś na górskim szczycie lub w głębinach 
wód... A ja nie mam nic wspólnego z tą dwójką lisków-
chytrusków. No, powiedzmy, prawie nic... Jednak w 
przeciwieństwie do nich motorem mego życia jest miłość... do 
niej, dziewczyny, którą widział pan w barze. Na imię ma 
Regina; poznałem ją kiedyś, bardzo dawno temu, w Hamburgu... 
Miała wtedy piętnaście lat, a ja zakochałem się w niej od 
pierwszego wejrzenia... To te obciążenia karmiczne - wtrącił 
całkiem przytomnym tonem. - Poznałem ją w barze, a właściwie 
ona poznała mnie, bo z własnej woli usiadła mi na 
kolanach... Później dowiedziałem się, że to prostytutka i że 
przyjechała z Europy Wschodniej, może nawet z Azji. Rozumie 
pan, zobaczyłem ją na pornograficznej kasecie... 
Dowiedziałem się także, że nie jest zwykłym człowiekiem, bo 
została wyhodowana w tajnych laboratoriach SPECNAZ-u ze 
sztucznie spreparowanego łańcucha DNA. Wie pan! Rosjanie 
nadal robią po cichu zakazane eksperymenty, nie przejmując 
się konwencjami... A potem im uciekła i dostała się tutaj. 
Wtedy pokochałem ją jeszcze bardziej...
   Hermann poddał się dojmującemu poczuciu niemocy. Oto on, 
wielbiciel podróży i zmiany, wiezie w swej ciężarówce 
natarczywego świra, prowadzony jak po sznurku przez parę 
agentów do ich nędznej kryjówki w małym miasteczku.
   - ...pokochałem ją i postanowiłem wydobyć z tego bagna - 
kontynuował Dieter - nie wiedziałem jednak, że nie ma 
jeszcze osiemnastu lat. Kiedy wykupiłem ją od alfonsa, za 
sporą zresztą sumę, byłem wtedy szanowanym biznesmenem, 
namierzyła mnie hamburska obyczajówka. Zostałem 
zaaresztowany pod zarzutem molestowania nieletniej, a Regina 
wróciła na ulicę...
   Na wąskiej drodze dojazdowej, pędząc pośród ciemności ku 
tajemnicy, Hermann po raz pierwszy w życiu poczuł, że 
chciałby się ustatkować. Ot zamieszkać gdzieś, w niewielkiej 
uliczce Amsterdamu czy Londynu, gdzie mógłby w nocy, z 
papierosem i przy mocnej herbacie, rozmyślać o przeszłości, 
słysząc pobrzękiwanie kluczami pijanego męża sąsiadki z 
przeciwka, daremnie próbującego otworzyć drzwi. Spojrzał na 
Dietera; jego ostry profil odcinał się na tle mijanych z 
rzadka latarni.
   - ...wtedy zainteresował się nami doktor Hagen, który 
prowadzi swoją prywatną klinikę tu, w Lietmannsthal. Regina 
zafrapowała go z racji ukrytych, nieprawdopodobnych wręcz 
możliwości: jest w stanie biec dziesiątki kilometrów, prawie 
się nie męcząc, przebywać nago w trzydziestostopniowym 
mrozie, pływać pod wodą przez ponad pół godziny, nie 
zaczerpnąwszy powietrza. Ja zainteresowałem go chyba z 
powodu mojej przeszłości i dziwnych upodobań, które w ciągu 
paru miesięcy zmieniły mnie z bogatego przedsiębiorcy w 
żebraka...
   Hermann pomyślał, że te opowiadane monotonnym głosem 
bzdury zaraz go uśpią; sięgnął więc po termos z kawą i 
pociągnął kilka łyków letniej już, lecz mocnej lury.
   Zapewne słuchałby opowiadania Dietera z większym 
zainteresowaniem, gdyby wiedział, że w pubie właśnie 
wybuchła bójka. Dwaj potężni motocykliści grający z pewną 
filigranową dziewczyną w bilard, nieoczekiwanie oskarżyli ją 
o oszustwo. Po chwili obaj leżeli obok stołu, nieprzytomni, 
a dziewczyna grała dalej, tym razem sama ze sobą.

   "To" istniało "tam" - choć równie dobrze można by 
powiedzieć "tutaj" - od tak dawna, że określenie "od 
niepamiętnych czasów" nie miałoby sensu: rozpoczęło się, gdy 
żaden "czas" jeszcze nie istniał. Czerpało życiodajne soki z 
tego, co bezczasowe, niezrozumiałe, co wymyka się wszelkim 
dualizmom. Jego racją istnienia była wewnętrzna dynamika 
samej przestrzeni, która, choć zewnętrznie uchwytna w trzy- 
lub czterowymiarowym continuum, zarazem zawiera nieskończone 
możliwości rozwoju, bezgranicznego powielania się, dzielenia 
i powracania do jedności, wyznaczane przez bezwymiarowy 
punkt istniejący gdzieś u końca wzrostu, cierpień i starań, 
w nieskończoności, zgodnie z maksymą Buddy: Moja kraina 
istnieje nieprzerwanie, a istoty widzą ją trawioną przez 
płomienie; trwa ona w swoim cudownym kształcie, a istoty 
widzą ją pełną wszelkich nędz.
   Bez ryzyka pomyłki powiedzieć można, iż "to" było swoim 
własnym snem, jak również, że tylko "to" istniało naprawdę, 
a cała rzeczywistość była snem, drżącym w przypływach i 
odpływach fal prawdopodobieństwa.

   Hermann dostrzegł błysk świateł hamulcowych opla, 
przystającego przed bramą ciemnej posiadłości. Zrozumiał, że 
jest u kresu dzisiejszej nocnej podróży, niezależnie od 
tego, jaki wywar przygotowała dla niego przyszłość w swoim 
tyglu, czy wszystko rozegra się szczęśliwie, czy też 
przybycie tutaj oznaczać będzie śmierć, koniec istnienia. 
Doszedł do wniosku, że w życiu człowieka jest wiele 
sytuacji, kiedy umiera on "wciąż na nowo", zaś "śmierć 
właściwa" jest jedynie kolejnym powtórzeniem jednej z tych 
agonii, jej biologicznym potwierdzeniem. Był gotów na 
wszystko.
   Reflektory opla "misiaczków" wydobywały z ciemności 
stalową kratownicę, która wsuwała się właśnie w szczelinę w 
murze; Tries na wszelki wypadek zapamiętał, że przy bramie 
nie ma strażnika. Potem opel ruszył po żwirowej drodze. 
Kierowca ciężarówki włączył pierwszy bieg, przegazował 
silnik i zaraz wrzucił dwójkę. Żwir zazgrzytał pod kołami. 
Nawet Dieter milczał, uznając nieodwracalność tego, co się 
działo. Hermann zauważył przymocowaną przy bramie tabliczkę:
"LIETMANNSTHAL. PRYWATNA KLINIKA PSYCHIATRYCZNA DOKTORA 
ALFREDA HAGENA". Dopiero teraz naprawdę poczuł lęk.
   Opel zatrzymał się na podjeździe niewysokiej, rozległej 
budowli w stylu neoklasycystycznym, przypominającej 
świątynie Rozumu budowane w czasach Oświecenia. Hermann 
stwierdził, że na parkingu wystarczy miejsca dla jego 
ciężarówki z potężną naczepą. Widząc, że "Bonnie i Clyde" 
wysiadają już z samochodu, niezręcznie, ze zgrzytem hamulców, 
zatrzymał pojazd. Był zdecydowany natychmiast zakończyć tę 
idiotyczną sytuację. Zeskoczył z szoferki na żwir i podszedł 
do "misiaczków".
   - Słuchajcie - powiedział, znaczącym gestem wyjmując 
portfel z kieszeni - jest cholernie późno, a ja czuję się 
zmęczony i chciałbym przed rankiem dotrzeć do Stuttgartu. 
Nie zamierzam wypełniać bzdurnych papierów... - przerwał 
widząc, że na ich twarzach nie pojawia się błysk 
zrozumienia. - No, chodzi mi o to, że mogę zapłacić, tu, od 
razu... - dokończył niezręcznie.
   - Czy pan oszalał? - powiedział zimno chłopak. - Wydaje 
się panu, że urzędników Departamentu Celnego można 
przekupić?
   Hermann milczał, czując się teraz głupio i źle; zdał 
sobie sprawę, że jego plan runął w gruzy.
   - Dobrze, ale gdzie my, do cholery, jesteśmy?! - spytał w 
końcu z maskującą niepewność irytacją. - Przecież to jest 
klinika psychiatryczna, a nie biuro Departamentu.
   - Zanim spiszemy formalności, będzie pan musiał zobaczyć 
się z naszym szefem - oznajmił chłopak.
   - A jeśli odmówię?
   Hermann przeczuł, co się zdarzy, jeszcze zanim zauważył 
pistolet w dłoni dziewczyny. Obejrzał się za siebie. Stał za 
nim Dieter, bez uśmiechu, całą swoją postawą dając do 
zrozumienia, że droga do tyłu jest zamknięta.
   - To porwanie... - wymamrotał Hermann.
   - Może pan to nazwać, jak chce. My po prostu wypełniamy 
swój obowiązek - powiedziała dziewczyna. - Czy pójdzie pan z 
nami? - rzuciła pytanie, uśmiechając się złośliwie. Hermann 
skinął głową.
   Gdy Dieter nacisnął klamkę drzwi wejściowych, światło 
wewnątrz zapaliło się automatycznie, odsłaniając obszerny 
hol, pośrodku którego widniały szerokie schody na pierwsze 
piętro. Stanęli na środku, a Hermann bezwiednie oglądał 
zgromadzone tu, empirowe meble. Po chwili drzwi w głębi 
otworzyły się i na spotkanie przybyłych wyszedł szpakowaty 
mężczyzna, w nieskazitelnie białym lekarskich kitlu i w 
okularach o srebrnej, drucianej oprawie. Standardowy typ 
człowieka budzącego zaufanie.
   Uśmiechając się ruszył ku Hermannowi z wyciągniętą 
dłonią.
   - Witamy pana w naszej klinice! - powiedział z 
wystudiowaną bezpośredniością. Hermann postanowił nie 
dostosowywać się do tonu tego hochsztaplera.
   - Proszę mnie natychmiast stąd wypuścić! - zażądał. - 
Zostałem zatrzymany na podstawie sfałszowanych zarzutów 
przez ludzi, którzy prawdopodobnie tylko podszywają się...
   - Ależ nasze klinika to nie więzienie! - żachnął się 
doktor Hagen. - Brama jest automatyczna i otwiera się na 
każde wezwanie, a furtka pozostaje zawsze otwarta. Wszyscy 
przebywają tu z własnej woli i mogą w każdej chwili opuścić 
to miejsce. Prawda?
   Pozostali ochoczo (zbyt ochoczo - pomyślał Hermann) 
przytaknęli. Jakby na potwierdzenie słów doktora Hagena, 
"Bonnie" schowała rewolwer.
   - Czy ci dwoje naprawdę są urzędnikami Departamentu 
Celnego Unii? - zadał pytanie Tries, ruchem głowy wskazując 
dziewczynę.
   - Tak - odparł Hagen. - Chyba zresztą wylegitymowali się 
już przed panem stosownymi dokumentami.
   - W takim razie co Departament Celny może mieć wspólnego 
z kliniką psychiatryczną... Bo zdaje się, że to coś w 
rodzaju szpitala dla wariatów? - naciskał kierowca.
   - Prawda o tym miejscu jest bardziej skomplikowana, a 
zarazem mniej nieprzyjemna, niż się panu wydaje. Jednak w 
celu jej wyjaśnienia poproszę pana do mojego gabinetu - 
stwierdził lekarz, zapraszając Hermanna w stronę 
półotwartych drzwi. Tries zrobił pół kroku we wskazanym 
przez Hagena kierunku, jednak się zatrzymał.
   - Został pan wybrany spośród wielu ludzi dzięki 
nieprzeciętnym zdolnościom, które, jak sądzimy, drzemią w 
panu - dodał Hagen, żeby go zachęcić. - To przedsięwzięcie 
rządowe, które aprobuje również Unia Europejska, radziłbym 
panu rozpatrzeć przynajmniej naszą propozycję...
   - Proponujecie mi etat? - spytał Tries, idąc w stronę 
gabinetu doktora; kątem oka dostrzegł, że pozostali poszli 
na górę. - Jeśli sądzicie, że uda wam się zrobić ze mnie 
zdrajcę, że, jako kierowca, po cichu będę pracował dla 
Departamentu Celnego...
   - To nie ma z tym nic wspólnego - zaprzeczył energicznie 
Hagen. Weszli do gabinetu, urządzonego ascetycznie, lecz 
elegancko. Doktor wskazał Triesowi miejsce w fotelu.
   - Zatem obserwowaliście mnie? - spytał kierowca, 
zakładając nogę na nogę, aby sprawiać wrażenie swobodnego. 
Ale przeczucie mówiło mu, że ci ludzie są mocno podejrzani, 
a jego sytuacja niedobra.
   - Tak, ale niedługo - potwierdził lekarz. - Robiliśmy to 
mniej więcej od tygodnia, matomiast spośród licznych 
kandydatów wytypował pana komputer w Centralnym Europejskim 
Laboratorium Demograficznym w Brukseli.                   
   - Jeśli sądzicie, że mam jakieś zdolności 
psychotroniczne, to grubo się mylicie!
   - I znowu strzela pan na ślepo. Mamy dla pana propozycję, 
ale to wymaga krótkiego wprowadzenia... - odrzekł Hagen, 
wygodniej rozsiadając się w fotelu. - Otóż od pewnego czasu 
służby wywiadowcze Unii dysponują informacjami na temat 
tajnych eksperymentów genetycznych na materiale ludzkiego 
DNA, dokonywanych w tajemnicy przez Rosjan.
   Hermann przypomniał sobie monolog Dietera.
   - Przecież to jest zabronione - wtrącił.
   - Właśnie - skinął głową domniemany lekarz. - Jednak 
Rosjanie to robią, nie zważając na międzynarodowe 
konwencje... Postawiło to Unię w obliczu poważnego dylematu: 
czy oficjalnie oskarżać Rosjan, domagając się przerwania 
eksperymentów, czego i tak nie zrobią, czy podjąć własne 
analogiczne eksperymenty, może nawet skuteczniejsze.
   - Czegoś tu nie rozumiem... - wtrącił Tries. - Właściwie 
czemu służą te badania...?
   - Oczywiście, nietrudno się domyślić. Prowadzone są w 
celach militarnych; chodzi o "wyhodowanie" szczególnego 
gatunku "nadludzi", zdolnych wytrzymywać warunki, jakich nie 
byłby w stanie przeżyć zwykły przedstawiciel homo sapiens, a 
także analizować sytuację i działać szybciej i precyzyjniej.
   - Chyba nie sądzi pan, że jestem jakimś cholernym 
"nadczłowiekiem"? - z wysiłkiem zaśmiał się Hermann, 
konstatując z przerażeniem, że głowa opada mu na piersi ze 
znużenia. Doktor zapytał:
   - Chce pan kawy?
   Potem, nie czekając na odpowiedź, włączył ekspres, który 
stał na szafce.
   - Nie sądzimy, że jest pan "nadczłowiekiem" - 
odpowiedział po chwili. - Proszę nie przerywać; w ten sposób 
szybciej skończymy... Eksperymenty naszych uczonych odbywały 
się w tajnym ośrodku, który do złudzenia przypominał 
prywatną klinikę psychiatryczną, położoną gdzieś na 
odludziu, by nie wzbudzać niezdrowego zainteresowania obcych 
wywiadów...
   - Tutaj? - wtrącił domyślnie Tries. Gdy lekarz 
potwierdził skinieniem głowy, kierowca uświadomił sobie z 
lękiem, że wie już zbyt dużo, aby stąd wyjść.
   - Tak, ale nie są to takie eksperymenty jak te, na które 
zdecydowali się Rosjanie. My nie manipulujemy kodem 
genetycznym; staramy się raczej poznać związek pomiędzy nim 
a cechami i zdolnościami ludzi, a także znaleźć sposób na 
wydobycie nowych cech drogą biologicznych krzyżówek. Jedyną 
osobą stworzoną sztucznie jest tu Regina, którą być może już 
pan poznał; została ona jednak "wyhodowana" przez Rosjan, po 
czym uciekła do nas... Proszę, oto kawa.
   - "Biologiczne krzyżówki" - Hermann uczepił się tego 
sformułowania. - Czy to znaczy, że prowadzicie tu dom 
publiczny? A może kręcicie pornograficzne filmy?
   Hagen zmiażdżył go wzrokiem.
   - Proszę sobie darować te idiotyczne supozycje! - 
oznajmił z wykrzywioną obrzydzeniem twarzą. - Oczywiście, że 
nie "krzyżujemy" tu nikogo z nikim; powtarzam: to nie jest 
sztuczna hodowla ludzi. Raczej badamy na nowo możliwości, 
które stwarza ludzki kod genetyczny... Badania te 
doprowadziły nas do wniosku, że w zasadzie generuje on osiem 
zespołów cech ludzkich jednostek - poszczególnych ludzi - 
które nazwaliśmy roboczo "zespołami bazowymi". Teraz proszę 
uważać, bo zbliżamy się do sedna sprawy... - wtrącił 
obserwując uważnie Hermanna. - Kolejnym naszym krokiem było 
odnalezienie ludzi, których DNA odpowiada "zespołom 
bazowym"... Okazuje się, że jednym z nich jest pan.
   - A pozostali to inni "pensjonariusze" pańskiej 
kliniki? - domyślił się Tries. - "Misiaczki", Hermann... i 
kto jeszcze?
   - Na razie dalecy jesteśmy od skompletowania wszystkich 
"typów bazowych"; jednak to niezaprzeczalny fakt, że każdy z 
tych ludzi jest pod pewnym względem istotą niezwykłą...
   - A ja? Jaką "niezwykłą zdolność" posiadam, pana zdaniem?
   - To się dopiero okaże. Musimy pana poobserwować. 
Komputer w Brukseli nie wysnuł wniosków dotycząych pańskich 
zdolności... Odszukał pana tylko na podstawie 
charakterystyki DNA. Jednak w trakcie badań dowiedzieliśmy 
się jeszcze ciekawszych rzeczy... Okazało się, że 
poszczególne "typy bazowe" są do siebie sprowadzalne, że 
można je potraktować jako modyfikacje podstawowego schematu 
kodu DNA.
   - Może dotarliście do "portretu genetycznego" pramatki 
ludzkości, Ewy? - wtrącił Hermann ziewając.
   - Nie wiemy - odparł Hagen z uśmiechem. - Mówiąc ściśle, 
poszczególe "typy bazowe" rozgałęziają się, tworząc fraktal 
- strukturę geometryczną, zwaną przez topologów "drzewem 
figowym" lub "diagramem bifurkacji". Wskazuje to na 
możliwość, że istnieje pewien "wzorcowy osobnik" gatunku 
ludzkiego, który może żyje gdzieś na Ziemi...
   - I teraz jego - a raczej jej - poszukujecie?
   - Tak, prowadzimy takie poszukiwanie - potwierdził Hagen, 
spojrzawszy uważnie na Triesa. Hermann pomyślał z 
niepokojem, że niepotrzebnie ujawnił, iż wie, że "męski" 
wzorzec kodu DNA jest pochodną "żeńskiego". - Jednak 
wykrycie istnienia "wzorcowego osobnika" otworzyło przed 
nami nową możliwość - kontynuował biolog. - Okazało się, że 
poszczególnych osiem "typów bazowych" można potraktować jako 
figury geometryczne pojawiające się na skutek obrotu kodu 
"osobnika wzorcowego" w ośmiowymiarowej przestrzeni 
Riemanna.
   - Dosyć, doktorze - przerwał Tries. - Tego już kompletnie 
nie rozumiem... Jestem teraz zbyt zmęczony na powtórkę z 
matematyki...
   - Przepraszam - sumitował się Hagen. - Powinienem był 
wziąć to pod uwagę... W każdym razie możliwości, które się 
przed nami otworzyły, są oszałamiające. Jak się wydaje, 
Rosjanie, prowadzący swoje badania jedynie ze względu na 
praktyczny cel stworzenia "nadludzi", w ogóle do tych 
wniosków nie doszli... Panie Tries - mówił teraz natchnionym 
tonem, z ogniem w oczach, niczym starotestamentowy prorok - 
wszystko wskazuje na to, że we Wszechświecie istnieje 
pewnego rodzaju "przestrzeń pomocnicza", posiadająca na 
pewno więcej niż trzy i nie mniej niż osiem wymiarów, która 
rządzi istnieniem i zachowaniem się organizmów żywych... 
Kieruje nami coś, czego nasz czterowymiarowy umysł nie jest 
w stanie sobie wyobrazić. Kto wie, może to jest właśnie 
świat idei Platona, pleroma gnostyków, Logos Filona z 
Aleksandrii i świętego Pawła? A osiem "zespołów bazowych" - 
to może człowiek estetyczny, etyczny i religijny duńskiego 
filozofa Kierkegaarda, plus jeszcze pięć dodatkowych 
wzorców, o których Kierkegaard nie wiedział, bo ówczesna 
kultura nie stwarzała możliwości ich ujawnienia? Proszę 
pamiętać, że zdaniem średniowiecznego teologa, Jana Szkota 
Eriugeny, podział idei człowieka na poszczególne jednostki 
ludzkie - to wynik grzechu pierworodnego, zaś raz zaczętego 
procesu mnożenia się nic już nie jest w stanie zatrzymać i 
nie ma dla nas powrotu do jedności. A może katharsis 
greckiej tragedii - to uzyskanie świadomości istnienia owej 
"świadomości pomocniczej", gdzie kryje się prawda o ludziach 
i bogach?
   Hermann był już prawie pewien, że rozmówca nie jest 
pracownikiem naukowym na usługach Brukseli, lecz maniakiem, 
niebezpiecznym "pensjonariuszem" tutejszego zakładu. Zresztą 
zawsze starał się brać pod uwagę najgorsze możliwości i, jak 
dotąd, właśnie dzięki temu przetrwał kilka niebezpiecznych 
sytuacji.
   - Czego konkretnie chcecie ode mnie? - spytał chłodno.
   - Chcielibyśmy uzyskać możliwość obserwowania pana przez 
jakiś czas, tym razem już za pana wiedzą. W tym celu wcale 
nie będzie pan musiał przebywać w naszym ośrodku... Zresztą 
chyba zauważył pan, że i pozostali moi "podopieczni" 
wykonują swój zwykły zawód, robią to, co chcą. Co jakiś czas 
będzie pan zgłaszał się tu na pewne dodatkowe badania... 
Natomiast jeśli chodzi o kwestie finansowe - to dostanie pan 
od nas trzy razy więcej, niż zarabia pan za kółkiem... Choć, 
naturalnie, może pan nadal pracować.
   - Zbyt piękne, żeby było prawdziwe... - wymamrotał 
Hermann wstając z fotela. - Mówił pan, że tu wszystko jest 
pootwierane i mogę w każdej chwili opuścić to miejsce... 
Teraz zamierzam to sprawdzić. A jeśli mi się nie uda, 
uprzedzam, że staranuję bramę ciężarówką!
   - Jak pan uważa - stwierdził biolog wzruszając ramionami, 
a blask w jego oczach zgasł. - Na wszelki wypadek proszę 
wziąć klucz od pokoju 3A, gdyby pan zechciał przespać się 
przed jazdą do Stuttgartu lub kiedyś to wrócić... Nikt nie 
zamierza siłą tu pana zatrzymywać.
   Hermann zawahał się, ta odpowiedź nie pasowała do obrazu 
niebezpiecznego maniaka. W dodatku bardzo chciało mu się 
spać. Wziął klucz z dłoni Hagena, jednak postanowił być 
nieugięty.
   - Staranuję bramę - powiedział na odchodnym, bezsensownie 
pogroziwszy pięścią.
   Hol był oświetlony, lecz pusty. Tries podążył w kierunku 
drzwi. Znalazłszy się na zewnątrz, usłyszał czyjeś kroki. 
Odwrócił się i ujrzał Reginę, filigranową blondynkę o 
długich włosach, znajomą z baru przy szosie. Szła w stronę 
wejścia do budynku kliniki, energicznie, lecz zataczając się 
lekko, jakby była pijana.
   - Job twoju mat'! - zaklęła. - Jakiś durak znowu zamknął 
na noc furtkę... a przez to ja rozbiłam sobie kości...
   Hermann odsunął się i przepuścił dziewczynę. Potem 
spojrzał w kierunku bramy i nagły dreszcz przeszedł mu po 
krzyżu. Zobaczył, że pręty stalowej kratownicy (z których 
każdy - mógłby to przysiąc - miał grubość nie mniejszą niż 
trzy-cztery centymetry) są w górnej części porozginane. Tak, 
jakby ktoś rozsunął je z wściekłością, dostając się do 
środka.
   Nagle zrobiło mu się zimno. Zaczął drżeć i usłyszał 
szczękanie własnych zębów. Chciał pójść w stronę ciężarówki, 
ale poczuł przypływ senności i śmiertelnego wręcz zmęczenia. 
"To nic" - pomyślał. - "Wyruszę jutro z samego rana, jak 
tylko się rozwidni..." Potem, na chwiejnych nogach, wrócił 
do "pensjonatu" Hagena.

   Panował tu półmrok i cisza. Hermann, snując się jak w 
malignie, wkroczył po schodach na pierwsze piętro, po czym, 
na chybił-trafił, wybrał lewe odgałęzienie korytarza. 
Wszystkie drzwi były podobne do siebie - ozdobne, z bogato 
rzeźbionymi klamkami. Znajdowały się na nich złocone 
tabliczki z numerami. Tries odszukał numer 3A, otworzył 
drzwi i wszedł do środka.
   Wnętrze okazało się skromnie urządzone, lecz funkcjonalne 
i schludne. Było tu łóżko, stolik, fotel, krzesło i 
niewielka biblioteczka; na szafce przy łóżku stała zapalona 
lampka. Przez chwilę Hermann zastanawiał się nawet, czy nie 
wszedł do czyjegoś apartamentu. Jednak zmęczenie wzięło górę 
i nie rozbierając się runął na łóżko.
   To dziwne, ale nie mógł zasnąć. Gdy zamykał oczy, pod 
powiekami pojawiały się splątane obrazy szosy do Stuttgartu, 
przydrożnego pubu, a także miejsca, w którym był teraz. W 
końcu dał za wygraną; otworzył oczy, wstał i wziął z półki 
pierwszą z brzegu książkę.
   Miała zużytą, zakurzoną okładkę z zamszu; Tries przez 
chwilę wodził po niej palcami, zanim przeczytał tytuł: - 
"Homilie paschalne", zaś pod spodem informację: "Opracował P. 
Nautin". Hermann wrócił na łóżko i chciał przystąpić do 
czytania, ale skonstatował, że książka otwiera się nie na 
początku, lecz w zupełnie innym miejscu, tak, jakby 
znajdował się tam studiowany nader często fragment. Zaczął 
go czytać:

   Hipolit Rzymski - Homilia na święto Paschy
   Fragment
   zachowany w "Historii kościelnej" Euzebiusza z Cezarei
   To drzewo dane mi zostało gwoli zbawienia... Utwierdzam 
się w jego korzeniach, rozprzestrzeniam się pod jego 
konarami... W jego cieniu rozbiłem swój namiot... Jego owoce 
dostarczają mi rozkoszy doskonałej... Drzewo to wznosi się z 
ziemi do niebios. Ta roślina nieśmiertelna tkwiąca pośrodku 
nieba i ziemi, mocna podpora Wszechświata. Więź spajająca 
wszystko, oparcie dla całej zamieszkanej ziemi, spoiwo 
kosmiczne mieszczące w sobie wszelką pstrokatą różnorodność 
ludzkiej natury. Przytwierdzony niewidzialnymi gwoźdźmi 
Ducha, by nie zachwiał się w boskim swoim charakterze, 
dotykający nieba czubkiem swojej głowy, stopami 
utwierdzający ziemię, w przestrzeni zaś między niebem a 
ziemią swymi bezmiernie wielkimi dłońmi obejmujący 
harmonijnego ducha powietrznego przestworu...
   Litery zaczęły zlewać się w jeden szarawy ciąg. Hermann 
poczuł, że nagle ogarnia go nieziemski spokój, jakby 
wszystkie problemy doczesne straciły ważność wobec tych 
słów. Nie opierając się już i nie lękając niczego, pogrążył 
się w miękkim mroku.

   Choć sen dał chwilową ulgę, nie przyniósł odpoczynku. 
Nękały Hermanna wizje, będące przedłużeniem rzeczywistości. 
Śniło mu się, że w nocy gałąź pobliskiego, rosnącego w 
ogrodzie drzewa wślizguje się ukradkiem przez półotwarte 
okno, aby grać na fotepianie w salonie doktora Hagena.
   Obudził się. Rzeczywiście, z głębi budynku dobiegały 
dźwięki muzyki. Był to, zdaje się, utwór jazzowy na 
fotepian, skomponowany przez Keitha Jarretta. Gdzieś blisko 
trwała szamotanina i kłótnia przeplatana, jak wydawało się 
Triesowi, rosyjskimi przekleństwami. Po chwili ustąpiły, 
zamieniając się w gardłowy śmiech.
   Hermann spojrzał na zegarek; była druga w nocy. Przez 
chwilę zastanawiał się, czy nie wsiąść natychmiast do 
ciężarówki i nie odjechać stąd, jednak coś w atmosferze tego 
miejsca wyraźnie go intrygowało. Wyjrzał przez okno i 
poczuł, że cierpnie mu skóra.
   Nad ogrodem wisiał księżyc w trzeciej kwadrze tak, że 
wszystkie szczegóły otoczenia były dobrze widoczne. Tries 
ujrzał, że dość spore drzewo, dąb rosnący naprzeciwko ma dwa 
makabryczne owoce; z gałęzi zwisały ludzkie ciała. Zimne, 
fosforyczne światło księżyca wzmagało jeszcze wrażenie 
widmowości scenerii, Hermann rozpoznał domniemanych agentów 
Departamentu Celnego, z którymi rozmawiał przed paroma 
godzinami w holu kliniki.
   W pierwszej chwili pomyślał, że z niejasnej przyczyny 
"Bonnie i Clyde" popełnili samobójstwo, decydując się nawet 
w tej ostatniej chwili nie rozrywać swojego tandemu. "Oto 
przykład platońskiej pary, którą łączą więzy świata idei" - 
przemknęło mu przez głowę; dopiero po chwili dostrzegł, że 
ich twarze i całe ciała, łącznie z ubraniami, są poszarzałe 
tak, jakby były to jedynie suche, martwe skorupy, odlewy lub 
odciski z papier mache, zdjęte z oryginałów. Kojarzyły się 
również z fakturą egipskich mumii wyjmowanych z grobowców po 
wielu tysiącleciach lub z pozostawianymi przez owady 
welinowymi skorupami.
   Nagle, na skutek heurystycznego, pozalogicznego myślenia, 
przyszły mu do głowy znaczące słowa: "Musi umrzeć stary 
człowiek, aby mógł narodzić się nowy". Było to zrzucenie 
starej skóry, doczesnego ciała człowieka. A właśnie tu, w 
tej klinice, próbowano stworzyć "człowieka nowego", o 
nieznanych dotąd możliwościach. Pomyślał również o 
inicjałach Hagena: "Alfred Hagen", "A. H.", tak jak "Adolf 
Hitler". Zrozumiał, że jest w pułapce.
   Gwałtownym szarpnięciem próbował otworzyć okno, ale 
framuga nie drgnęła. Rzucił się ku drzwiom i naparłszy na 
nie z rozpędem, wypadł na korytarz.
   Przystanął na chwilę i wsłuchał się w odgłosy budowli. 
Przyśpieszony oddech i bicie własnego serca przeszkadzały mu 
w należytym skupieniu. Jednak dźwięk prowadzonej 
podniesionymi głosami rozmowy docierały zza drzwi 
sąsiedniego pokoju.
   Nie zdążył nawet cofnąć się w cień, gdy otwarły się z 
hukiem. Wypadł przez nie Dieter, w niekompletnym ubraniu, z 
rozwichrzoną czupryną. Był w takiej furii, że nie zauważył 
Hermanna.
   - Ty dziwko! - krzyknął do kogoś we wnętrzu pokoju. - 
Pozostaniesz zawsze dziwką, niezależnie od tego, jak długo 
Hagen będzie się tobą zajmować! Nie oduczysz się tych twoich 
cholernych nawyków!
   Jedyną odpowiedzią był niski, gardłowy śmiech, który 
Tries słyszał już wcześniej.
   Dieter, nie obejrzawszy się nawet, pognał w kierunku 
zejścia do holu. "Niechcący przyłapałem tego Don Juana z 
jego amantką..." - pomyślał Hermann. Zaintrygowany, chciał 
zajrzeć do pokoju Reginy, gdy nagle poczuł, że przesuwa się 
po dywanie w kierunku przeciwnym niż wyjście. Był to ruch na 
razie powolny, jednak jego szybkość bez wątpienia wzrastała 
z każdą chwilą.
   - Co jest, do cholery, czy ja śnię?! - zaklął pod nosem, 
przypatrując się z niedowierzaniem własnym butom. Przesuwały 
się one po dywanie - czy też wraz z dywanem - w stronę drzwi 
pokoju 3B, 3C i kolejnych pomieszczeń w głębi korytarza. Po 
chwili Tries stwierdził w panice, że jeśli natychmiast nie 
pobiegnie do wyjścia, będzie musiał wspinać się po podłodze 
jak alpinista po ścianie Matterhornu.
   Podniósł wzrok. Korytarz wygiął się w łagodny łuk, jakby 
fragment okręgu. "Zaraz się całkiem zapętli i nigdy nie 
zajdę wyjścia"! - pomyślał z trwogą. Niezgrabnie, zsuwając 
się po śliskim podłożu, zaczął zmierzać ku wyjściu.
   W sąsiednim pokoju Regina zanosiła się śmiechem.

   Wyczerpany i poturbowany Hermann, nie wierząc własnym 
oczom, obserwował zadziwiający spektakl. Już wtedy, gdy 
zdążał ku wyjściu, by ratować swoją skórę, zobaczył, że 
ściany korytarza zmieniają się w oczach: stają się 
półokrągłe, a przy tym jakby wykonane z półprzezroczystej, 
organicznej substancji, podzielonej na komórki, pomiędzy 
którymi krążyły odżywcze płyny. Wszystko to pulsowało niczym 
obraz żywej tkanki widzianej pod mikroskopem. Framugi drzwi, 
kanty i załamania korytarza wybrzuszały się i wyginały, 
pulsując niczym organy żywej istoty. Hermann pomyślał 
wówczas, że zwariował lub znajduje się pod wpływem 
narkotyków podanych przez Hagena w kawie. Czuł jednak, że to 
nieprawda - w trakcie peregrynacji ku wyjściu kilkakrotnie 
mierzył sobie puls, który był przyśpieszony, lecz miarowy; 
przy tym wszystkie doznania były tak dojmujące, 
realistyczne, że nie mogły zależeć od stanu jego umysłu. Z 
trudem dotarł do schodów przypominających teraz wnętrze leja 
lub kielicha. Ich załamania, właściwe trójwymiarowej 
przestrzeni Euklidesa czy też czterowymiarowej - Einsteina-
Minkowskiego, wygładziły się całkowicie, stając się 
wklęśnięciami, łukami, plątaniną hiperboli lub elips; 
równocześnie coś wydawało się jakby "rozciągać" przestrzeń, 
transformując ją tak, że stawała się wiązką napiętych do 
granic możliwości strun ściśniętych w nieprawdopodobnie 
silnej garści nadludzkiej istoty; Tries pomyślał wówczas, iż 
być może przyczyną tego zjawiska jest "czarna dziura", która 
nieoczekiwanie zderzyła się z Ziemią i teraz wchłania 
wszystkie przedmioty oraz substancję planety poza granicę 
"horyzontu zdarzeń". Po chwili jednak zdał sobie sprawę, że 
gdyby tak rzeczywiście było, wszystkie istoty żywe, a więc i 
on także, zginęłyby, zmiażdżone w polu grawitacyjnym 
"osobliwości". Również czas wydawał się biec normalnie w tej 
groteskowo zdeformowanej przestrzeni - w którą 
"wkomponowane" były z niesamowitą precyzją wszystkie 
szczegóły domu - a przecież w pobliżu "osobliwości" 
musiałyby dać znać o sobie efekty relatywistyczne i Tries 
nigdy nie dotarłby do końca korytarza. Kolejnym niesamowitym 
zjawiskiem towarzyszącym odkształceniom był fakt, że 
wszystko odbywało się w absolutnej ciszy.
   Na szczęście, okazało się, że proces przemian nie 
obejmuje ogrodu. Dlatego Hermann mógł teraz stać na 
solidnej, niewątpliwie materialnej ziemi w pobliżu 
ciężarówki, obserwując kolejne stadia deformacji. Klinika 
wraz z rosnącym w jej pobliżu dębem utworzyła w ciemności 
nocy coś w rodzaju świetlistego słupa lub wrzeciona, w 
którym przez cały czas dawały się rozpoznać zdeformowane 
okna, drzwi i fragmenty fasady. W niektórych miejscach 
budowla została przenicowana tak, że jej wnętrze znalazło 
się na wierzchu, podczas gdy mury skupiły się w rdzeniu 
"wrzeciona". Dzięki temu Hermann widział teraz 
zniekształconego, przypominającego ludzką dżdżownicę doktora 
Hagena, jak rozpaczliwie usiłuje otworzyć okno, by wydostać 
się z pułapki. Wyżej, na pierwszym piętrze, które nie było 
"przenicowane", w eliptycznym oknie miotał się cień Reginy.
   Przez głowę Hermanna przemknęła groteskowa myśl, że być 
może należałoby wezwać straż pożarną; wtedy usłyszał za 
plecami rozpaczliwy głos.
   - Regina! Regina! - krzyczał Dieter. Najwyraźniej dopiero 
teraz powrócił z samotnego spaceru i o niczym nie wiedział. 
Tries poczuł współczucie dla tego człowieka; mimo swojej 
nadludzkiej siły jego ukochana była już stracona, uwięziona 
w lepkiej, organicznej przestrzeni, której natury i 
właściwości nie znał nikt.
   - Regina! Jestem tutaj! Skacz! - wrzeszczał Dieter, 
podbiegając do świetlistego słupa.
   Hermann zdał sobie sprawę, że musi coś zrobić; w 
przeciwnym wypadku biedny Don Juan zostanie wchłonięty przez 
wrzeciono. Podbiegł do Dietera i schwycił go za ramię.
   - Nie! Nie rób tego!! - krzyknął mu prosto do ucha.
   Dieter omiótł go tylko nie widzącym wzrokiem, wyrwał rękę 
i podbiegł do zdeformowanego okna. Widać w nim było 
surrealistycznie wydłużoną twarz Reginy. Dieter stanął w 
widmowym świetle wrzeciona i schwycił się za głowę, 
poszukując sprawczego słowa, które zmieniłoby bieg wydarzeń, 
sprawiło, że Wszechświat przeskoczyłby na inny "tor", na 
którym nie czekała katastrofa.
   - Regina! - w ciemności, pośród wiatru, rozległ się jego 
krzyk. - Regina, kocham cię!
   Wtedy stała się rzecz nieoczekiwana. Powierzchnia 
wrzeciona pękła w miejscu, w którym znajdowało się okno 
pokoju Reginy. Wrzeciono "wypluło" ją z siebie, bezwładną, 
lecz - Tries nie miał co do tego wątpliwości - żywą.
   Potem tkanka przedziwnej struktury zamknęła się ponownie, 
po to tylko, by zacząć się kurczyć, schnąć, zmiejszać. 
"Wrzeciono", które jeszcze przed chwilą miało rozmiary 
kilkupiętrowego domu, zmalało do wysokości dwóch, potem 
jednego metra. Nie minęła sekunda, a całkowicie zgasło, 
rozpłynęło się w przestrzeni, zaś w miejscu, gdzie jeszcze 
godzinę temu wznosił się budynek kliniki doktora Hagena, 
rosła trawa tak dorodna, jakby nigdy nie zniwelowano jej, 
aby wykopać fundamenty.
   Obaj mężczyźni stali w ciszy, w świetle księżyca, które 
nadal wydobywało z mroku każdy szczegół. Dieter trzymał na 
rękach nieprzytomną, lecz powracającą do świadomości Reginę. 
Wyglądał teraz jak faun, który dogonił wreszcie ściganą od 
dawna nimfę jesionu, jednak pogoń wyczerpała go tak bardzo, 
że nie wie, co z nią teraz począć.
   Długo stali tak, milcząc. Potem wsiedli do ciężarówki, 
ułożywszy Reginę na posłaniu w tylnej części kabiny. Gdy 
Tries zapalał silnik, wiedział już, że gdy ich drogi rozejdą 
się, każde, na mocy nie wypowiedzianej umowy, zachowa 
wyłącznie dla siebie prawdę o tym, co się tu zdarzyło. Tak 
jakby Liettmansthal było zawsze tylko spokojnym, 
prowincjonalnym miasteczkiem, w którym drzewa służą 
wyłącznie do tego, by ludzie mogli umocowywać na ich 
gałęziach huśtawki dla dzieci, by rosnąć, dojrzewać, 
owocować i być ścinane przez ich młodszego brata - 
człowieka.

   Drzewo rosło, dojrzewało, owocowało. Było tu od zawsze, 
istnieć będzie wiecznie, ponieważ właśnie ono łączy czas i 
przestrzeń swoją żywą tkanką. Wyrastało z ziemi, a 
równocześnie zawierało w sobie Ziemię i miliardy innych 
światów. Rosło i owocowało, a wokół ludzie - groteskowe 
istoty, żyjące zbyt szybko i zbyt krótko, by móc się 
rozpoznać - rodzili się, kochali i umierali w jego cieniu. 
Potem drzewo czerpało ożywcze substancje z ich ciał, by 
istnieć, by znać samo siebie.
   Oczywiście, pojedyncze drzewa bywały często ścinane; 
istnieje jednak prawdziwe Drzewo, którego gałęziami są 
tunele kwantowe, owocami - Wszechświaty, których miliardy 
powstają pod dotknięciem małego palca stopy Buddy... który 
siedzi pod Drzewem.
                                       Marek Pąkciński

                       MAREK PĄKCIŃSKI
   Urodzony w 1960 roku w Warszawie. Absolwent filologii 
polskiej UW, pracownik IBL, autor pracy doktorskiej o 
polskim konserwatyzmie schyłku XIX wieku ("Konserwatyzm na 
rozdrożu", 1995), obecnie habilituje się z recepcji 
nitscheanizmu.
   Zadebiutował Marek jako fantasta już w liceum ("Owadzia 
planeta", 1976), potem były jeszcze tomiki opowiadań: "Ogród 
pamięci" (1985), "Tajne policje" (1993). W planach kolejny 
zbiorek, "Śmierć Kultermanna". Stale współpracuje MP z 
radiem (słuchowiska), zamieszcza teksty krytyczne w "Nowych 
Książkach" i "Nouri Voima" ("Żywi Poeci" - fińskim piśmie 
literackim). Na łamach "F" i "NF" opublikował "Możliwość 
wnikania" (nr 5/86), "Przypadek Ewarysta" (12/87), "Luigi, 
książę Piemontu" (9/89), "Melodia śmierci" (12/90) i 
"Otwarcie oka" (2/93). Tłumaczy na polski anglosaską SF 
(Sheckley, Greg Bear, Lin Carter). Sam uprawia bardzo 
swoistą odmianę fantastyki - postmodernistyczną, erudycyjną, 
pełną mitologicznych i filozoficznych dygresji, w której 
intensywnie przywoływana kanwa kultury jest równie ważna jak 
osnowa dramatycznych wydarzeń. Tak mamy w opowiadaniu "Który 
stwarzasz życie", niepokojącym horrorze metafizyczno-
filozoficznym. Choć właściwie wszystkie porządne horrory są 
częściowo takie; idzie w nich o ludzkie dusze nie o benzynę. 
A propos - kto to powiedział, kotki!?
                                     (mp)

