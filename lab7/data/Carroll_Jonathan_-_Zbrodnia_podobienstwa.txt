Autor: Jonathan Carroll
Tytul: Zbrodnia podobieństwa

(Crimes of the Face)

Z "NF" 5/96

   Mój ojciec był ostrożnym człowiekiem. Nauczył nas liczyć 
resztę przy kasie, sprawdzać stan opon przed wyprowadzeniem 
rowerów z garażu, przy myciu zębów poruszać szczoteczką z góry 
na dół, a nie na boki.
   Ponieważ był ostrożny i ponieważ traktował cudze pieniądze 
tak samo jak własne, odniósł w życiu sukces, stał się bogaty i 
zapewnił nam dostatnie życie. Ludzi takich jak on widujecie 
czasem w Connecticut, kiedy w pomarańczowobrązowe, jesienne dni 
grabią liście na trawnikach przed swoimi domami albo w 
supermarkecie, kiedy razem z dzieciakami kupują rzeczy 
niezbędne do zorganizowania przyjęcia pod gołym niebem: 
pięciokilogramowy worek brykietów do grilla, kolby kukurydzy 
oraz steki dorównujące grubością książkom telefonicznym.
   W miarę, jak się starzał, coraz bardziej dawała mu się we 
znaki bezsenność. W jednym z najwyraźniejszych wspomnień z 
dzieciństwa widzę siebie, jak budzę się w środku nocy i schodzę 
do kuchni po coś do jedzenia albo idę do łazienki. Spotykałem 
go za każdym razem: czytał książkę w salonie lub stał w kuchni 
przy stole i zajadał kanapkę z pastą jajeczno-cebulową, która, 
jego zdaniem, miała zbawcze, nasenne działanie. Mój widok 
zawsze sprawiał mu przyjemność; teraz, mądrzejszy o wiele lat, 
domyślam się, iż cieszył się z obecności drugiego człowieka, 
chociaż zazwyczaj towarzyszyłem mu tylko kilka minut, po czym, 
na wpół przytomny, wspinałem się z powrotem po schodach i 
wracałem do łóżka.
   Mówię o tym, ponieważ wśród wielu dóbr, jakie po nim 
odziedziczyłem, niestety znajduje się także bezsenność. Ojciec 
mawiał niekiedy, że jest zadowolony z tej przypadłości, 
ponieważ pozwala mu lepiej wykorzystać czas. Uwielbiał 
tajemniczą ciszę głębokiej nocy. Nie mogę tego powiedzieć o 
sobie, ale jest to bez znaczenia dla mojej historii, która 
zaczęła się pewnej bezsennej nocy nie tak dawno temu.
   Myślę, że przez pewien czas miał kochankę, choć nawet 
teraz nie mogę być tego pewien, a za żadne skarby świata nie 
zapytam o to mojej matki, która ogromnie go kochała. Odkąd 
umarł, zajmuje się niemal wyłącznie przesiewaniem wspomnień 
przez sito, na którym pozostają tylko najszczęśliwsze i słodko 
smutne wydarzenia z ich wspólnego życia.
   Wspomniałem o jego kochance ze względu na jedyne 
autentyczne dziwactwo mego ojca: miał prawdziwego bzika na 
punkcie ubrań. Wydawał na nie tysiące dolarów i nigdy nie był 
zadowolony z tego, co miał. Nigdy. Szare garnitury, niebieskie 
garnitury, szaroniebieskie garnitury. Wieszak na krawaty, 
zajmujący całe drzwi robionej na zamówienie szafy. Szafa tak 
ogromna, że my, chłopaki, drżeliśmy z lęku nawet przechodząc w 
jej pobliżu. Kiedy uczyłem się w szkole niemieckiego, 
uświadomiłem sobie, że jedynym słowem nadającym się do 
wykorzystania przy opisie szafy ojca jest verboten. 
"Zakazana" brzmi stanowczo zbyt łagodnie.
   Mój ojciec raz w roku na kilka tygodni wyjeżdżał w 
interesach do Europy. Miesiąc lub dwa po jego powrocie przed 
drzwiami pojawiały się piękne, starannie zapakowane pudła z 
napisami takimi jak "Charvet" albo "Hilditch & Key", pełne 
jedwabnych krawatów lub bawełnianych koszul, białych i 
gęstych jak mleko.  Garnitur? Owszem, również, tyle że nie 
jeden, a co najmniej kilka. Znał wszystkich sprzedawców u 
Paula Stuarta i jestem pewien, że był posiadaczem jednej z 
pierwszych kart stałego klienta wydanych przez Braci Brooks.  
   Nie przywiązywaliśmy wówczas żadnego znaczenia do strojów, 
z wyjątkiem sporadycznych okazji, kiedy 
musieliśmy mieć takie same buty do koszykówki jak Bob Cousy 
albo Wille Naulls. Nawet jeśli nasz ojciec był posiadaczem 
miliona swetrów, to co z tego? Co z tego, że szafa mamy była 
dwukrotnie mniejsza od jego albo że mama kręciła głową za 
każdym razem, kiedy wracał do domu z kolejnym pudełkiem z 
butami pod pachą i miną niegrzecznego chłopca, który zdaje 
sobie sprawę, że znowu coś spsocił, ale jednocześnie jest 
z siebie ogromnie zadowolony? Gdybym zapytał ją o to, 
uśmiechnęłaby się i powiedziała: "To była jego jedyna słabość. 
Wystarczyło kupić mu nowe ubranie, żeby przez miesiąc nie 
posiadał się ze szczęścia".
   Ale to wcale nie takie proste. Teraz mam własne dzieci i 
nie daje mi spokoju myśl, że za dwadzieścia lat będą pamiętać o 
mnie wcale nie to, co chciałbym, żeby zapamiętały. Wiem z 
własnego doświadczenia, iż dzieci bynajmniej nie zapamiętują 
rzeczy wzniosłych ani ważnych, tylko ulotne i, z punktu 
widzenia dorosłych, pozbawione jakiegokolwiek znaczenia. W 
wieku dziewięciu lat byłem świadkiem wypadku samochodowego, w 
którym zginął człowiek, lecz w mojej pamięci pozostały po tym 
tylko co prawda nieprzyjemne, ale mało wyraźne obrazy, jestem 
natomiast w stanie odtworzyć z najdrobniejszymi szczegółami 
pierwszą w życiu wyprawę na mecz Jankesów; siedziałem na 
trybunie obok ojca, a ponieważ było przeraźliwie zimno, cały 
czas trzymałem ręce w kieszeniach jego palta. Wtedy także po 
raz pierwszy skosztowałem kawy, gdyż powiedział, że to mnie 
rozgrzeje. Do dzisiaj czuję jej zapach unoszący się z 
papierowego kubka.
   Sami dobrze wiecie, jak to jest z dawaniem prezentów 
dzieciom: choćby upominek był nie wiadomo jak kosztowny i 
wspaniały, nie ma to żadnego znaczenia, ponieważ małemu dziecku 
zawsze bardziej spodoba się pudełko. Choćbyście urządzili nie 
wiadomo jak wspaniałą Gwiazdkę, kilkanaście lat później wasze 
dziecko będzie pamiętało jedynie smak cukierka, który ukradkiem 
zwędziło z dolnej gałęzi choinki.
   Mój ojciec na co dzień był spokojnym, opanowanym 
człowiekiem, ale kiedy przygotowywał się do wyjazdu do Europy, 
na dwa lub trzy dni ogarniało go całkowite szaleństwo. Wszyscy 
staraliśmy się nie wchodzić mu w droge, ponieważ przypominał 
rozpędzony pociąg, nad którym nikt nie jest w stanie zapanować. 
Przypuszczałem wówczas, iż gwałtowna zmiana nastroju ojca 
wynika z niechęci do podróżowania, ale teraz nie jestem tego 
taki pewien. Wiem tylko jedno: kiedy wreszcie zamykały się za 
nim drzwi, wszyscy oddychaliśmy z ulgą, bynajmniej nie dlatego, 
że czekaliśmy z utęsknieniem jego wyjazdu; po prostu zdawaliśmy 
sobie sprawę, że po powrocie będzie znowu kochanym, starym 
tatą, naszym najlepszym przyjacielem, i że wszystko będzie w 
porządku - aż do następnej podróży.
   Jestem jedynym mężczyzną w rodzinie, który jest do niego 
podobny, a w miarę upływu czasu podobieństwo to staje się coraz 
bardziej uderzające. Teraz, w wieku czterdziestu siedmiu lat, 
mam taki sam, charakterystyczny układ zmarszczek na twarzy, 
taki sam półuśmiech oraz takie same kasztanowe włosy, które 
zachował aż do śmierci. Rzecz jasna, nie należy zapominać o 
bezsenności. Nie mam nic przeciwko temu, ponieważ bardzo 
lubiłem ojca; podobał mi się jego sposób bycia, sposób 
patrzenia na świat oraz umiejętność zaprowadzania ładu i 
porządku w domu pełnym niesfornych dzieci. Wydaje mi się 
jednak, że teraz wiem o czymś, co sprawia, że polubiłem go 
jeszcze bardziej, mimo iż nie jest to rzecz, o której powinno 
się wiedzieć, a tym bardziej, za którą należałoby lubić 
własnego ojca. W moim przypadku tak jednak jest. Uśmiecham się 
na samą myśl o tym. Stałem się powiernikiem tajemnicy. Co 
prawda nie mam stuprocentowej pewności, czy dotyczy ona 
rzeczywistego wydarzenia ani nawet, czy ma cokolwiek wspólnego 
z prawdą, ale lubię myśleć, że tak.
   Wiele miesięcy temu byłem w Wiedniu na konferencji 
medycznej. Nie lubię podróżować i nawet perspektywa wysłuchania 
recitalu fortepianowego w Konzerthausie nie była w stanie 
zetrzeć z moich ust kwaśnego grymasu, kiedy wychodziłem z 
walizką z domu. Pod tym względem jestem zupełnie inny niż
mój ojciec. Do każdej podróży szykuję się jak do bitwy.
   Zatrzymałem się w hotelu Sacher, tak jak powinien uczynić 
każdy, kto przybywa do Wiednia po raz pierwszy i być może, 
jedyny w życiu. Niestety, połączone działanie bezsenności oraz 
zmiany stref czasowych spowodowało, że nocami, zamiast spać, 
wędrowałem bez celu opustoszałymi ulicami i odwiedzałem 
wszystkie czynne bary, jakie udało mi się znaleźć w tym 
spokojnym mieście. Często siedziałem aż do zamknięcia lokalu 
nad drinkiem, na którego wcale nie miałem ochoty, marząc o tym, 
by zamknąć oczy i odpocząć choć kilka godzin.
   Któregoś wieczoru, mniej więcej w połowie pobytu, 
siedziałem samotnie w hotelowym barze, modląc się w duchu po 
raz setny o to, żebym wreszcie mógł zasnąć albo przynajmniej 
wrócić do domu. Ponieważ zajmowałem miejsce na barowym 
stołku, plecami do drzwi, innych gości widziałem dopiero 
wtedy, kiedy podechodzili do kontuaru i stawali po mojej 
lewej albo prawej stronie. Nie poświęcałem im jednak zbyt 
wiele uwagi, w związku z czym zdałem sobie sprawę z jej 
obecności dopiero wtedy, kiedy położyła mi na ramieniu 
drobną rękę i wypowiedziała jego imię.  
   Zapomniałem wspomnieć o istotnym szczególe. Cztery lata 
temu, po śmierci ojca, który umarł w pełni władz umysłowych w 
wieku 79 lat, matka zapytała mnie, czy chcę odziedziczyć jego 
garderobę. Moi bracia uznali mnie chyba za niespełna rozumu, 
ponieważ odpowiedziałem twierdząco, ja jednak czułem się bardzo 
zaszczycony tą propozycją i cieszyłem się na samą myśl o tym, 
że będę mógł nosić takie piękne rzeczy. Doskonale zdawałem 
sobie sprawę, iż wystarczy mi ich do końca życia, dodatkowo 
zaś (niech szlag trafi psychiatrów!) czułem, że dzięki nim 
nabieram odrobinę stylu, który tak bardzo w nim podziwiałem 
- a im starszy się stawałem tym więcej uwagi przywiązywałem 
do spraw tego rodzaju.  
   Owego wieczoru w hotelowym barze miałem na sobie garnitur 
ojca: szary, z miękkiego materiału, jeden z jego ulubionych, 
który zawsze zabierał do Europy. Mama twierdziła, że czuł się w 
nim jak władca świata.
   Poczułem dotyk ręki na ramieniu, zaś kobiecy głos, słodki 
i łagodny, wymówił imię ojca w taki sposób, w jaki czynią to 
Francuzi:
   - Ąri...?
   Zabrzmiało to jak pytanie, choć nie sposób było doszukać 
się w nim najmniejszego wahania. Odwróciłem się, 
nie wiedząc, czego powinienem się spodziewać. Ujrzałem przed 
sobą mniej więcej sześćdziesięciopięcioletnią kobietę o 
uderzającej, wyniosłej urodzie; przypuszczalnie pochodziła z 
Europy Wschodniej, bo kiedy odezwała się ponownie, uczyniła 
to z wyraźnym akcentem. Miała wystające kości policzkowe i 
głęboko osadzone oczy, takie same, jakie widuje się na 
pochodzących z przełomu wieków fotografiach rosyjskich 
arystokratów.  
   Na pięknej, choć bardzo zniszczonej twarzy, pojawił się 
wyraz zdumienia i przerażenia. Nie dość, że kobieta ujrzała 
ducha, to jeszcze czuła pod palcami znajomy materiał marynarki. 
Stanęła oko w oko z częścią przeszłości, która, nie wiadomo z 
jakiego powodu, stała się jak najbardziej realną 
teraźniejszością.
   Powtórzyła jego imię, wpatrując się we mnie tak 
intensywnie, jak tylko człowiek może wpatrywać się w człowieka, 
a następnie powiedziała zachrypniętym szeptem:
   - Przecież to niemożliwe! Powinieneś mieć teraz 
siedemdziesiąt lat albo i więcej! Tak jak ja! Przecież to było 
czterdzieści lat temu...
   Zacisnęła palce na moim ramieniu. Przeniosła wzrok na mnie, 
potem zaś na garnitur, w którym mój ojciec czuł się jak władca. 
Na jej twarzy dostrzegłem błysk zrozumienia, lecz zanim 
zdążyłem cokolwiek powiedzieć, cofnęła rękę, gwałtownie 
potrząsnęła głową, odwróciła się i szybko wyszła z baru.
   Czy jej "Ąri" był moim ojcem? Czy dotykała tej marynarki,  
jego marynarki, z miłością i nadzieją, kiedy jechali czarną 
kanciastą taksówką przez Londyn, wracali z teatru, wychodzili 
na kolację, a także w innych, cudownych i magicznych chwilach 
ich życia, tak jak tutaj, teraz, tego wieczoru? Czy później 
jego garnitur i jej suknia leżały obok siebie na podłodze 
hotelowego pokoju? Czy byli jak dwie postacie z filmu, który
oglądamy wieczorem na ekranie telewizora, wzdychając w duchu: 
"Boże, gdyby życie naprawdę tak wyglądało!"?
   Nie jestem pewien. Nigdy się tego nie dowiem. Ostatnio 
jednak nawiedzają mnie znacznie bardziej niepokojące myśli, 
szczególnie kiedy o trzeciej nad ranem leżę w łóżku z szeroko 
otwartymi oczami i widzę sprawy znacznie wyraźniej niż mógłbym 
sobie tego życzyć. Jeśli tamtego wieczoru naprawdę uwierzyła, 
że widzi mego ojca albo jakiegokolwiek innego Henry'ego, 
którego znała i kochała dawno temu, to wszystkie uświęcone 
tradycją rytuały i obrzędy, przez które musiała przebrnąć w 
trakcie długiego życia, w jednej chwili okazały się całkowicie 
pozbawione znaczenia. Musimy za wszelką cenę unikać takich 
tajemnic, ponieważ kryją się w nich straszliwe 
niebezpieczeństwa. Tajemnice te są jak sen, który nie chce 
przyjść, zostawiając nas w środku nocy sam na sam ze zbyt 
wieloma godzinami wypełnionymi cieniem i ciszą.
                         Przełożył Arkadiusz Nakoniecznik

