Autor: IAN R. MacLEOD
Tytul: Rodzinny futbol

(The Family Football)

Z "NF" 10/98

   Tego dnia tata przyszedł do domu jako centaur. 
Niecierpliwie zastukał kopytami we frontowe drzwi, żeby ktoś 
go wpuścił. Moja siostra Anne i ja bawiliśmy się w szczury 
na kuchennej podłodze, biegaliśmy wokół nóg stołu i 
łaskotaliśmy mamę po nogach wąsami, kiedy robiła herbatę.  
   - Idź zobacz, co z ojcem - warknęła mama - i skończ
wreszcie z tymi głupimi zabawami. Wiesz, jak nie znoszę tych 
długich różowych ogonów.  
   Nadąsany, powędrowałem przez hol, po drodze przybierając 
ludzką postać. Końsko-ludzka sylwetka taty majaczyła za 
matowym szkłem. Prychnął na mnie, kiedy otworzyłem drzwi, 
jakbym kazał mu długo czekać, przepchnął się obok mnie i 
poczłapał do salonu.  Próbował usiąść na sofie, zrezygnował, 
niezręcznie zgiął cztery nogi i opadł na dywan.  
   - Powinieneś odrabiać lekcje - oświadczył, widząc, że
obserwuję go od drzwi.
   - Odrobię zaraz po podwieczorku.
   - No, nie wyobrażaj sobie... - skrzywił się. Stawy 
jego długich końskich nóg bolały, kiedy siedział w takiej pozycji.  
Zmienił się w dużego labradora, a ja stałem i czekałem na 
koniec zdania, które znałem na pamięć.  
   - ...nie wyobrażaj sobie, że potem zagramy w futbol. 
   Skinąłem głową. Gdybym nie wiedział z góry, co powie, 
jego psie struny głosowe niewiele by wyraziły. Fizycznie 
tata był niezdarą. Często zmieniał postać w pociągu w
drodze do domu, kiedy miał zły dzień w pracy, żeby się 
odprężyć. Ale bez względu na to, jaki kształt przybrał, nigdy nie 
mógł osiągnąć wygody ani pełnego zrozumienia.  

   Na podwieczorek wszyscy przyszliśmy we własnych osobach.  
Tylko małe dzieci robiły inaczej, przerzucały się z jednego 
na wpół uformowanego kształtu w drugi, jak Anne w swoim 
wysokim krzesełku (co wciąż pamiętałem z pewnym niesmakiem). 
   Mama powiedziała:
   - Poszłam dzisiaj do doktora Shawa.
   - Och - tato nie odrywał wzroku od talerza, po którym
ścigał widelcem kilka zabłąkanych fasolek.
   - On mówi, że muszą zrobić więcej badań, żeby sprawdzić, 
na czym polega problem.  
   - Nie możesz się zwolnić ze sklepu?
   - Będą musieli mnie zwolnić, prawda? Takie jest prawo.
   - Mówiłem ci, kiedy zaczynałaś: to błąd pracować tam, 
gdzie nie ma związku.  
   - No, i tak pójdę, pojutrze. Jestem chora od tego... od 
tego wszystkiego.  
   Mama wpatrywała się w swój talerz. Nałożyła sobie tylko 
pieczoną fasolkę na grzance zamiast szynki i jajek jak 
reszta z nas. To trwało od dwóch czy trzech miesięcy, odkąd 
zaczęła się jej choroba. Dosłownie nie mogła patrzeć na 
mięso i byłaby szczęśliwsza - gdyby zniosła utratę godności 
- łażąc po drzewach i skubiąc zieleninę w ogrodzie. Anne i 
ja przyłapaliśmy ją na tym kilka razy, kiedy spędzaliśmy 
cały dzień w domu podczas ferii. Wisiała do góry nogami na 
migdałowcu, trzepoczący fartuch zakrywał jej twarz.  
Przegoniła nas z domu, zaczerwieniona z gniewu i wstydu.  
   - Masz swoje prawa - podjął tato. - Tylko mi powiedz, 
jeśli spróbują robić ci trudności.
   Mama nie odpowiedziała. Widelec wypadł jej ze zdrowej 
lewej ręki, plamiąc obrus pomidorowym sosem. Już wtedy 
wiedziałem, że przechodzi zły okres, w związku z prawą ręką. 
Trzymała ją schowaną pod stołem, nie tyle dlatego, że nie 
chciała nam jej pokazywać - poddała się po pierwszych kilku 
tygodniach i teraz nosiła rękawiczki i bandaże tylko poza 
domem - ale ponieważ sama nie cierpiała jej widoku. Prawą rękę
miała owłosioną, porośniętą sierścią, która kończyła się 
dopiero pod łokciem. I miała trzy długie, zagięte szpony 
brandypus griesus, trójpalczastego leniwca czy ai. Dla nas 
wszystkich było tajemnicą, skąd wziął się u niej ten 
kształt, ponieważ mama rzadko się zmieniała i nigdy nie 
wykazywała przy tym dużej wyobraźni. Ale to się stało w 
nocy, we śnie, a wtedy zawsze jest trudniej, ponieważ nie ma 
zwykłej kontroli. Twierdziła, że to z powodu sera zjedzonego 
na kolację i jakiegoś przyrodniczego programu w telewizji - 
dziwne, bo reszta z nas pamiętała, że tamtego wieczoru 
oglądaliśmy teleturniej, trochę futbolu i wiadomości.  
   - No dobrze - powiedziała. - Jutro też jest dzień.
   - Właśnie - zgodził się tato. - I muszę zostać po 
godzinach, bo mamy do wysłania tyle dodatkowych rachunków. 
Co powiesz na to, żeby wziąć opiekunkę do tej dwójki i wyskoczyć 
gdzieś na drinka?  
   Anne pisnęła:
   - Proszę, tylko nie panią Bossom!
   Ale mama pokręciła głową.  
   - Przepraszam, kochanie. Obiecałam zabrać dzieci na 
podwieczorek do babci. Oczywiście, zostawię ci coś smacznego 
w kuchence mikrofalowej.  
   Tato skinął głową i dalej przeżuwał, patrząc nienawistnie 
na kuchenkę mikrofalową.  
   
   Skończyłem odrabiać lekcje około ósmej i wybiegłem na 
dwór, żeby zagrać w futbol na wydeptanym skrawku trawy przed 
naszymi domami. Anne też przyszła i zebrała się cała nasza 
paczka z wyjątkiem Harry'ego Blainesa, którego rodzice mieli 
kłopoty małżeńskie i ciągle włóczyli go ze sobą do różnych 
terapeutów, jakby cała sprawa była jego winą.  
   Mieliśmy kłopot: kiedy graliśmy ostatnim razem, Charlie 
Miller kopnął naszą plastykową piłkę przez wysoki płot do 
tylnego ogrodu państwa Hall. Hallowie byli wściekłą, 
zwariowaną parą i spędzali większość czasu w domu jako 
ptaki, latając dookoła, hałasując i dziobiąc siebie nawzajem 
oraz każdego, kto ośmielił się nacisnąć dzwonek.  
   Staliśmy i kłóciliśmy się w zapadającym zmierzchu. A 
potem coś sobie przypomniałem: w naszym garażu leżała stara 
skórzana futbolówka. Popękana i sflaczała, tkwiła tam, odkąd 
pamiętam, wepchnięta za stare puszki z farbą. Na wypadek, 
gdyby jednak nadawała się do użytku, wszedłem do środka, 
znalazłem stopnie i wyciągnąłem ją spod zwałów rdzy i 
pajęczyn. Dziwne: kiedy podłączyłem ją do pomki rowerowej, 
zaczęła sapać i wydymać się, zanim jeszcze rozpocząłem 
pompowanie.  
   Grałem w drużynie, która atakowała bramkę pod ceglanym murem 
obok rzędu garaży. Wszyscy wykiełkowaliśmy macki na głowach, 
żeby odróżniać się od przeciwnej drużyny. Jak zwykle byłem 
środkowym napastnikiem. Tak samo reszta naszej drużyny - 
Charlie, Bob, Peter, dwie siostry Ford - z wyjątkiem Anne, 
która była najmniejsza i stała w bramce, pomiędzy stertami 
dresów i bluz treningowych. Z jakiegoś powodu uznała, że 
lepiej sobie poradzi jako mały stegozaur. Musiałem podejść 
do niej i powiedzieć jej po cichu parę słów, kiedy 
straciliśmy pięć szybkich i całkowicie niepotrzebnych 
bramek.  
   - Widziałem dzisiaj twoją mamę w sklepie - odezwał się do 
mnie John Williams, kiedy rozcierałem posiniaczony czułek i 
próbowałem złapać oddech. - Dział z koszulami, prawda? Ona 
tam pracuje?  
   - I co z tego? - burknąłem.
   - Szkoda, żeś jej nie widział. Jeden facet chciał, żeby 
mu rozpakowała koszulę. No wiesz, te wszystkie szpilki i 
kawałki kartonu. Jezu Chryste, twoja biedna mama prawie 
wlazła na tę cholerną ladę. Ma dwie lewe ręce czy jak?  
   - Przynajmniej to moja mama - odparłem, co stanowiło cios 
poniżej pasa, ponieważ w rodzinie Johna Williamsa wszycy 
byli przybrani albo adoptowani. I wzmocniłem moje słowa 
porządnym kopniakiem poniżej pasa.  
   Kiedy wreszcie skończyliśmy bójkę, obaj poczuliśmy się 
lepiej, no i udowodniliśmy, że twardzi z nas zawodnicy. Ja 
zmieniłem się w niedźwiedzia grizzly, a John w tygrysa. Ale 
jak zwykle w bójce, nigdy nie można opanować postaci na 
tyle, żeby zrobić komuś krzywdę. Może to i lepiej, bo w 
gruncie rzeczy nie czułem nienawiści do Johna. Po prostu 
miał niewyparzoną gębę.  
   Wróciliśmy do gry. Końcowy wynik brzmiał: czternaście dla 
Drużyny Macek, siedemnaście dla Drużyny Bez Macek. Moim 
zdaniem co najmniej pięciu ostatnich goli nie należało 
uznać, ale nie mieliśmy sędziego. Wybuchła sprzeczka, 
czy powinniśmy strzelać karne.  
   Wtedy właśnie mama wyszła z domu. Ubrana była w stary 
niebieski szlafrok i od razu wiedziałem, że coś jest nie w 
porządku, bo nawet nie próbowała chować ręki. Nie odzywając 
się do nikogo, podeszła przez rosnące kałuże ulicznych 
świateł, nachyliła się i podniosła piłkę. Powiedziała coś do 
niej i przytuliła ją mocno. Wszyscy tylko się gapili, kiedy 
mama weszła do domu.  
    Anne i ja poszliśmy za nią kilka minut później. Zrobiło 
się już ciemno, a zresztą karne i tak były wykluczone.  
 
    Następny dzień w szkole upłynął całkiem zwyczajnie. 
Steven Halier podpadł na matematyce, bo zmienił się w 
jeżozwierza, i musiał stanąć przed klasą. Wszyscy się 
śmialiśmy, kiedy pan Craig ściągnął Stevenowi but, zanim ten 
zdążył z powrotem się przemienić, i rzucił go na ławkę, z 
kawałkami ciała, igieł i skóry obuwniczej splątanymi w 
kłębek. Za karę pan Craig kazał Stevenowi wyjść z klasy bez 
buta i przez całą długą przerwę chłopak kuśtykał 
po boisku tylko z połową stopy.  
   W szkole zawsze trzymałem się z daleka od Anne. Była 
cztery lata młodsza ode mnie i nie dorastała do mojej 
godności trzecioklasisty. Wszystkie dziewczynki z jej 
rocznika szalały za końmi i po kolei zmieniały się w konia, 
żeby inne mogły się przejechać. To wyglądało strasznie 
głupio z mojego miejsca przy słupku bramki na boisku, gdzie 
dyskutowałem o tajemnicach wszechświata i czy Jane Jolly ze 
starszej klasy naprawdę dostała zapalenia migdałków, czy 
musiała opuścić całe półrocze z powodu aborcji. Rozpoznałem 
jednak moją siostrzyczkę, kiedy przeczłapała obok mnie 
wzdłuż linii przyłożenia, na czterech nogach z kopytami. 
Zazwyczaj łatwo rozpoznać kogoś, kogo dobrze znasz, 
bez względu na kształt. Gryzła tanią plastykową uzdę i 
potykała się pod ciężarem tłustej koleżanki z klasy.  
   Po lunchu, akurat kiedy zaczynała się historia, Anne i 
mnie wezwano do gabinetu dyrektora. Dyrektor siedział za 
biurkiem jako wielki pluszowy miś. Oboje 
odetchnęliśmy z ulgą na ten widok - pan Anderson często 
zmieniał się w misia, ale tylko wtedy, kiedy był w dobrym 
nastroju i nie pragnął niczyjej krwi. Nie był specjalnie 
atrakcyjnym misiem - oczy wcale nie wyglądały jak szklane 
guziki - ale wierzył, że w tej postaci sprawia wrażenie 
życzliwego i przystępnego.  
   - Dzwonił z pracy wasz ojciec - oznajmił. - Musiał 
pojechać do szpitala. Chodzi o waszą matkę. Niestety, 
zachorowała. Babcia przyjedzie po was do szkoły.  
   
   Babcia przyjechała swoim małym austinem kilka minut 
później i zawiozła nas do bungalowu, gdzie przeprowadzili 
się oboje z dziadkiem po przejściu na emeryturę w straży 
pożarnej. Dziadek oczywiście nie przyjechał; dziadek już 
nigdzie nie jeździł, tylko chodził na spacery. Wszyscy w 
rodzinie wiedzieli, co się z nim stało, kiedy przeszedł na 
emeryturę; jeden z tych przypadków, których już nie uważano 
za smutne - czy nawet za śmieszne - tylko po prostu 
akceptowano. Po kilku pierwszych wolnych od pracy tygodniach 
uprawiania ogródka i przesiadywania w pubach, gdzie wypijał 
więcej, niż mógł sobie pozwolić, dziadek wpadł w depresję. 
Oświadczył, że to pieskie życie nic nie robić całymi 
dniami. Przecież dawniej miał pod sobą dziesięciu 
podwładnych i decydował o ludzkim życiu. W Boże Narodzenie, 
kiedy miałem jakieś sześć lat, dziadek zmienił się w czarno-
białego kundla z zabawną łatą na oku i taki już pozostał.  
   Babcia przyzwyczaiła się do dziadka w takiej postaci, 
wyprowadzała go na spacery, kupowała puszki zdrowej psiej 
karmy w supermarkecie, oddawała go do psiego hotelu, kiedy sama 
wyjeżdżała na wakacje. Reszta rodziny postępowała tak samo. 
Nie żeby dziadek był szczególnie rozrywkowym psem, takim, 
któremu rzuca się patyki i każe aportować. Ostatecznie 
przekroczył już sześćdziesiątkę, cierpiał na reumatyzm, pysk 
mu posiwiał. A jednak podszedł do mnie i Anne w holu, 
machając ogonem.  Poklepałem go po łbie i pozwoliłem mu 
polizać moją rękę, zanim babcia zaprowadziła nas do salonu.  
   Babcia kazała nam usiąść. Wciąż jeszcze nie powiedziała 
ani słowa o mamie. Dziadek podrapał się w ucho i zwinął się 
w kłębek przed gazowym kominkiem, który jak zawsze - nawet 
teraz, w środku lata - był włączony i mruczał do siebie.  
   - Moi kochani, oboje macie zmartwione miny - powiedziała 
babcia, chyba słusznie. W gruncie rzeczy nie dotarło do nas, 
że mama może być poważnie chora, ale już raz przedtem, kiedy 
mama poszła do szpitala na jakiś zabieg, musieliśmy spędzić 
cały tydzień w bungalowie, podczas gdy tato chodził do pracy 
i próbował przyrządzać sobie w domu naleśniki z mielonką na 
podwieczorek. Dziadek i babcia byli fajni w małych dawkach, 
ale nie na stałe.  
   - Wasza mama nie jest ciężko chora - ciągnęła babcia. - 
Ale wiecie, że ma kłopoty z tą swoją ręką. Teraz - nachyliła 
się do nas, jakby zdradzała nam sekret - to się zaczęło 
rozszerzać. A ona nic nie może poradzić.  

   Wieczorem pojechaliśmy odwiedzić mamę w szpitalu.  
Trójpalczasta łapa leniwca nie tyle się rozszerzyła, ile 
przejęła kontrolę. Nie znaleźliśmy mamy na żadnym zwykłym 
oddziale, tylko w nowym miejscu za skrzydłem porodowym, 
gdzie były gołe betonowe podłogi i śmierdziało jak w zoo. 
Mama była w klatce, zwisała głową w dół ze starej gałęzi, 
wytrzeszczając wielkie brązowe oczy. Lekarz ostrzegł nas, 
żeby nie wsadzać ręki pomiędzy pręty klatki, bo mama 
zupełnie straciła kontrolę i chociaż leniwce są 
roślinożerne, mogą paskudnie ugryźć. Anne zaczęła płakać. 
Myślała, że roślinożerność to coś jak rak. Byłem starszy i 
odgadłem prawdę - że przemiana mamy w leniwca niewiele się 
różni od historii z dziadkiem, i chociaż mama nie zrobiła 
tego umyślnie, pewnie chodziło o coś z psychiką.  
   Mama po prostu wisiała i patrzyła na nas, lekko 
poruszając spłaszczonym pyskiem. Miała długą, zmierzwioną 
sierść, zwisającą wokół niej, i lekarz wyjaśnił, że w 
warunkach naturalnych - i gdyby mama była prawdziwym 
leniwcem trójpalczastym - sierść byłaby zielona od 
specjalnego gatunku alg. To było strasznie nudne, a 
czekoladki i stos starych kobiecych pism, które babcia 
kazała nam zabrać, okazały się zupełnie niepotrzebne. Więc 
kiedy babcia bezsensownie szczebiotała przez kraty o 
festynie stanu Wisconsin, Anne i ja otworzyliśmy czekoladki, 
zaczęliśmy je pogryzać, kłócąc się o nadzienia, i ruszyliśmy 
wzdłuż rzędu klatek, żeby obejrzeć innych pacjentów.  
   Dziwnie wyglądali. Zwykle można na kilometr odróżnić 
zmiennokształtnego człowieka od prawdziwego zwierzaka, ale 
oni byli inni. Gdyby nie karty choroby z nazwiskami i 
wykresami, wiszące obok drzwi zamkniętych na kłódki, nigdy 
bym nie podejrzewał, że oni udają. Nawet dziadek, który był 
kundlem już prawie od pięciu lat, nie wydawał się tak 
przekonujący.  
   Była tam lama, kojot, wielki owad ze szczękami jak 
kosiarka i coś jakby Potwór z Czarnej Laguny, któremu chyba 
gniły płetwy i który śmierdział jak stary kanał. Były też 
bulgoczące baseny pełne ryb. Jedna całkiem przypominała 
zębacza, ale jeździła po dnie basenu na kółkach. Na samym 
końcu stało plastykowe krzesło odgrodzone liną, które 
wzięliśmy za zwyczajne krzesło, dopóki nie odskoczyło, kiedy 
Anne przelazła przez linę i chciała na nim usiąść.  
   - Co to takiego? - zapytała, wskazując kawałek torfu w 
szklanej gablotce. Spojrzałem na kartę choroby przypiętą z 
boku.  Napisano tam: Lumbricus terrestris. Akurat przerabialiśmy
to na biologii, więc wyjaśniłem Anne, że to znaczy 
dżdżownica.  
   Niedługo potem przyszedł tato. Kupił wielki bukiet róż z 
przyczepy, gdzie sprzedawano kwiaty na szpitalnym parkingu, 
i wepchnął go przez kraty w stronę mamy. Mama wyciągnęła 
długą, żałobną rękę i wzięła bukiet. Zjadła róże jedną po 
drugiej, razem z kolcami i wszystkim. Anne i ja, chociaż się 
krzywiliśmy, nie mogliśmy powstrzymać się od śmiechu.  

   Tym razem nie musieliśmy nocować u babci i dziadka. Tato 
wziął wolne w pracy. Odetchnęliśmy z ulgą - nie 
przeszkadzały nam gumowate naleśniki z mielonką, chociaż 
jednocześnie trochę się martwiliśmy. To znaczy później, 
kiedy w trójkę siedzieliśmy w salonie i oglądaliśmy 
telewizję, pomyślałem sobie, że ta sprawa z głową pewnie 
jest dużo gorsza niż tamta tajemnicza choroba niżej, przez 
którą mama przedtem poszła do szpitala.  Postacie z serialu, 
który oglądaliśmy, akurat siedziały w czyjejś kuchni i 
rozmawiały o innym aktorze, który zachorował kilka odcinków 
wcześniej i chyba odchodził z serialu. Wszyscy zmienili się 
w pancerniki - tato twierdził, że tylko w ten sposób oni 
mogą grać - i leciały napisy na wypadek, gdyby ktoś nie 
zrozumiał, co mówią. Wyglądało na to, że czarny charakter 
miał załamanie nerwowe i zamknęli go w specjalnym skrzydle 
miejscowego szpitala, jak mamę. Załamanie nerwowe - 
doszedłem do wniosku, że właśnie na to cierpiała mama.  
   Tato był w złym humorze. Zagonił nas do łóżek, jakbyśmy 
nie mieli prawa do codziennej kąpieli i książek. Nawet nie 
zapytał, czy odrobiliśmy lekcje, co byłoby pocieszające w 
każdej innej sytuacji.  
   Anne i ja wstaliśmy z łóżek i przykucnęliśmy ukryci w 
cieniu na szczycie schodów, kiedy tato dzwonił do różnych 
krewnych i wyjaśniał, co się stało. Głównie sprzedawał 
rozszerzoną wersję tego, co nam powiedział, o ręce i jaka 
mama była ostatnio zmęczona. Ale ostatni telefon do Joan, 
siostry mamy, był trochę inny.  
   - Taak - powiedział, poprawiając się na trzeszczącym 
krześle obok telefonu. - Pewnie przez to wszystko to do niej 
wróciło.  
   Energicznie pokiwał głową, kiedy ciocia Joan coś do niego 
powiedziała.  
   - Dziwne - mruknął - myślałem, że już dawno z tego się 
wyleczyła. To znaczy, ty tam wtedy byłaś, a ja nie.  W końcu 
   odłożył słuchawkę i wrócił do pokoju, zamknął za 
sobą drzwi i podkręcił dźwięk w telewizorze, jakby chciał 
zagłuszyć swoje myśli. Z czego się wyleczyła? - rozmyślałem 
leżąc w łóżku dużo później, kiedy już w domu zapanowała 
cisza.  Pociłem się w tym męczącym, niespokojnym stanie, 
kiedy sam nie wiesz, czy już śpisz, czy jeszcze nie śpisz. 
Rozbudziłem się całkowicie, kiedy wskazówki mojego budzika 
wskazywały parę minut po drugiej, i odkryłem, że mam na 
każdej ręce trzy długie czarne pazury i że obrosłem 
sierścią. Chociaż bez trudu zmieniłem się z powrotem, ten 
incydent mnie przestraszył.  Wiedziałem teraz, że mama 
choruje na głowę, ale czy taka choroba może być dziedziczna?  
   Następnego ranka Anne i ja poszliśmy do szkoły jak w 
każdy zwykły dzień. Jedyna różnica polegała na tym, że tato 
podrzucił nas po drodze do szpitala. Wiadomość się rozeszła. 
Wszyscy nauczyciele byli dla nas mili tego dnia, nawet inne 
dzieciaki. Chyba wiedzieli o mamie. Spiorunowałem 
wzrokiem Johna Williamsa, kiedy podszedł do mnie na 
przerwie, rzucając mu milczące wyzwanie, żeby powiedział coś 
takiego jak wtedy na boisku, kiedy się pobiliśmy. Ale jedno 
spojrzenie na jego twarz przekonało mnie, że nie miał złych 
zamiarów - że naprawdę mnie żałował. Chyba wyraz jego twarzy 
najbardziej pomógł mi zrozumieć, że mama naprawdę jest 
chora.  
   Babcia i dziadek byli razem z tatą, kiedy wieczorem 
pojechaliśmy odwiedzić mamę. I dziadek był człowiekiem. Anne 
nawet go nie poznała. Wyglądał całkiem porządnie, tak jak 
powinien wyglądać dziadek: nie stary, zgarbiony i cuchnący, 
ale z długimi siwymi włosami zaczesanymi do tyłu, w białym 
kolonialnym garniturze z ciemnoniebieską kamizelką i fularem 
w turecki deseń wystającym z kołnierzyka. Nie zmienił tylko 
wesołej czarnej łatki na jednym oku. Pewnie to było znamię.  
   Tato był bardzo zdenerwowany. Przyszedł jako wąż i ciągle 
wspinał się po prętach, jakby chciał wejść do klatki z mamą, 
chociaż jednocześnie wcale tego nie chciał.  
   Lekarz też przyszedł. Inny lekarz, nie ten, którego 
widzieliśmy poprzedniego wieczoru. Miał na sobie garnitur i 
po sposobie mówienia odgadłem, że to doktor od głowy, taki 
jak na filmach. Pomyślałem: o nie, skończymy jak Harry 
Blaines, każą nam chodzić na terapię rodzinną, ale on okazał 
się młody i całkiem miły, i ciągle powtarzał, że mama 
naprawdę świetnie sobie radzi. Zjadała dużo liści i owoców i 
wisiała na swoich długich ramionach, jak to podobno robią 
leniwce.  
   W domu tato kazał nam zostać przy stole po kolacji, co 
wcale nam się nie podobało, bo jedzenie smakowało okropnie i 
wszędzie pełno było dymu z przypalonej patelni. Ale on 
powiedział, że musimy porozmawiać, i z wyrazu jego twarzy 
(zmienił się w człowieka, żeby prowadzić samochód z powrotem 
do domu) poznaliśmy, że mówi poważnie.  
   - Wasza mama - zaczął - nie miała szczęśliwego 
dzieciństwa.  No, wtedy już była kobietą, w okresie, o 
którym mówię.  
   - Ale zanim ciebie poznała  - wtrąciłem, a tato popatrzył 
na mnie tak, jakby się domyślił, że podsłuchiwałem jego 
telefoniczną rozmowę z ciocią Joan zeszłego wieczoru. Z 
jakiegoś powodu posądzenie o wścibstwo sprawiło, że 
zmieniłem się w słonia. Kłopotliwa sytuacja - ale chwilowo 
nie mogłem nic poradzić.  
   Ignorując mnie - nawet bez zwykłych ostrzeżeń, żebym 
uważał na meble - tato mówił dalej: 
   - Wasza mama miała... ee... trudny okres, kiedy była 
nastolatką.  
   Skinąłem głową, moja trąba zakołysała się lekko i 
przewróciła butelkę brązowego sosu, zanim zdążyłem ją 
złapać. Jeśli mama była wtedy nastolatką, pewnie chodziło o 
seks i dzieci, pomyślałem. Z doświadczenia wiedziałem, że 
niewiele więcej interesuje młodzież w tym wieku - chyba że 
narkotyki i kradzieże samochodów, ale do tego mama zupełnie 
mi nie pasowała.  
   - Nie była bardzo szczęśliwa - podsunąłem - a teraz znowu 
nie czuje się szczęśliwa.  
   Tato przytaknął, a potem potrząsnął głową. 
   - No właśnie...
   Myślałem, że powie coś więcej. Rozchylił usta, jakby też 
tak myślał. Ale popatrzył na nas i zmienił zdanie.  
                           
   Później Anne i ja doszliśmy do wniosku, że możemy równie 
dobrze wyjść się pobawić. Tato zamknął się w pokoju i 
oglądał telewizję, jeden z tych meczów wrestlingu, kiedy 
wystawiają Godzillę przeciwko King Kongowi i od razu widać, 
że to tylko ludzie, i żadnych efektów specjalnych jak na 
filmach.  Rozejrzałem się za futbolówką, ale znikła z 
garażu.  Widocznie tato ją schował, ale wiedziałem, gdzie 
szukać - ani on, ani mama nigdy nie potrafili wymyślać 
dobrych kryjówek.  Piłka leżała w kurzu pod łóżkiem mamy i 
taty.  
   Tego wieczoru rozegraliśmy niezły mecz. I ostry. Po raz 
pierwszy Anne grała poza bramką - i nie była taka zła:
strzeliła dwa gole, a wypuściła tylko jednego.  
Zapomnieliśmy o czasie. Tato wyszedł w kamizelce, kiedy już 
robiło się ciemno i tylko się wygłupialiśmy. Wpadł we 
wściekłość, kiedy zobaczył, jaką piłką gramy. Podniósł rękę, 
żeby mnie uderzyć, i ledwie się powstrzymał.  
   Zabrał piłkę do domu i włożył ją do kuchennego zlewu, 
zawiniętą w ręcznik, jakby nie chciał jej dotykać.  
   Przyłapał mnie, jak na nią patrzę, kiedy zszedłem na dół 
po kąpieli, żeby napić się soku pomarańczowego.  
   - Synu, przykro mi z powodu tego, co zaszło na boisku -
powiedział, klepiąc mnie po ramieniu drżącą ręką. - Ale 
nigdy, pod żadnym pozorem nie dotykaj tej piłki. Ani ty, ani 
Annie.  Nigdy więcej.  

   Nic nie odpowiedziałem i niewiele spałem. Rano tato 
zabrał piłkę ze sobą, kiedy podrzucił nas po drodze do 
szpitala.  Położył ją na fotelu obok siebie, wciąż zawiniętą 
w ręcznik.  Żeby się nie stoczyła, przypiął ją pasem.  
   Tego wieczoru dziadek odebrał nas ze szkoły. Wciąż był 
człowiekiem, ale nie bardzo mi się podobało, że będzie 
prowadził austina babci: zwykle jeździł na tylnym siedzeniu, 
wystawiając głowę przez okno i szczekając na przechodniów.  
   - Czy mama czuje się lepiej? - zapytałem, siadając na 
przednim fotelu i pomyślałem, jakie to dziwne, żeby 
rozmawiać z tym eleganckim siwowłosym dżentelmenem.  
   - Chyba tak - odparł z uśmiechem.
   Dziadek pilnie wpatrywał się w drogę. Skórę miał 
pomarszczoną wokół ciemnej łaty na lewym oku. Widziałem, że 
zbiera się w sobie, żeby powiedzieć coś jeszcze.  
   - Co wam mówił tato? - zapytał.
   Z tylnego siedzenia Anne zaćwierkała, strzepując białą 
psią sierść ze szkolnego blezera: 
   - Mówił, że mama kiedyś nie była bardzo szczęśliwa.
   - Nie bardzo szczęśliwa. - Dziadek wrzucił bieg, kiedy 
światła się zmieniły. Samochód szarpnął i silnik prawie 
zgasł. Dziadek prowadził uważnie, ale nie za dobrze.  
   - Pewnie to racja. Oboje jesteście, hm, trochę za młodzi 
na to, co chcę wam teraz powiedzieć. Ale rozmawialiśmy z 
lekarzami w szpitalu i uważamy, że to najlepszy sposób. 
Jeśli chcecie, żeby mama wyzdrowiała... chcecie tego, prawda?  
   Oboje przytaknęliśmy. Jechaliśmy teraz główną ulicą obok 
sklepów. Kilka salamander rozłożyło się na słońcu przed 
nowym supersklepem DIY. Rozpoznałem twardzieli z najstarszej 
klasy w szkole.  
   - Wasza mama miała dziecko, kiedy była... kiedy była o 
wiele za młoda. Zanim jeszcze poznała waszego tatę. 
Rozumiecie, co to znaczy?  
   Oboje pokiwaliśmy głowami. Uznałem, że nie warto 
informować dziadka, że już sam do tego doszedłem.  
   - Więc chcieliśmy oddać dziecko do adopcji. No wiecie, 
oddać jakimś ludziom, którzy chcą mieć dziecko, ale nie 
mogą. To był taki... rodzinny sekret.  
   - Że dziecko zostało adoptowane? - zapytałem.
   - Nie. - Dziadek ze zgrzytem zmienił biegi. - Że nie 
zostało.  Nawet wasz tato nie wiedział o tym, kiedy spotykał 
się z waszą mamą. Ukryliśmy to. Teraz myślę, że wszyscy 
ponosimy winę...  oczywiście oprócz was, dzieciaków. Wasza 
mama nie chciała rozstać się z dzieckiem, zresztą chyba nikt 
by go nie wziął. Biedne maleństwo było - jest - 
niedorozwinięte. Nie potrafi zmieniać kształtów jak reszta z 
nas. Najpierw myśleliśmy, że on wcale nie potrafi się 
zmieniać. Zawsze tylko spał, nie rósł ani nie żył 
naprawdę. Potem pewnego dnia położyłem go w kącie gabinetu, 
obok starej futbolówki. Kiedy spojrzałem...  
   Dojechaliśmy do szpitala. Dziadek zaparkował samochód na 
samym końcu, ale nie wysiedliśmy.  
   - Czy tato o tym wiedział? - zapytałem.
   Dziadek powoli skinął głową, wciąż ściskając kierownicę.
   - Tuż przed ślubem, tak. Ale zawsze z trudnością to 
znosił.  Nie mógł patrzeć na Toma, który mu to przypominał. 
Dlatego Tom wylądował w garażu. Leżał tam od lat. Jako 
piłka.  
   - I ma na imię Tom - mruknąłem w końcu.
   Dziadek przytaknął. Wziął za ręce nas oboje, żeby pomóc 
nam wysiąść z samochodu.  
   - Chodźcie - powiedział - zobaczymy, jak mama się czuje.
Teraz ma przy sobie Toma.
   
   Poszliśmy zobaczyć mamę. Nadal była leniwcem, ale 
zmieniła twarz na tyle, żeby się uśmiechać, i wyraźnie czuła 
się lepiej.  Tuliła w ramionach Toma, naszą starą rodzinną 
futbolówkę. Tato był tatą. Widziałem, że aż się skręcał, 
żeby zmienić się w węża czy coś innego, ale tamtego wieczoru 
pozostał sobą.  
   Wszyscy staliśmy wokół naczelnego lekarza, uśmiechając 
się i rozmawiając podniesionymi drżącymi głosami. W końcu 
Anne zaczęła płakać. Ucieszyłem się, kiedy wykrztusiła to, 
co mnie również dręczyło. To znaczy, że kopaliśmy Toma 
poprzedniego wieczoru.  Słyszałem jeszcze to plaśnięcie 
skóry, kiedy uderzył w tylną ścianę garażu. Ale lekarz 
naczelny nas uspokoił. Tom nie był taki jak my. On naprawdę 
był piłką. Pewnie nawet lubił, kiedy nim graliśmy. 
Ostatecznie to lepsze niż lata spędzone w naszym garażu, za 
puszkami z farbą.  
   Anne przestała płakać, a ja wziąłem ją za rękę. Teraz, 
kiedy wszystko wyszło na jaw, poczułem ulgę. Ale tato tylko 
stał i wpatrywał się w beton. Myślę, że oprócz samej mamy on 
to najgorzej znosił z nas wszystkich. Dopiero po tygodniu 
wizyt w szpitalu zdobył się na to, żeby sięgnąć przez pręty 
klatki i wziąć Toma z niesamowicie długich rąk mamy. Po 
chwili musiał go oddać, ale następnego dnia zatrzymał go. 
Babcia i dziadek też tam byli i chyba wszyscy się 
zastanawialiśmy, co tato teraz zrobi. Ale całkiem nas 
zaskoczył, kiedy lekko podrzucił Toma do góry, a potem 
kopnął go z woleja w moim kierunku. Tom nadleciał wysokim 
łukiem, ja odbiłem go główką do Anne, która go złapała.  
Idealne zgranie, jedna z tych cudownych chwil, które tak 
rzadko się zdarzają. I wszyscy zaczęliśmy się śmiać i 
poklepywać nawzajem po plecach, i w podnieceniu dziadek 
zapomniał, że jest człowiekiem, i zaszczekał.  
   To był prawdziwy początek maminej poprawy. Następnego 
dnia jej głowa zmieniła się z powrotem w głowę osoby, którą 
znaliśmy. A dzień później - kiedy pożyczyliśmy Toma na 
wielki mecz w parku przeciwko drużynie z sąsiedniej posesji 
- przyjechaliśmy późno z babcią do szpitala, żeby 
opowiedzieć wszystko mamie, i zastaliśmy ją siedzącą na 
kłodzie, w starym szlafroku. Narzekała na hałas i smród na 
oddziale, ale uśmiechała się.  
   Wkrótce przenieśli ją na normalny oddział. I niedługo 
później wróciła na stałe do domu. Nawet jej prawa ręka 
odzyskała dawny kształt. Naczelny lekarz powiedział, że to 
był przypadek histerycznego paraliżu. Ręka stanowiła 
ostrzeżenie, ale prawdopodobnie przeważył szalę widok mnie i 
Anne, jak graliśmy Tomem w futbol na trawie przed domem.  
   Kiedy babcia i dziadek przyszli na podwieczorek w 
niedzielę po powrocie mamy, dziadek znowu był psem. Wszyscy 
trochę żałowaliśmy, że go tracimy - był takim miłym 
staruszkiem. Ale przynajmniej zmienił się nie w kundla, 
tylko w rudego setera, i chociaż wciąż był stary - i wciąż 
miał tę czarną łatę na oku - od tamtej pory zrobił się 
weselszy. Zabieraliśmy go ze sobą, kiedy szliśmy do parku 
pograć Tomem.  
   Tom pozostał piłką. Pewnie zawsze taki zostanie, nigdy 
się nie zmieni, nigdy się nie zestarzeje. Czasami mówię do 
niego, ale wątpię, czy mnie słyszy, a jeśli tak, czy mnie 
rozumie.  Pewnego wieczoru tego lata, kiedy graliśmy nim na 
trawniku, stało się nieuniknione - przeleciał nad płotem i 
wpadł do ogrodu Hallów. Wiedząc, że nie możemy go tam po 
prostu zostawić jak inne piłki, Anne i ja zadzwoniliśmy do 
drzwi państwa Hallów.  Otworzyła nam pani Hall. Miała postać 
ośmiornicy, wcale nie ptaka. I po prostu pozwoliła nam 
zabrać piłki i wszystko inne, co przez lata 
trafiło do ich ogrodu.  
   Chociaż odzyskaliśmy inne piłki, dalej graliśmy tylko 
Tomem. Oczywiście, inne dzieciaki dowiedziały się o nim i na 
początku trochę się krępowały, prowadziły delikatnie, 
strzelały gole bokiem stopy. Ale zrozumiałem, że Tom 
wreszcie został zaakceptowany, kiedy John Williams spudłował 
z karnego i nawrzeszczał na Toma, jakby to była jego wina. 
Wszyscy pękaliśmy ze śmiechu i kiedy przypadkiem spojrzałem 
w górne okna naszego domu, zobaczyłem, że mama stoi w 
odsłoniętym oknie sypialni. Uśmiechała się.  
   Wtedy zaczęły się już wakacje. Tato dostał kilka 
porządnych wypłat i postanowiliśmy, że wszyscy razem 
pojedziemy na wakacje, dla odmiany za granicę. Tato, mama, 
ja, Anne, babcia i Tom.  Nawet dziadek zgodził się zmienić w 
człowieka na dwa tygodnie, żeby uniknąć kłopotów z 
kwarantanną.  
   Pamiętam jeszcze, jak pakowałem walizkę wieczorem przed 
odlotem. Wypełniłem ją książkami, szortami i koszulkami, 
maścią na ukąszenia komarów i czystą bielizną. Już sobie 
wyobrażałem te białe plaże, białe hotele, chłodne 
zabytkowe uliczki, ciepłe morze falujące w słońcu. 
Pierwszego dnia wybiegniemy zaraz po śniadaniu i kopniemy 
Toma po gładkim gorącym piasku prosto w morskie fale, a sami 
zmienimy się w morświny. Zanurkujemy w głębiny oceanu, 
podrzucając Toma nosami, tańcząc w migotliwym świetle.  
   I jak się okazało, to właśnie zrobiliśmy.

                                    Przełożyła Danuta Górska



                       IAN R. MACLEOD
   Urodził się w roku 1957, mieszka w West Midlands. Jest 
autorem powieści "The Great Wheel" (1997) oraz 
kilkudziesięciu opowiadań publikowanych w czasopismach SF po 
obu stronach oceanu. Dwa lata temu wydał obszerny wybór krótkich 
utworów zatytułowany "Voyages by Starlight".
                                            (anak)


