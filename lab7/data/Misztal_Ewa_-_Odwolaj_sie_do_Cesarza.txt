Autor: EWA MISZTAL
Tytul: Odwołaj się do Cesarza

Z "NF" 4/98

   Dostałem nakaz wyjazdu do Europy. Okropnie nie lubię tam 
jeździć, ale mój bezpośredni zwierzchnik potwierdził 
polecenie, zanim zdecydowałem się z nim skontaktować. Sprawa 
wyglądała poważnie.  
   Jego Spolegliwość, Trzeci Podnóżek Tronu Cesarskiego, 
przyjął mnie w głównej komnacie w obecności milczącego 
posągu Cesarza. Jak wszyscy wiedzą, stawianie posągów 
Cesarzowi to taka sama bzdura jak laurki na Dzień Matki, ale 
też sprawia nam taką samą przyjemność. A może większą. Nie 
wiem, co sądzi o tym Cesarz. Może uważa to za koloryt 
lokalny albo sprawdza nasze reakcje. Albo sprawdza własne 
reakcje.  Albo interakcje.  
   Odgadywanie, co Cesarz sądzi, zajmowało Ministrom 
Nie Działającym mnóstwo czasu. Działający starali się 
postępować według własnej najlepszej wiedzy. Jaki stosunek 
miał do tego Cesarz, pozostawało tajemnicą.  Nigdy nie 
wiadomo, czy mówi, co naprawdę sądzi, czy też daje do 
poznania jedynie otoczkę, przybliżenie swego zdania. Różnica 
jak pomiędzy stwierdzeniami "fraktal" i "zaokrąglony". 
Pytanie, czy zrozumielibyśmy jego szczere stwierdzenie. I 
czy by je wypowiedział?...  Większość z nas po dojściu do 
dojrzałości przestawała się nad tym zastanawiać. Niektórzy 
eksperymentowali.  
   Jestem jeszcze dość młody, by zadawać pytania, ale nigdy 
nie czułem się urażony sytuacją. Swoją nieznajomość 
prawdziwych odczuć czy też zdania Cesarza przyjmowałem jako 
jedną z cech Uniwersum. Wystarczało mi, że On jest. Pewność, 
że istnieje dawała mi, samotnemu nurkowi w głębinach 
Pozaświata, poczucie bezpieczeństwa niby łącząca z łodzią 
lina.  Czy statek mnie kocha, toleruje, czy jestem mu 
obojętny, mało istotne - jak długo zapewnia mi 
bezpieczeństwo. W głębinach kochasz swój statek, to prawda. 
Nie mogłem jednak wymagać, by Cesarz mnie kochał, to 
absurdalne, zważywszy na dzielącą nas odległość. Tak czy 
owak, bezpieczeństwo było prawdziwe, lina była prawdziwa i 
nie domagałem się niczego więcej. Szczególnie poza domem.  

   Europa wydawała mi się kiedyś niezwykle interesująca, 
nawet ekscytująca.  Może się starzeję, ale zmieniłem zdanie. 
Nie zrozumcie mnie źle. Nie czuję się staro. Nie wyglądam 
staro. Nie zachowuję się staro. Po prostu nie jestem już 
taki młody.  
   U nas nigdy nie robi się nic w pośpiechu. Gdy robię coś 
szybko, to zgodnie z własnym rytmem, ale nie w pośpiechu. 
Czy bieg dla przyjemności jest tym samym co pogoń za 
autobusem? No właśnie.  
   W Europie utrzymanie umysłu w stanie wolności jest 
trudne. Zbyt wiele osób usiłuje coś z tobą zrobić, nie 
pytając cię o zdanie. Musisz się bronić i to ogranicza 
swobodę. Za murem fortecy każdy jest więźniem.  
   Tylko na początku wydawało mi się to ekscytujące.
   By nie zwracać na siebie uwagi, rozpocząłem od lotniska w 
Hongkongu. Moja walizka zawierała to, co powinna zawierać 
przeciętna walizka.  Walkman był tylko walkmanem, tak jak 
bawełniana piżama była tylko pasiastą, niebieską piżamą. 
Trochę bielizny.  Dwa bawełniane podkoszulki. Przybory do 
golenia. Kilka koszul, przeważnie białych. Nic, co mogłoby 
zainteresować celników bądź służby antyterrorystyczne.  
   Miałem plomby w zębach, kilka niedogolonych włosków na 
policzku, zaczerwienione miejsce na brodzie, brudne 
paznokcie wskazującego i serdecznego palca prawej ręki i 
trochę wymięty krawat.  
   Sąsiad w samolocie przez chwilę poczuł się trochę 
nieswojo, gdy koło niego usiadłem. Zerknął ukradkiem raz i 
drugi, uznał, że nie stanowię zagrożenia i wrócił do 
książki. Niektórzy czasem coś wyczuwają. Jak niewidomi 
słońce. Aurę schować najtrudniej.  
   To dziwne, nigdy nie miewam złych zamiarów, a jednak u 
niektórych budzę wyraźny niepokój. Z powodu aury? Niby są 
ślepi, ale nie do końca.  
   Przesiadałem się na lotnisku Schiphol. Dwie godziny, z 
którymi nie ma co zrobić. Poszukując kafejki, rozmyślałem o 
kupnie paperbacku; znalazłem księgarnię, ale była duża 
kolejka, więc poszedłem prosto na kawę. Rozkoszowałem się 
spokojem w pustej kawiarni przez około pięć minut. Zaraz 
potem wtargnęli inni podróżni. Ale ja miałem już stolik.  

   Gdy tak piłem kawę, przyglądając się ludziom i o niczym 
nie myśląc, w pole widzenia weszła nagle długonoga 
blondynka. Na mój bezmyślny wzrok odpowiedziała uśmiechem i 
poprawiła włosy. Wedle standardów telewizyjnych była wprost 
nieprzytomnie godna pożądania.  Przeniosłem wzrok na 
spoconego faceta w średnim wieku.  Sapał, podążając za 
blondynką, ale, jak sądzę, nie z powodu dziewczyny, tylko 
braku ruchu i ciężkiej teczki.  
   Z mojego punktu widzenia wyglądali oboje jak ruchliwe, 
odcięte dłonie, które zbiegły właścicielowi. Wiem, ja też 
tak wyglądam, dla was. Sam uważam się za istotę o budowie 
zbliżonej do jamnika, tyle że zwykle poruszam się zwinięty w 
korkociąg. Takie zatulanie się w samego siebie nie jest 
wygodne, ale można się przyzwyczaić.  Najgłupsze, że ludzie 
sami sobie zabraniają się rozwinąć, jakby pozostawanie w 
niedojrzałej formie było nie tylko pożądane, ale i określało 
szczyt kreacji. Dobrze, że plemniki nie wpadły na podobną 
myśl, cały gatunek szlag by trafił.  
   Tyle że te niedojrzałe jabłka mają właściciela, choć 
oczywiście starannie temu zaprzeczają. Mogły sądzić, że są 
wolne, ale tak naprawdę nie były odciętymi dłońmi, tylko 
rękawiczkami, wciąż wypełnionymi przez żywe dłonie, aż  do 
chwili, gdy się podrą. Dlaczego? Pewnie, żeby Cesarz miał 
czym grać w szachy z Cesarzową.  
   Akceptowałem to tak samo, jak akceptowałem zwierzchnictwo 
Cesarza.  
   Blondynka przysiadła przy sąsiednim stoliku i napoczęła 
kanapkę, ukazując nieskazitelne uzębienie. Spoglądała na 
mnie ukradkiem. Zapewne mój lekko przekształcony wygląd - 
przesunąłem się nieco w stronę typu kaukaskiego, więc 
przypominałem nieodżałowanego Brandona Lee - przypadł jej do 
gustu. Albo mnie. Ciągle poprawiałem sobie kosmyk w lustrze, 
czyli musiałem się sobie podobać. Rzadko miałem do tego 
okazję.  
   Zastanawiałem się, czy nie dokonać na sobie częściowej 
lobotomii na parę godzin. Umówić się z nią na randkę jak 
ktoś tutejszy, ot, obcy do kwadratu w obcym kraju, na pewno 
oboje mielibyśmy z tego sporo przyjemności. Ale 
przypomniałem sobie ostatni turystyczny podryw i 
posmutniałem. Chyba rzeczywiście się zestarzałem, ostatnio 
kontakt był bardzo kiepski.  Wiecie, jak wygląda rozmowa 
hobbisty-komputerowca z baletnicą? Takie rzeczy zdarzają się 
też w łóżku. Za bardzo już odbiłem od tutejszych.  
Oczywiście, w domu też zdarzają się nam romanse, jesteśmy 
ludźmi, nie? Ale jedynie w tych wypadkach, gdy obie osoby 
naprawdę do siebie pasują. Zwykle więc ma to jakąś 
kontynuację. Ja nie miałem nikogo takiego. Cesarz nie 
zadecydował jeszcze o moim małżeństwie. Może powinienem 
nalegać, ale życie było słodkie i nie spieszyło mi się. 
Możecie nazwać mnie pragmatykiem. Nie obrażę się.  
   Do tej pory po prostu bywałem turystą. Teraz jakby to mi 
się znudziło. A może, jak tu mówią, po prostu z tego 
wyrosłem?  
   Pożegnałem więc blondynkę spojrzeniem, które uznałem za 
powłóczyste, i powędrowałem do mojej bramy na lot do 
Warszawy.  
   Podążył za mną niewysoki, niepozorny szatyn, z którym 
leciałem z Hongkongu. Poszedłem do łazienki na chwilę 
wytchnienia od ludzi, lecz on wpadł na ten sam pomysł. Im 
bardziej pragnąłbym go przetrzymać, tym bardziej on by się 
uparł, więc dałem za wygraną.  
   Na szczęście, nie szukałem odosobnienia dla konkretnych 
celów, jeszcze nie teraz i nie tutaj. Pamiętałem, że czasem 
zdarzają się "planety", ludzie, którzy krążą wokół nas 
jedynie ze względu na grawitację. Trudno się ich pozbyć bez 
drastycznych kroków. Ten najwidoczniej do nich należał.  

   Dawno nie byłem we wschodniej Europie, ale pamięć 
usłużnie podpowiedziała mi mapę terenu. Myślałem w 
samolocie, jak pozbyć się swojej "planety", wziął ten sam 
rejs i miał już nieobecne spojrzenie częściowo 
zahipnotyzowanego. Planowałem następną zmianę wyglądu, ale z 
krążącym wokół obiektem było to trudne. On doskonale, choć 
podświadomie, pamiętał mój wygląd, promieniował tą wiedzą, 
dzielił się nią, też podświadomie, z innymi i razem tworzyli 
mój zewnętrzny obraz. Nie znaczy, że nie umiałbym temu 
zaradzić. Pragnąłem po prostu, żeby wszystko przeszło 
gładko, bez śladu. Nie chciałem wypaść na, dosłownie, 
dwulicowego, nawet wobec małej grupy ludzi, z którymi 
powtórnie nigdy się nie zetknę.  
   Sytuacja nie rozwiązała się sama. Niestety, na mojego 
przymusowego towarzysza nikt nie czekał i gdy wsiadałem do 
taksówki, ciągle jeszcze nosiłem tę samą twarz. Jechał za 
mną inną taksówką, czułem go za sobą, jakby deptał mi po 
ogonie, co zresztą naprawdę robił.  
   Na wszelki wypadek poprosiłem, by taksówkarz wysadził 
mnie przy dużym domu towarowym. Zacząłem intensywnie myśleć 
o zakupie roweru i oczywiście, gdy dotarłem na piętro 
sportowe, już kłębił się tam tłum. A co, myśleliście, że 
zabawa "Simon mówi" wzięła się z niczego?  Moja planeta, z 
rozwianym włosem i zaciśniętymi zębami, pchała się jak 
wyjątkowo drobny, lecz uparty rugbista przez stłoczonych 
fanatyków jednośladów.  Uciekłem bocznymi schodami, 
powtarzając cały czas "rower, chcę kupić rower, oddam życie 
za rower". Z rozpędem wpadłem do pobliskiego hotelu, 
przebiegłem hol i znalazłem pustą łazienkę. Gdy wychodziłem 
trzy minuty później, planeta spacerowała po holu nerwowym 
kroczkiem z miną porzuconego psa, taszcząc dwie walizki.  
Zrobiło mi się żal faceta, no i oczywiście natychmiast 
podbiegł boy hotelowy. Zmiana wyglądu pomogła na tyle, że 
mój towarzysz przestał podążać za instynktem i ocknął się ze 
swego stanu. Będzie przekonany, że zmęczony lotem pomylił 
hotel. Sprawy zatem wyjaśniły się gładko.  
   Byłem teraz rudy. Rudy i opalony, nie chciało mi się 
ingerować zbyt daleko. Wziąłem niewielki bagaż na ramię, 
rozejrzałem się i wyszukałem kierunek. Pierwszy cel leżał 
gdzieś na północ, dwie godziny do przodu. Miałem mnóstwo 
czasu, by tam się dostać. Oczywiście, wszystko złożyło się 
tak, bym prawie wpadł pod samochód. Omijając mnie, mój cel 
wpadł na małe suzuki. Za chwilę kłócił się ostro z 
okularnikiem z brodą, który wynurzył się z uszkodzonego 
samochodu. W ten sposób prawdopodobieństwo spotkania z 
obiektem 2, które mogłoby zaowocować niepotrzebnym 
zainteresowaniem obiektem 3, zmalało do zera. Jedynka nigdy 
nie dowie się, że pomysł trójki, pomysł, który porzuci z 
braku odpowiedniego wyposażenia, nie ujrzy światła 
dziennego. Specjalne oprzyrządowanie, które pomogłoby im 
zobaczyć nas w naszej prawdziwej postaci, nie powstanie 
jeszcze długo. Gdy wycofywałem się z tłumu, niezbyt trzeźwy 
i dlatego bardziej spostrzegawczy młodzian próbował mnie 
chwycić za rękaw, wołając, że trzyma tego kulawego idiotę, 
który spowodował wypadek. Jego kolesie, radośnie oczekując 
na rozróbę, przepychali się do nas zionąc piwem.  
   Nie chciałem grzebać mu w głowie. W razie poważnych 
kłopotów zawsze mogę odwołać się bezpośrednio do Cesarza. 
Postąpiłem zgodnie ze zwyczajami tutejszego kręgu i po 
prostu lekko pchnąłem młodziana. Mimo przebrania moja masa 
wynosi kilka ton, jeśli ją przeliczyć, a raczej zużytkować 
wedle tutejszej miary. W pewnym sensie jestem prawdziwą 
czarną dziurą. Lekkie pchnięcie przestawiło całą grupkę o 
pół metra, gdybym się nie pilnował, wylądowaliby na ścianie 
budynku, w okolicach trzeciego piętra.  Cały czas sobie 
powtarzałem - tylko udaję, nic nie robię - i jakoś wyszło. 
Miałem nadzieję, że za chwilę ich rozsądki zrobią resztę i 
będą pewni, że się tylko zatoczyli i że winne jest piwo.  

   Gdy wymykałem się z tłumku ciekawskich, ktoś przytrzymał 
mnie za ogon.  Rozejrzałem się. Dotyk był znajomy, jakby 
ktoś z domu też tu był i robił sobie ze mnie dowcipy.  
   Za chwilę znów poczułem nieśmiałe dotknięcie i uchwyciłem 
czym prędzej to coś, co próbowało zniknąć jakieś trzy 
kilometry dalej. Postanowiłem skorzystać z okazji i 
przejechać się na przyjacielskiej macce.  
   Posłałem własną, zupełnie jak rybak łowiący na spinning, 
no i związaliśmy się na supełek.  
   Musiałem nieźle się starać, bo szarpała się tak, że 
prawie się wyrwała. Nigdy nie łowiłem tak dużej ryby. Ale 
też miałem kupę zabawy. Łowiliście kiedyś marlina?  
   Rozejrzałem się po miejscu, do którego dojechałem i czym 
prędzej wróciłem do reszty mojej osoby, wędrującej 
nieśpiesznym krokiem przez dzielnicę małych willi.  
Wyglądały w przymałych ogródkach jak pozapinane szczelnie w 
ciasne płaszcze nieśmiałe stare panny na przyjęciu.  
   Rozpamiętywałem, czego się dowiedziałem, udając sondę.  
Kobieta, świetnie zakamuflowana w otoczeniu. Na pół 
rozbudzona. Dziecko, popłakujące z głodu, ssące własny 
palec. Na krawędzi autyzmu. Ilu tak umiera, zanim dostanie 
szansę? Dzieci przebrane za dorosłych, żywiące się piaskiem, 
który nazywają zupą. Dzieci, które zaprzeczają istnieniu 
dorosłych i nie pozwalają, by którekolwiek się wyłamało z 
ich dziecinnego ogródka.  
   Zajrzałem w jej przyszłość, a raczej próbowałem. I tu 
następna niespodzianka. Nie miała przyszłości, przynajmniej 
nie w tym sensie jak przeciętny człowiek.  Margines wolności 
był tak duży, jak, na przykład, u mnie.  Jak to się mogło 
stać? Byłem tak podniecony, że prawie zamieniłem się w trąbę 
powietrzną.  
   Usiłowałem dobrać się do jej przeszłości i tu następna 
niespodzianka. Ona mnie słyszała! Co więcej, domagała się, 
bym podał jej swoje miejsce pobytu. Prawie uległem.  
Zaciekawiony, ulokowałem się kilka kilometrów dalej i 
zawołałem. Po pół godzinie pojawiła się i rozglądała. Nie 
zauważyła nic ciekawego, więc zawróciła do domu, a w drodze 
nie szczędziła mi obelg.  
   Pociągnąłem za swoją linkę. Chcąc nie chcąc, powędrowała, 
gdzie chciałem. Niech wie, kto tu rządzi. To dobrze robi, 
spotkać dorosłego, nawet jeśli z pozoru wymusza 
posłuszeństwo. Jak można zmusić kogoś do nauki, jeśli 
nauczyciel nie pokaże, że coś potrafi? Chce też to umieć? 
Proszę bardzo, coś za coś.  
   No i uczyliśmy się, miała talent, nawet jeśli ciągle 
wyuczona osobowość usiłowała wziąć górę. Po okresie 
wzajemnej przepychanki wreszcie zaczęliśmy kooperować.  
   Na następną poprawkę wziąłem ją ze sobą. To ona zderzyła 
się z obiektem czwartym i powiedziała coś tak nieprzytomnie 
głupiego, że wrócił do domu, powtarzając "śpiewająca bułka z 
masłem". Ze śpiewającej bułki zrobił mu się nowy 
półprzewodnik. Po co to było Cesarzowi, nie chciało mi się 
sprawdzać. Oczywiście, wywęszyli nas ludzie z Omegi, ucząca 
się młodzież ściąga ich jak płomień wędrujących po Syberii. 
I tak właśnie jest. Ciągle mają nadzieję, że Cesarz nie jest 
wszechmocny, ten stary archetyp Przeciwnika, tulpa 
ukształtowana przez racjonalne umysły, karmi się ich ideami, 
a w zamian szarpie ich łańcuchy. Chcecie wiedzieć, do czego 
posuwa się ich głupota, pomijając już posłuszeństwo tworowi 
własnych rąk?  Bezustannie robią kukły, które mają oznaczać 
Cesarza i usiłują go zranić na odległość. Tak jakby Cesarz 
był podatny na te cyrkowe sztuczki. Jedyne, co udaje im się 
osiągnąć, to robienie krzywdy osobom wystarczająco 
wrażliwym, by przejąć ten energetyczny przekaz.  
   Rzucili się na nią jak wściekłe psy na rannego kota, a ja 
powstrzymałem się od ingerencji. Okrucieństwo? Ależ skąd. 
Jesteśmy jak studnie, które muszą dawać wodę, by nowa mogła 
napłynąć. Oczywiście, odczuła to jak prawdziwą torturę. 
Płakałem z nią, ale nie zrobiłem nic, dopóki nie obdarli jej 
ze skóry. I tak jej maska była  zużyta i niewygodna. Teraz 
mogłem się już nią zaopiekować, przepędziłem napastników i 
zająłem się leczeniem.  

   Przyszła do mnie w nocy, w prawdziwej postaci, biedne 
maleństwo, różnica wzrostu taka, że czułem się jak King Kong 
z blondynką. Zwinęła mi się na podołku. Co miałem z nią 
zrobić? Nakarmiłem ją, w tym dziwacznym świecie na pewno z 
trudem znajduje coś prawdziwego do jedzenia. Czułem się 
jakbym został ojcem. I matką. Więc to po to Cesarz mnie tu 
przysłał!  
   Udało mi się nauczyć ją, jak trafić do mnie do domu, a 
przy tym pojęła, że dopóki nie urośnie, nie może tam zostać 
na stałe. Nawet za bardzo się nie obraziła. Ostatecznie po 
raz pierwszy czuła się najedzona, pamiętam, jak sam byłem 
poruszony faktem, kiedyś tam, w moim dzieciństwie, że po raz 
pierwszy się najadłem. No i świadomość, że nie jest skazana 
na wieczne błąkanie się po tym piekle, że może wyskoczyć na 
urlop, grała też swoja rolę. Ale nie chciałem, by gniewała 
się na mnie. Wiedziałem, że kocha mnie tak, jak ja kocham 
Cesarza, że stałem się dla kogoś statkiem z liną ratunkową, 
tak jak dla mnie był nim Cesarz, ale to jakoś mi nie 
wystarczało. Chciałem się jej podobać, sam się sobie 
dziwiłem. Chciałem mieć ogon pawia i pysznić się nim i 
tokować przez co najmniej trzy miesiące, a potem zacząć od 
nowa. Czy na tym polega dorastanie? Czułem się raczej 
zdziecinniały. Bez trudu pojęła mój dylemat.  Śmiała się 
prześlicznie. Kiedy urośnie, przyjemnie będzie zwinąć się z 
nią w jeden kłębek.  
   Rozstanie było trudne, mimo że będzie mnie odwiedzać.  
Nie jesteśmy aż tak uduchowieni, by takie spotkania mogły 
nam wystarczać. Nasze rękawiczki były podatne na rozkazy 
tkwiących w nich rąk iluzjonisty, lecz ciągle częściowo się 
utożsamialiśmy z naszym zewnętrzem. Kiedyś naprawdę będziemy 
wiedzieć, że jesteśmy Cesarzem i Cesarzową, ale na razie 
wystarczało nam, że jest, jak jest.  
   Więc było nam naprawdę smutno się żegnać, mimo że miałem 
niedługo wrócić.  
   Jedni nazywają mnie diabłem, inni aniołem. Większość, po 
usłyszeniu tej historii, nazywa mnie przypadkiem. 
Oczywiście, ci ostatni nie podejrzewają, jak wielu z nas 
pracuje na tym stanowisku. W Chinach, kraju sąsiadującym z 
naszym w wielu punktach, nazywają nas smokami.  
   Jutro wracam do domu, ale będę tu zaglądał.  Przyjaciele 
śmieją się ze mnie, że wychowuję sobie żonę. Nie przeszkadza 
mi to. Jak już mówiłem, nie śpieszy mi się, a moja 
przyjaciółka ma, w przeliczeniu na rozwój homo sapiens, trzy 
lata. Wiem, że da sobie radę, choć droga jest długa i 
ciężka. Ale życie jest słodkie.  
                                                Ewa Misztal 

                         EWA MISZTAL
   Urodziła się w 1954 roku w Stargardzie Szczecińskim. 
Prawniczka po Uniwersytecie Warszawskim. Taoistka amatorka. 
Swój debiut literacki, opowiadanie "Odwołaj się do cesarza", 
dedykuje Nieustraszonej Trójce z Hongkongu - Jackie Chanowi, 
Samo Huangowi i Yuenowi Biao, który nigdy nie mówi 
"dziękuję".
                                                     (mp)        
   
   
   
   

