Autor: Alexander Jablokov 
Tytul: Strażnik śmierci

(Deathbinder) 

Z "NF" 3/92


Stacja kolejki podmiejskiej była zupełnie opustoszała, gdy 
zimowe, niedzielne popołudnie nad Chicago zmieniało się w 
noc.  Stanley Paterson stanął przy obrotowych drzwiach i w 
zamyśleniu potarł nos. Latarnie rozlewały na nierównej 
nawierzchni kałuże światła, ale Stanley czuł się przez to 
jakby odsłonięty, światło nie dawało mu poczucia 
bezpieczeństwa. Zgarbiony, westchnął tylko i 
ruszył peronem, spoglądając w stronę, skąd miał nadjechać 
pociąg. Ciągle myślał o sprawach finansowych 
przedsiębiorstwa handlu metalami w Des Moines. Mieli je 
wykupić. Projekt był ważny, wart roboczych weekendów, ale w 
rezultacie Stanley zupełnie stracił kontakt ze światem - z
wyjątkiem swojego mieszkania, swojego biura i wagonów 
licznych pociągów podmiejskich. Był raz na Oak St. Beach, 
chyba pod koniec lata. A może w zeszłym roku?  
   Wiatr niósł zeschłe liście - delikatnie wygięte, 
żyłkowane i kruche. Stojąc wśród nich, Stanley miał 
wrażenie, że jest ociężały i niezgrabny. Pomyślał o diecie. 
Zawsze tak jest, kiedy człowiek ciężko pracuje, 
usprawiedliwił się. Cierpi na tym sposób odżywiania. Co 
właściwie dziś jadł? Nie mógł sobie przypomnieć. Poły 
płaszcza uderzały o łydki. Z nosa mu ciekło, coś swędziało 
pod prawą łopatką. W dodatku był głodny. Zastanawiał się, co 
włoży do kuchenki mikrofalowej, gdy dotrze do domu. Co 
zostawił w lodówce? Coś chińskiego?  Kurczę po kijowsku? 
Zobaczy, gdy będzie na miejscu. Wysoko w górze unosiły się 
oświetlone okna miasta, rząd za rzędem, jak cherubiny.  
   Trzasnęła metalowa bramka. Stanley powtarzał sobie, że to 
śmieszne odczuwać lęk, nawet po ciemku na pustym peronie. 
Osiągnął tyle, że czuł się i śmieszny i przestraszony. 
Pochylony, spojrzał wzdłuż torów, próbując siłą wzroku 
przyciągnąć wagony pociągu. Nic z tego. Obejrzał się. Przy 
wejściu jak cień stał jakiś człowiek. Nie był zbyt 
potężny, ale miał na głowie kapelusz, który w mroku wyglądał 
na skórzany.  Porządni ludzie nie noszą kapeluszy, pomyślał 
Stanley. A już z pewnością skórzanych. Człowiek odwrócił się 
i wolnym, spokojnym krokiem ruszył w jego stronę.  
   Stanley pomyślał o ucieczce, ale zrezygnował. Wyszedłby 
tylko na idiotę. Zakołysał się na piętach, wcisnął ręce w 
kieszenie i nie zwracał na tamtego uwagi. Usiłował emanować 
aurą spokoju i pewności siebie. Peron po drugiej stronie 
torów był zupełnie pusty.  
   Nic nie zauważył, ale poczuł twarde ostrze noża, kłujące 
w bok, tuż nad nerką. Jakoś od razu zgadł, co to za 
przedmiot.  
   - Dawaj forsę.  
   - Słucham? Nie...  
   - Dawaj forsę.  
   Ostrze rozcięło kosztowny materiał płaszcza i zadrapało 
skórę. Na myśl o tej niepotrzebnej stracie ogarnęła Stanleya 
irytacja. Spontanicznie, bez zastanowienia, krzyknął i pięścią 
uderzył napastnika w twarz. W ostatniej chwili przypomniał 
sobie, by nie chować kciuka między palce. Uderzenie było 
podobne do ciosów zadawanych we śnie, ale tym razem nie 
przebudził się jak zwykle, zlany potem i zaplątany w 
pościel. Wokół trwała zimna, ciemna noc. Mężczyzna zatoczył 
się, a Stanley pochwycił go, usiłując zewrzeć palce na 
krtani. To był mały człowieczek. Stanley nie pamiętał już, 
czemu odczuwał strach. Błysnęło ostrze. Poczuł, jak przebija 
ciało. Krzyk rozciął ciszę. W brzuchu Stanleya zajaśniał 
ciepły blask, z wolna ogarniający klatkę piersiową. Poczuł 
zawrót głowy i cisnął nieważkiego nagle napastnika wzdłuż 
peronu. Widział, jak ten maleje, wciąż maleje odpływając z 
wiatrem, tańcząc z liśćmi, wreszcie znikając u wyjścia za 
bramką, która znowu zaklekotała. Ciemność ogarnęła 
Stanleya jak fala przypływu, gasząc światła okien. Mroczna 
ociężałość powaliła go na ziemię. Słyszał zawodzący jęk
niby głos syren czy płacz dziecka. Spoczął na peronie, 
miękkim teraz jak kobieca pierś. Było późno, czuł się zmęczony, 
pociąg wyraźnie nie zamierzał przyjechać. Postanowił więc 
uciąć sobie zasłużoną drzemkę.  

Pielęgniarka podeszła, by zmierzyć Margaret tętno. Kiedy 
odsunęła kołdrę, odkryła, że pacjentka zmieniła się w masę 
ogromnych, czarnych nietoperzy, które wyfrunęły z pościeli, 
wypełniając sypialnię głuchym łopotem skrzydeł. Zaczęła 
krzyczeć, a krzyk stawał się z wolna ostrym dzwonkiem 
telefonu. Matthew Harmon poderwał się drżąc. Szarpnął za 
kabel, a kiedy aparat spadł na łóżko, przycisnął do ucha 
słuchawkę.  
   - Doktor Harmon - odezwał się jakiś głos. Zwykłe, proste 
stwierdzenie, jak gdyby ktoś dzwonił w środku nocy tylko po 
to, żeby upewnić rozmówcę co do jego tożsamości. Harmon 
poczuł gniew i wiedział, że wraca do życia. Wyciągnął rękę i 
włączył nocną lampkę, która żółtym blaskiem zalała pościel.  
Nie patrzył na drugą połowę łóżka, choć słyszał, jak 
Margaret oddycha z trudem. Wymruczała coś jakby "Odbierz, 
Matt... telefon..." i zakrztusiła się jak przy ataku serca.  
Przynajmniej nie było nietoperzy.  
   - Tak - powiedział. - Słucham, o co chodzi?  
   Znowu bolało go gardło i miał lekką chrypkę.  
   Chwila milczenia.  
   - Proszono mnie, żebym do pana zadzwonił. Wbrew mojej 
opinii... chyba nie powinien pan otrzymywać takich 
informacji. Ale... - głębokie westchnienie. - Wydaje się, że 
mamy tu jedną z tych... jak pan to nazywa... opuszczonych 
dusz.  
   Kolejna przerwa, dłuższa niż pierwsza.  
   - To głupie. Sam nie wiem, dlaczego telefonuję do pana.  
   - To razem jest nas dwóch.  
   Głos w słuchawce był lekko pogardliwy, ale i zakłopotany, 
mimo przewagi wynikającej z anonimowości i pełnego 
rozbudzenia. Znajomy głos. Głos z przeszłości, jeden z tylu 
pamiętanych lepiej lub gorzej, należących do studentów, 
praktykantów, kolegów, pielęgniarek, lekarzy, naukowców, 
obejmujących czterdzieści lat wspomnień. Niektóre pełne 
szacunku, inne rozdrażnione, czasem nawet gniewne. Podrapał 
się w głowę, myśląc o tym tonie niepewności i wzgardy.  
   - Osierocone, nie opuszczone. Ale można i tak.  
   Biorąc pod uwagę temat rozmowy, musiał to być ktoś z 
Oddziału Intensywnej Opieki Medycznej, zapewne w miejskim 
szpitalu. Przypuszczalnie z chirurgii urazowej. To zawężało 
pole domysłów... tak.  
   - Masterman - oświadczył. - Eugene Colin Masterman, 
Wyższa Szkoła Medyczna Johna Hopkinsa, dyplom w '75. 
Obecnie w Szpitalu Św. Łukasza. Mam nadzieję, że 
zrozumiałeś w końcu różnicę między nerwami aferentnymi i 
eferentnymi.  Przypominam sobie, że miałeś z tym problemy na 
egzaminie po moim wykładzie z neuroanatomii. Zapamiętaj 
tylko: ZAMEK, zmysłowe aferentne, motoryczne eferentne, 
koniec. To nietrudne. Ale, jak sam stwierdziłeś, nie 
dzwonisz z własnej inicjatywy. Leibig, wasz szef OIOM-u, 
kazał ci zatelefonować. Co słychać u Karla?  
   - Doktor Leibig czuje się dobrze - odparł ponuro 
Masterman.  - Naturalnie, jeśli nie liczyć nieuniknionych 
efektów późnego wieku. Ma zaburzenia pracy nerek i kłopoty z 
przedsionkami. Rzadko bywa na dyżurach. W przyszłym roku 
przechodzi na emeryturę.  
   - Szkoda - mruknął Harmon. - To dobry człowiek. Trzy lata 
młodszy ode mnie, czego z pewnością nie muszę ci 
przypominać. No dobrze, Eugene, powiedz mi, z czym dzwonisz - 
pamiętał, że Masterman nie cierpiał, kiedy zwracano się do 
niego Eugene.  
   Tamten przekazał mu wszystko, punkt po punkcie, 
demonstracyjnie przytaczając najdrobniejsze nawet szczegóły.  
Nazwisko pacjenta: Paterson, Stanley Andrew. Numer 
ubezpieczenia. Miejsce zatrudnienia: firma 
konsultacyjno-zarządzająca w Loop. Położenie ran kłutych, 
pęknięć, przebić. Grupa krwi i typ immunologiczny. Ilość 
jednostek krwi, jaką przetoczono w karetce, izbie przyjęć, 
na OIOM-ie, z podziałem na pełną krew i plazmę. Nazwiska 
załogi ambulansu. Lekarz przyjmujący. Pielęgniarka dyżurna.  
Zawsze pierwsze nazwisko, potem imię i ewentualny inicjał 
drugiego.  
   - Kto go uczył w podstawówce? - przerwał Harmon.  
   - Co... doktorze Harmon, niech pan zrozumie, nie 
chciałem do pana telefonować. Uczyniłem to na osobistą 
prośbę doktora Leibiga.  
   - Który też nie jest pewien, czy nie zwariowałem. Ale 
zrobił to w imię dawnej przyjaźni. Dzięki Bogu. Jak 
rozumiem, Eugene, nasza rozmowa nie sprawia ci przyjemności. 
Może więc powinieneś mówić... zwięźlej.  
   - Zatrzymanie akcji serca Patersona nastąpiło... 
momencik...  o 1.08 w nocy. Kilka razy próbowaliśmy je 
pobudzić defibrylatorem, ale bez skutku. W końcu musieliśmy 
otworzyć klatkę piersiową i podłączyć zewnętrzny rozrusznik. 
Przy okazji także układ wymuszonego oddychania. W chwili 
obecnej stan pacjenta jest stabilny.  
   - Życie nie jest stabilne - odparł Harmon.  
   Durne sukinsyny, myślał. Czy nigdy się nie nauczą?
Sprawni mechanicy, którzy uważają się za uczonych.  
   - Aktywność mózgu?  
   - No... minimalna.  
   - Minimalna, Eugene? Gdzie on zginął?  
   - On żyje. Jest podłączony do aparatury reanimacyjnej.  
   - Daruj sobie te słowne gierki. Gdzie go zamordowano?  
   - Na stacji St. Adams, przy Adams i Wabash. Peron dla 
pociągów w kierunku północnym - przerwał, by po chwili 
wybuchnąć. - Proszę posłuchać, panie Harmon. Nie można 
przecież poważnie traktować historyjek o upiorach, goblinach 
i duchach nie pogrzebanych zmarłych. Na miłość boską, nie 
żyjemy w średniowieczu! Jesteśmy lekarzami, wiemy, o co 
chodzi. Studiowaliśmy to. Wszystko pan zapomniał? Nie możemy 
pozwolić, by ludzie pod naszą opieką zwyczajnie umierali 
tylko po to, by chronić ich dusze. To szaleństwo, kompletny 
obłęd. Nie rozumiem, jak Leibig zdołał mnie namówić. On też 
wie, że jest pan wariatem, a pacjent nie umarł, on żyje i 
jeśli moje zdanie ma się liczyć, to będzie żył, bo nie 
wyciągnę wtyczki tylko z powodu jakiejś pańskiej idiotycznej 
teorii o duchach. I znam dobrze różnicę między aferentnymi i 
eferentnymi. Nerwy aferentne to...  
   - Zostawmy to, doktorze Masterman - przerwał znużonym 
głosem Harmon. - O tej porze sam nie wiem, czy jeszcze 
pamiętam. Niech pan wraca do pacjentów. Dziękuję za 
wiadomość.  
   Delikatnie odłożył słuchawkę.  
   Przez chwilę zbierał siły, by wreszcie wyjąć nogi spod 
kołdry i z wahaniem postawić na zimnej podłodze. Były coraz 
chudsze, a siwe włosy na nich chyba coraz gęściejsze.  
Ściągnął w dół nogawki jedwabnej piżamy, by nie patrzeć na 
własne łydki. Cnoty młodości, pomyślał, często stają się 
grzechami wieku podeszłego. Był kiedyś szczupły, teraz stał 
się chudy jak patyk. Nos, niegdyś orli, dziś był zwyczajnie 
garbaty.  Szlachetne, wysokie czoło sięgało już poza czubek 
głowy.  
   Zawsze po takich nocnych telefonach myślał o dawnej 
Margaret.  Pamiętał ją jeszcze sprzed ślubu - młodą, 
rudowłosą dziewczynę w poważnym, szarym kostiumie z zabawną, 
pluszową muszką. Później - w jego koszuli, o wiele dla niej 
za długiej i opiętej na piersi, kiedy w udawanej rozpaczy 
załamywała ręce, przerażona liczbą książek, jakie powinna 
zmieścić w ich maleńkim mieszkaniu. Wreszcie jako 
przedwcześnie postarzałą kobietę, z trudem chwytającą oddech 
w łóżku obok niego. Nic nie zawiniła, a przecież ona właśnie 
cierpiała.  
   Wybrał numer. Z tamtej strony podniesiono słuchawkę po 
pierwszym dzwonku.  
   - Księgarnia "Sfinks i Oko Prawdy". Dexter Warhoff, 
kierownik i jedyny właściciel. W tej chwili sklep jest 
zamknięty, ale gdyby tylko...  
   - Dexter - przerwał mu Harmon. - Przepraszam, że ci 
przeszkadzam, ale chyba mamy następnego.  
   - Pan profesor! - krzyknął Dexter z zachwytem. - Żaden 
kłopot. Bawiłem się trochę w te sztuczki z Kabały. Dość 
zabawne, ale nic takiego, co nie może zaczekać. Gdzie on 
jest? Zresztą, proszę nie mówić, będę miał niespodziankę.  
Tam gdzie zwykle, za godzinę? Przywołam go i przygotuję.  
Ojej, nie mogę się doczekać!  
   Harmon stłumił westchnienie. Wyobraził sobie Dextera, 
pulchnego, w zbyt ciasnej koszuli barwy fioletu lub ciemnej 
czerwieni, z tłustymi włosami i wyłupiastymi oczyma, jak 
siedzi za biurkiem w swojej księgarni "Sfinks i Oko Prawdy".  
Spędzał tam cały czas, którego nie poświęcał na sen - a nie 
spał wiele; bazgrał coś ogryzkiem ołówka na marginesach 
taniego wydania "Proroctw Nostradamusa" albo układał 
hebrajskie litery, by utworzyły anagramy Imienia Boga.  
   Sam sklep był miłym, niewielkim pomieszczeniem na Near 
North Side. Kolorowe pufy leżały na podłodze, a w powietrzu 
unosił się zapach jaśminowego kadzidła. Na półkach leżały 
książki w każdy możliwy do wyobrażenia sposób związane z 
okultyzmem i zjawiskami nadnaturalnymi: od Madame Blavatsky 
po starożytnych astronautów, od Edgara Cayce do potwora z 
Loch Ness, od kart tarota do postrzegania pozazmysłowego. 
Harmon długo nie potrafił się zmusić, by tam wejść, ale w 
końcu podjął decyzję. Przyjął z dłoni Dextera o brudnych 
paznokciach filiżankę rumianku i dowiedział się tego, co z 
wahaniem zaczął uznawać za prawdę.  
   - Tak, Dexter. Przy Marii Panny, jak zwykle.  
   - Dobrze. To na razie.  
   Harmon odłożył słuchawkę. Badał i przeszukiwał, sprawdzał 
wszystkie możliwości, ale nie miał wyboru. Kiedy chodziło o 
precyzyjną, delikatną robotę egzorcyzmów i wiązania 
niespokojnych duchów, nie było na świecie lepszego asystenta 
niż Dexter Warhoff.  

Pociąg wjechał wreszcie na stację. Lśnił wewnątrz złotym 
blaskiem jak latarnia. Otworzyły się drzwi i buchnęło 
ciepłe powietrze. Stanley pomyślał, że mógłby wstać i wsiąść 
do wagonu. Ale przypomniał sobie, jak niewygodne są kolejowe 
ławki, jak długo trzeba iść w chłodzie i mroku od stacji do 
mieszkania. Dlatego został na miejscu, gdzie ziemia była 
ciepła i miękka. Pociąg odczekał długą chwilę, zamknął drzwi 
i odjechał z szumem wzdłuż lśniących metalicznie torów, 
sięgających wyżej i wyżej. Zniknął wśród gwiazd i okien 
bloków mieszkalnych, pływających swobodnie w ciemności niby 
baloniki, co wyrwały się dzieciom z rąk.  
   Kiedy znów był sam, zauważył, że stoi, choć nie 
pamiętał, jak do tego doszło. Wiatr od jeziora Michigan 
oczyścił niebo, a sierp księżyca zalał blaskiem wieże 
miasta. Miasto żyło; Stanley słyszał jego tchnienie, 
uderzenia serca, szum płynów życiowych w nieprzeliczonych 
arteriach. Bez namysłu przeskoczył poręcz i zsunął się po 
podporach wiaduktu ku wyczekującej ziemi. Miasto 
rozpościerało się przed nim. Stanley Paterson ruszył 
naprzód.  
   Po pewnym czasie wiatr przyniósł aromat pieczonego 
jagnięcia z czosnkiem i kminkiem. Poszedł tym tropem i 
wkrótce stał między popękanymi, gipsowymi kolumnami, pod 
udekorowanym sieciami sufitem greckiej restauracji. W 
półmroku buchnął błękitny płomień i Stanley podążył do 
światła. Kelner w białej, marynarskiej kurtce podawał 
mężczyźnie i kobiecie saganaki - smażony ser zalany płonącą 
brandy.  
   Jedli. Stanley czuł wyraźnie lekko kwaśny smak sera, 
delikatną ostrość brandy, chrupiącą skórkę i miękkie 
wnętrze. I aromat wina, ciężkiej, gorzko-żywicznej retsiny.  
   Spojrzeli na siebie. Ona była młoda, w bawełnianej 
sukience ze śmiałym, kolorowym deseniem. Skrzywiła się 
zabawnie, gdy wypiła pierwszy łyk wina. Mężczyzna, który je 
zamówił, starszy, w szarym garniturze, odpowiedział 
uśmiechem.  Stanley krążył wokół nich jak ktoś skostniały z 
zimna koło ogniska. Gdy jednak stanął bliżej, coś między 
nimi uległo zmianie. Od dawna byli przyjaciółmi, pracowali 
razem w firmie prawniczej, ale to była ich pierwsza 
prawdziwa randka. To ona zaproponowała kolację, ale teraz, gdy 
patrzyła na partnera, nie marzyła o romansie. Jej myśli 
wracały do znanych już, niechętnych kalkulacji i planów. Jak 
wejdzie do jego mieszkania, zachichocze, w odpowiedniej 
chwili przeprosi na moment i wyjdzie, by założyć diafragmę; 
jakim szerokim, drwiącym gestem ciśnie swoje majtki na 
podłogę, kiedy uda mu się wreszcie rozebrać ją do końca; jak 
powinna udawać niewinną, a jednocześnie dać mu do 
zrozumienia, że nią nie jest. Starszy mężczyzna wyprostował 
się i zesztywniał. Zbyt późno pożałował, że nie odmówił, nie 
opanował chęci zamiany przyjaciółki w jeszcze jedną 
przedwcześnie wyrachowaną młodą kobietę, nie potrafił 
zatrzymać się choćby na moment i zastanowić, odetchnąć 
spokojniej wśród szalonego pościgu za Nowym. Saganaki 
stygło, a oni w milczeniu patrzyli na plastykowe winogrona 
zwisające z niszy nad ich głowami. Stanley cofnął się i 
znowu stanął na ulicy.  
   Gdzieś z góry dobiegała muzyka. Przemknął wzdłuż gładkich 
ścian budynku, aż dotarł do jej źródła. Okienna szyba 
przywarła mu do twarzy niby miękka błona bańki mydlanej. I 
nagle był już wewnątrz.  
   Kobieta z bujną, siwą fryzurą, o nieprawdopodobnie 
długiej szyi, siedziała przy fortepianie. Grając pochylała 
głowę, by spojrzeć na nuty. Druga, młodsza kobieta o lśniąco 
czarnych włosach i umalowanych oczach siedziała 
wyprostowana na krześle trzymając obój. Stanley rozpoznał 
melodię, choć nigdy przedtem jej nie słyszał: "Romanse na 
obój i fortepian" Schumanna. Kobiety chyba od bardzo dawna 
grywały razem, gdyż muzyka płynęła swobodnie i lekko. Ich 
jedyną publicznością był kudłaty kot rasy mieszanej, leżący 
na podnóżku i wpatrzony w płonący na kominku ogień.  
   Stanley czuł, jak płyną przez niego dźwięki; wyczuwał 
błogie zapomnienie grających. Rozpaczliwie chciał dzielić tę 
rozkosz. Podszedł, by się do nich przyłączyć. Oboistka 
pomyślała nagle, że nieważne, jak dobrze gra, jak długo 
ćwiczy, nigdy nie osiągnie takiego poziomu, by wystąpić w 
Filharmonii Chicago czy w jakiejkolwiek orkiestrze 
symfonicznej. Miłość jej życia na zawsze pozostanie hobby, 
rozrywką. Pianistkę ścisnął za gardło lęk przed złożonością 
instrumentu. Wiedziała, że gra jest dla niej zajęciem zbyt trudnym, 
jak zresztą wszystkie poważne zadania. Nikt nigdy 
jej nie pochwali. Jest już stara. Melodia utraciła 
synchronizację, jak gdyby kobiety znalazły się w oddzielnych 
pomieszczeniach izolowanych warstwami dźwiękochłonnymi; 
rozsypała się w zgrzytliwą kakofonię. Kot wstał, najeżył 
sierść, spojrzał prosto na Stanleya i syknął gniewnie.  
Pianistka raz po raz wciskała palcem wskazującym jeden i ten 
sam klawisz. Stanley wysunął się przez okno.  
   Opuścił mieszkalne wieżowce i błądził po ulicach 
dwupiętrowych domków z piaskowca. Poczuł na skórze ciepłą 
wodę z mydłem i wpłynął przez szeroką szparę pod 
niedopasowanymi drzwiami.  
   Łazienka była pełna pary i ciepła, rozgrzana płomieniem 
gazowego palnika w ścianie. Pulchna kobieta w kwiecistej 
sukience, z krótkimi, ciemnymi włosami, kąpała dziecko w 
najcudowniejszym z kąpielowych urządzeń - wielkiej, 
wolno stojącej wannie na nóżkach. Dziewczynka właśnie myła 
głowę i włosy przylegały do jej skóry jak u manekina. Niby 
kot polujący na ryby wpatrywała się czujnie w pokrytą pianą 
wodę.  
   - Pokaż buzię, Sally. Buzię.  
   Sally posłusznie włożyła palec do buzi.  
   - A teraz nosek.  
   Położyła palec na nosie.  
   - Doskonale, Sally. A gdzie masz uszko? Uszko, Sally.  
   Po chwili namysłu dziewczynka dotknęła ucha.  
   - A bródka?  
   Zmęczona zabawą Sally pomyślała, co podoba jej się 
najbardziej, położyła palec na nosie i spojrzała wyzywająco 
na matkę. Kobieta roześmiała się, rozbawiona tym odruchem 
buntu.  
   - Mój głuptasek.  
   Spłukała włosy dziecka. Sally zamknęła oczy i zaburczała 
wesoło.  
   - Wychodzimy z wanny, Sally.  
   Dziewczynka wstała, a matka wyciągnęła korek. Sally 
machała rączką mydlanym bąbelkom, wirującym nad otworem 
spływu.  
   - Pa pa! Pa pa!  
    Matka wyjęła ją z wanny i owinęła w wielki ręcznik, w 
 którym dziecko zniknęło zupełnie.  
   Dotyk szorstkiego materiału i ciepły, truskawkowy zapach 
matki ogarnął Stanleya jak stan łaski. Zbliżył się. Kobieta 
wycierała włosy dziecka, aż sterczały we wszystkie strony.  
Nagle opuściło ją uczucie szczęścia; poczuła się schwytana w 
pułapkę, skazana na poświęcenie całego życia temu 
egoistycznemu, kapryśnemu stworzeniu. Bez chwili czasu, by 
choćby pomyśleć o pracy nad poematem, jaki pisała, od kiedy 
porzuciła szkołę, by wyjść za mąż. Jej życie było teraz 
zdeterminowane, póki nie zestarzeje się i nie zostanie sama. 
Mocno tarła ręcznikiem, a Sally, przygnieciona i 
manipulowana siłami, których nie umiała zrozumieć, 
wybuchnęła płaczem.  
   - Cicho, Sally. Uspokój się, do diabła!  
   Stanley przypomniał sobie peron. Co właściwie tu robił? 
Miał przecież złapać pociąg i wrócić do domu. W jaki sposób 
zabłąkał się aż tutaj? Zawrócił i pośpieszył na stację.  

Szli obok siebie ulicą; Harmon długim, miarowym krokiem, 
Dexter przebierając nogami i kołysząc się na boki, do czego 
zmuszała go grubość własnych ud. Harmon włożył długi, ciepły 
płaszcz i karakułową czapkę, ale chłód i tak kąsał aż do 
kości. Nosił szalik, by chronić szczególnie czułe gardło.  
Pamiętał jeszcze czasy, nie takie dawne przecież, kiedy 
lubił zimę. Czuł wtedy, że naprawdę żyje. Razem z Margaret 
wyjeżdżali na weekendy do Wisconsin, biegali na nartach i 
ustawiali groteskowe śnieżne bałwany. Ale teraz Dexter miał 
na sobie czerwoną wiatrówkę, w której wyglądał jak pomidor, 
i czapeczkę Minnesota Vikings z przymocowanymi rogami. Idąc 
żonglował małymi woreczkami, które jak fontanny 
wyskakiwały mu z dłoni. Potrafił takie rzeczy; na przykład 
mógł przekładać między grzbietami palców srebrnego dolara
albo robić papierowe zwierzątka origami.  
Wszystko to irytowało Harmona, ponieważ on sam nigdy się 
tego nie nauczył. Wyobraził sobie, jak wyglądają razem i 
parsknął, ubawiony własnym zakłopotaniem.  
   - Ojciec Tommey nie wyglądał najlepiej - oświadczył 
Dexter.  - Chyba wyciągnęliśmy go z łóżka.  
   - Posłuchaj, Dexter, jest wpół do czwartej rano. Nie 
wszyscy siedzą do świtu czytając księgi Kabały.  
   - Chyba nie. W każdym razie poprawił mu się nastrój, 
kiedy pogadaliśmy chwilę o horoskopie, który dla niego 
odczytuję.  Jest tam parę naprawdę ciekawych rzeczy.  
   - Wyświęcony katolicki ksiądz kazał sobie postawić 
horoskop?  
   - Pewnie. Dlaczego nie? - zdziwił się Dexter.  
   Rzeczywiście, dlaczego nie? Harmon mocniej ścisnął swoją 
starożytną czarną torbę. Ojciec Tommey pobłogosławił 
trzymane w niej narzędzia i spryskał je wodą święconą z 
kościoła Marii Panny. Harmon, z typową dla zatwardziałych 
ateistów precyzyjną i rygorystyczną teorią teologii, wątpił 
w skuteczność błogosławieństwa kapłana tak głęboko 
pogrążonego w zabobonach, że stawiał sobie horoskop. W 
dodatku oddał swe usługi w celu tak wyraźnie demonicznym.  
Musiał jednak przyznać, że działania zawsze były skuteczne.  
Gdy podawał zaspanemu, niezupełnie przytomnemu księdzu 
zwierciadło, różdżkę, srebrne gwoździe, kadzielnicę, cyrkiel 
i pozostałe narzędzia swojego nowego fachu, były tylko 
kawałkami martwego metalu. A kiedy odbierał je poświęcone, 
wibrowały skondensowaną energią. Dotyk tych na wpół żywych 
przedmiotów był mu wstrętny, choć nie mógł się bez nich 
obejść. Fakt, że działały, budził niepokój. Możliwie szybko 
pakował je w skórę owieczki pokrytą łacińskimi modlitwami i 
babilońskimi symbolami, po czym w odpowiednim porządku 
wkładał do torby. Kiedyś nosił w niej stetoskop, młoteczek 
do badania odruchów, termometr, strzykawki, laryngoskop i 
inne instrumenty. Nie używał ich od lat, ale z prawdziwym 
bólem usunął z torby, by wykorzystać ją do nowej funkcji.  
   - Wie pan, profesorze, czytałem przedwczoraj bardzo 
ciekawą książkę o bogach starożytnej Atlantydy...  
   - Daj spokój, Dexter - mruknął z irytacją Harmon. - 
Przecież nie wierzysz naprawdę w te wszystkie bzdury.  
   Dexter odsłonił w uśmiechu żółte zęby.  
   - Dlaczego nie? Pan, na przykład, wierzy w duchy.  
   Argument był trudny do odparcia.  
   - Wierzę tylko dlatego, że jestem zmuszony, nie dlatego, 
że mi się to podoba. To właśnie nas różni. Zresztą, to chyba 
okropne, żeby komuś podobał się pomysł istnienia duchów.  
   - Rany, pamiętam, jak pan z tym walczył - Dexter 
zachichotał. - Siedział pan u mnie z godzinę i gadał o 
głupotach. I nagle pan umilkł. Zapytałem, co się stało.  
Duch, mówi pan na to. Muszę się pozbyć ducha. Potrzebował 
pan trzech filiżanek, żeby to z siebie wydusić. A 
przecież nie lubi pan rumianku, prawda?  
   - Przydał się.  
   - Na pewno. Pamięta pan tego pierwszego? Ja nigdy nie 
zapomnę. Sami nie wiedzieliśmy, co robimy, jak para 
dzieciaków bawiących się dynamitem. Wie pan, udawałem wtedy, 
że znam się na tym lepiej, niż się znałem.  
   - Myślałem, że sobie z nim poradzę, ale prawie mnie 
wchłonął i musiałeś ratować mój tyłek. Masz niezły talent.  
Największy, o jakim słyszałem. Powinieneś być dumny.  
   - Jestem dokładnie taki dumny, jak gdybym odkrył w sobie 
wrodzony geniusz do okradania kurników.  
   Roześmiał się odchylając głowę do tyłu. Miał sporo plomb 
w tylnych zębach.  
   - Zabawne, słowo daję. Ale poważnie, te historie z Kabałą 
są naprawdę interesujące...  
   Harmon bez protestu słuchał głośnego, przesadnie 
dokładnego wykładu o średniowiecznym żydowskim mistycyzmie. 
Do chwili, gdy - zbyt szybko - stanęli przy stacji kolejki.  
   Dexter wygiął szyję i spojrzał w górę między ciemne 
wsporniki peronów. Nagle spoważniał.  
   - Czuję go tam. Waga ciężka. Mocny. Nie wykorzystał 
życia, kiedy miał szansę. Tacy są zawsze najgorsi. Zbyt 
wiele tłumionych pragnień. Powodzenia. Aha... chwileczkę.  
Zamykają wejścia, kiedy pociągi przestają kursować, a my nie 
mamy upoważnienia...  
   Wyjął z kieszeni małe, czarne zawiniątko. Rozwinął je, 
odsłaniając lśniący komplet wytrychów.  
   - Otwierałem zamki w szkole - wyjaśnił. - Tak, dla 
zabawy.  Nigdy nic nie ukradłem. Najciekawsze było 
odgadywanie konstrukcji mechanizmu. Ale szkoły nie mają 
dobrych zamków.  Uczniowie zwykle wyłamują okna.  
   Podszedł do ciężkich wrót z metalowej siatki, 
zamykających wejście na schody. Otworzył je tak szybko, jak 
zrobiłby to ktoś z kluczem.  
   - Transport miejski też ma słabe - westchnął z 
rozczarowaniem. - Sam nie wiem, po co w ogóle zamykają. No 
dobrze. Już czas. Powodzenia.  
   Umilkł i z powagą uścisnął Harmonowi dłoń. Zawsze to 
robił.  
   Nie mając nic więcej do powiedzenia, Harmon odwrócił się 
i ruszył schodami na peron.  

Rzeczywiście, tacy zawsze byli najgorsi. Ludzie, którzy 
chcą żyć wiecznie, to ci, którzy nie potrafią znaleźć 
sobie zajęcia w deszczowe, niedzielne popołudnie, powiedział 
kiedyś Kaltenbrunner, szef Radiologii w szpitalu Mt Tabor.  
Dr K. nigdy się nie nudził i nigdy nie nudził nikogo. Kochał 
siedemnastowieczną poezję angielską i zmarł na anewryzm trzy 
miesiące przed pierwszym spotkaniem Harmona z duchem. Umarł 
i pozostał martwy. Harmon wierzył, że Kaltenbrunner 
potrafiłby mu pomóc. Thomas Browne i John Donne wiedzieli o 
duchach więcej niż Harmon miał szanse się nauczyć. To 
dziwne; przecież w siedemnastym wieku nie było tylu duchów, 
żeby warto było się nimi zajmować.  
   Niektórzy lekarze unikali jakoś ostrych dyżurów. Nocami 
pracowali głównie młodzi, których trzeba było uczyć na 
dotyk, jaką kombinacją kruchości i elastyczności jest 
ludzkie ciało. W swoim czasie Harmon widział 
siedemdziesięcioletnią staruszkę, którą nieznany szaleniec 
wepchnął pod pędzący pociąg podmiejskiej kolejki. Przeżyła i 
tylko lekkie utykanie świadczyło o wypadku. Widział też 
obrońcę drużyny z Uniwersytetu DePaul, który zmarł w drodze 
do szpitala - przyczyną było pęknięcie czaszki, wywołane 
upadkiem pod prysznicem w szatni.  
   Wspinając się po rozklekotanych, metalowych stopniach, 
Harmon wspominał pierwszego ducha. Zapamiętał go na zawsze.  
Ilekroć widział florencką kopułę, przypominał sobie, jak po 
raz pierwszy widzieli ją z Margaret z okna pensjonatu. Nie 
potrafił przeczytać pewnych słów, by nie wspominać klasy, w 
której je poznał. Wiedział nawet, jaka była wtedy pogoda. To 
znaczy, że pewne rzeczy nigdy nie giną, że zawsze we 
Florencji będzie przy nim Margaret. A także, że nigdy nie 
zdoła spotkać ducha, nie pamiętając grozy, jaką wzbudził 
tamten pierwszy.  
   Był na nocnej zmianie, kiedy bardzo późno wnieśli 
pokrwawione nosze. Od godziny panował spokój, zgodnie z 
dziwnym nieregularnym rytmem izby przyjęć na ostrym dyżurze, 
zwykle zatłoczonej, ale czasem prawie pustej. Tym razem 
ciężarówka najechała na jakiegoś pieszego, gdy przechodził 
przez ulicę. Sporo krwotoków, głównie wewnętrznych, oraz 
rozerwane płuco wypełnione krwią - krwiak opłucnej. Ranny 
oddychał głośno, wolnym, przeciągłym bulgotem, niby słomka 
wysysająca resztkę Coke, gdy szklanka jest niemal próżna.  
Harmon zdołał zahamować krwawienie, ale tymczasem mężczyzna 
wpadł w szok. Potem nastąpiło migotanie komór. Harmon 
przyłożył elektrody i zdefibrylował serce. Kiedy przestało
pracować, podłączył pacjenta do układu reanimacyjnego.  
Późniejsza autopsja wykazała znaczne uszkodzenia rdzenia 
kręgowego i całkowitą blokadę nerek. Wszystkie środki, jakie 
stosował, okazały się od początku bezużyteczne, zdołał 
jednak utrzymać pacjenta przy życiu przez dodatkową godzinę, 
zanim na OIOM-ie wszystko przestało działać równocześnie.  
   Dzień później zjawiła się pielęgniarka i przedstawiła mu 
problem. Rosemary była ruda, miła i przypominała mu Margaret 
z czasów młodości. Pewnie dlatego lubił ją bardziej, niż 
powinien, zwłaszcza od czasu choroby żony. Lecz pielęgniarka 
nie przyszła flirtować. Była przerażona. Wciąż słyszy, 
wyjaśniła, jak ktoś pije przez słomkę w kącie sali 
operacyjnej; a nikogo tam nie ma. Bała się, że traci rozum, 
co każdemu może się trafić po tylu ranach postrzałowych, 
samobójstwach i przedawkowaniach narkotyków. Harmon wyjaśnił 
jej tonem, który uważał za ojcowski, że to pewnie powietrze 
w rurach ogrzewania. Nazwał zjawisko "zatorem". To medyczne 
określenie zachwyciło ją i pożartowali trochę.  
   Pamiętał, że zadowolony z rozmowy, szukał i nasłuchiwał w 
sali operacyjnej. Nic nie usłyszał. Było późno, więc w końcu 
położył się na noszach i zasnął, jak to się zdarza lekarzom, 
kiedy nie ma nic do roboty. Nigdy przedtem tego nie robił, 
a czemu zdecydował się właśnie wtedy, naprawdę nie mógł 
sobie przypomnieć, choć wszystkie inne szczegóły, od piegów 
na nosie Rosemary po wykaz nocnych dyżurów, rysowały się 
ostro w pamięci. Jak zwykle dawne zdarzenia, w 
przeciwieństwie do tych wczorajszych. Kiedy się obudził, 
usłyszał. Powolny, przeciągły bulgot. Nasłuchiwał z 
zamkniętymi oczami, a serce biło mu mocno. Nagle dźwięk 
ucichł.  
   - Panie, nie widział pan mojego samochodu? - odezwał się 
czyjś głos. - Cutlass, niebieski, chociaż jest tak ciemno, że
trudno rozpoznać kolor. Wiem, że zaparkowałem gdzieś tutaj, 
ale jakoś nie mogę go znaleźć.  
   Harmon powoli otworzył oczy. Przed nim stał tęgi 
mężczyzna w garniturze, z neseserem w ręku. Nie był 
zakrwawiony i nie miał trupio bladej twarzy, ale Harmon 
poznał go od razu. Ten człowiek zmarł wczorajszej nocy.  
   - Wie pan, muszę wracać do domu, do Berwyn. Żona już 
pewnie szaleje z niepokoju. Spodziewała się mnie parę godzin 
temu. Nie widział pan tego cholernego wozu? Niebieski 
Cutlass. Nie najlepszy, Bóg mi świadkiem, potrzebuje 
remontu, ale muszę jakoś dojechać do domu.  
   Harmon poznał jego żonę, gdy przyjechała zidentyfikować 
ciało. Istotnie, spodziewała się męża kilka godzin 
wcześniej.  
   - Rany, nie wiem, co mogłem z nim zrobić.  
   Harmon był człowiekiem logicznym i praktycznym.  Do tej 
chwili nie zdawał sobie sprawy, że te dwie cechy mogą się 
wykluczać. To, co widział przed sobą, było bez wątpienia 
duchem i jako człowiek praktyczny musiał to przyznać. Jako 
człowiek logiczny wiedział, że duchy nie istnieją, co 
więcej, nie mogą istnieć. Uświadomił sobie ten elegancki 
paradoks dopiero później, ponieważ kiedy martwy powiedział 
znowu "Może mógłby mi pan pomóc odszukać mój samochód?  
Muszę jechać do domu". Poderwał się z noszy, waląc nimi o 
ścianę, wypadł na korytarz i zatrzymał dopiero wtedy, gdy 
wpadł na biurko w swoim małym gabinecie na piątym piętrze.  
Trząsł się cały i z trudem powstrzymywał krzyk.  

Wiatr hulał na pustym peronie kolejki. Harmon szedł wolno 
po spękanym betonie, aż znalazł miejsce, gdzie wszystko się 
odbyło. Policja spłukała krew i wytarła kredowy kontur 
sylwetki, niezwykły symbol duszy, która odeszła, 
wykorzystywany przez policyjnych fotografów do rejestracji 
położenia zwłok. Poranni pasażerowie nie przeżyją niemiłego 
zaskoczenia na widok chłodnej, oficjalnej ewidencji czyjejś 
gwałtownej śmierci. Harmon nie potrzebował żadnych znaków.  
Czuł. Jak ktoś w sali autopsji wie, że drzwi do chłodni są 
otwarte, gdyż wyczuwa sączące się nad podłogą zimne, 
pachnące formaldehydem i rozkładem powietrze.  
   Nie miał pojęcia, skąd bierze się ten szczególny zmysł, 
zdolność, czy jak to nazwać. Na własny użytek porównywał ten 
przypadek do sytuacji kogoś obdarzonego idealnym słuchem i 
głosem, kto mimo to nie cierpi muzyki. Kogoś, kto po jednym 
wysłuchaniu utworu mógłby perfekcyjnie zagrać "Wariacje 
Goldberga" Bacha, a kto nienawidzi każdej jego nuty.  
Nieprzyjemny dar. Właściwie przekleństwo. Położył czarną 
torbę na płycie peronu i zaczął wyjmować narzędzia.  
   Z początku Harmon starał się delikatnie i ostrożnie 
wysondować, co myślą o duchach koledzy. Zbyt wiele 
przeczytał książek, w których rozsądni na pozór ludzie, 
skonfrontowani ze zjawiskami niewyjaśnionymi, tracili całą 
towarzyską ogładę, bełkotali bez sensu i wysuwali głupie 
oskarżenia, budząc lęk i zakłopotanie wśród przyjaciół.  
Dlatego pytał o duchy jak o kwestię czysto teoretyczną. Ku 
jego zdumieniu, znajomi albo spokojnie odpowiadali, że nie 
wierzą, albo - większość - przytaczali jedną lub więcej 
historyjek: o duchu dziecka, zrzucającym piłkę ze schodów, 
albo o autostopowiczce w białej sukience, zjawiającej się 
tylko samotnym kierowcom i znikającej z samochodu. Inni 
mówili o świecach gasnących w pokojach bez śladu przeciągu, 
o snach, w których występowali zmarli krewni, czy o innych, 
rozmaitych i nieistotnych mistycznych doświadczeniach. Nikt 
nie chciał przyznać, że widział cokolwiek podobnego do 
prawdziwego, w oczywisty sposób umarłego człowieka, który 
chodzi, mówi i szuka niebieskiego Cutlassa. Człowieka, który 
nie ustępował i tydzień po tygodniu usiłował skłonić Harmona 
do pomocy. Wreszcie Harmon zrezygnował z dyżurów. Rosemary 
chyba przypuszczała, że to z powodów osobistych, bo 
zaprosiła go do domu na kolację. Potem rzadko ze sobą 
rozmawiali.  
   Opowiedział o wszystkim Margaret - tyle, ile mógł. Dzięki 
temu miała o czym myśleć, gdy tak leżała w łóżku, dyszała 
ciężko i czekała na koniec. Zastanawiała się, naturalnie, 
czy napięcie związane z jej chorobą nie sprawiło, że mąż 
utracił resztki rozsądku, jak to określiła. Ale powiedziała 
mu o tym, ponieważ oboje wiedzieli, że Harmon ma umysł 
stabilny jak skała. Interesował ją jednak fakt, że gdy inni 
ludzie mogli słyszeć duchy, Harmon je widział i mógł 
rozmawiać z nimi. Podobnie jak Dexter, użyła słowa "dar".  
   W dobrym, klasycznym stylu starego uczonego, Harmon 
zagłębił się w badaniach na całe dnie ginąc między 
zakurzonymi, zapomnianymi półkami działu magii i folkloru 
biblioteki Uniwersytetu Północno-Zachodniego w Chicago i w 
bibliotece akademickiej Uniwersytetu Illinois. Jeden z 
przyjaciół wprowadził go nawet do działu kolekcji prywatnych 
w Muzeum Historii Naturalnej Fielda. Zapoznał się z 
lemurami, rzymskimi duszami zmarłych, z nawiedzającymi 
opuszczone pawilony sardonicznymi duchami chińskimi, z 
horrorem w Amityville. To wszystko było... literaturą. 
Opowieściami. Historiami do powtarzania w środku nocy. Ani 
jedna z nich nie miała tego brzmienia prawdy. Harmon już 
wtedy dobrze wiedział, jak zachowują się duchy.  
   Wszyscy starali się być dla niego mili z powodu Margaret 
i tego, co w rezultacie zrobił, choć tak naprawdę nikt nie 
znał rzeczywistych powodów. Miał już dość, w domu i w 
szpitalu. Zaczynał mówić rzeczy, które budziły niepokój.  
Nikt nie sądził, że oszalał; po prostu "był przemęczony" - 
to wszechobecna choroba współczesności tłumacząca niemal 
wszystko. Ktoś w Muzeum Fielda wspomniał - tonem ogólnie 
szanowanego człowieka, który sprzedaje komuś szczególnie 
obrzydliwą pornografię, że Dexter Warhoff z księgarni 
"Sfinks i Oko Prawdy" może dysponować materiałem, którego 
nie ma w muzeum. Podobno trzymał tam niezwykły, przedziwny 
papirusowy zwój z egipską "Księgą Umarłych", a także kilka 
kodeksów Majów, nie umieszczonych w "Popul Vuh" ani 
"Kodeksie Drezdeńskim". Nikt nie wiedział na pewno. Harmon 
doszedł do wniosku, że używanie normalnego zdrowego rozsądku 
jest w tych nowych okolicznościach porównywalne z użyciem 
brzytwy Ockhama do golenia przed krzywym lustrem z 
lunaparku. Zdrowy rozsądek był na ogół bardzo przydatnym 
narzędziem, jednak w niezwykłych okolicznościach stawał się 
niebezpieczny. Dlatego poszedł do sklepu Dextera, pił jego 
gorzki rumianek i rozmawiał. Dexter z wystudiownym namysłem 
drapał się w głowę, by wreszcie zaprowadzić gościa po 
schodach do swojego mieszkania. Przez dawno nie sprzątaną 
kuchnię, pełną brudnych naczyń, przeszli do pomieszczenia ze 
stosami prasowych wycinków, pracowicie znaczonych różnymi 
kolorami, w pięciu różnych językach. Były też stronice 
tekstów przetłumaczonych z dalszych czterdziestu.  
   - Biedaczysko z pana - stwierdził ze smutkiem. - To 
straszny sposób przekonania się o tym, co ukryte. Widzę 
wyraźnie, że ciężko pan to przeżywa. Ale muszę przyznać, że 
ta pańska teoria z reanimacją to rozsądne wyjaśnienie. 
Proszę spojrzeć.  
   Pokazał Harmonowi francuski przekład kopii rosyjskiego
wydawnictwa podziemnego, z Krymu. Opisywano tam duchy 
nawiedzające ośrodek medyczny ekskluzywnego sanatorium w 
Jałcie. Ton artykułu był nieco metaforyczny, ale Harmon po 
raz pierwszy czytał o faktach, potwierdzających jego własne 
doświadczenia. Dexter pokazał mu także tekst z biuletynu 
bombajskiego szpitala, fragmenty nie opublikowanych wspomnień 
duńskiego lekarza i z "Lancetu" studium nocnych strachów u 
pacjentów ze starczą demencją w domu opieki w Yorkshire.  
Sprawozdania były podobne.  
   - Prawie nic do 1930 roku, potem bardzo niewiele do 1960, i 
całkiem sporo przypadków w latach siedemdziesiątych i 
osiemdziesiątych.  
   - Reanimacja - stwierdził Harmon, gdy skończył czytać. - 
Powodem jest technika sztucznego podtrzymywania procesów 
życiowych.  
   - Nie wyciągajmy pochopnych wniosków, profesorze...  
   Harmon widział jednak, że Dexter się z nim zgadza i z 
jakichś powodów odczuwał zadowolenie.  
   - Kiedy trzyma się ciało przy życiu, choćby niedługo, 
podczas gdy powinno umrzeć i gnić spokojnie, dusza, normalnie 
odpływająca gdzieś... do nieba, piekła, w zapomnienie, na 
Pola Elizejskie, nieważne... zmuszona jest zostać w tym 
świecie, związana z oddychającym wciąż ciałem. A kiedy 
pozostaje, zaczyna znów kochać życie.  
   Harmon zauważył teraz, że powtarza swój własny wykład do 
siebie, na peronie. Wszystko wydało mu się wtedy oczywiste, 
choć nie było dowodem, jakiego wymaga "nauka". Wystarczało 
jednak dla lekarza wyznającego inną skalę wartości. Lekarze 
interesują się jedynie tym, co działa i nie dbają o 
przyczyny.  
   Co prawda, żaden z jego kolegów tego nie pojął. Musiał 
zresztą przyznać, że w końcu stał się trochę 
przewrażliwiony. Czuł się jak ktoś, kto w osiemnastym wieku 
zwalcza puszczanie krwi. Zawsze wiedział, że lekarze są w 
większości jedynie sprawnymi technicznie durniami, więc 
szybko zaprzestał prób przekonywania ich. Zdążył jednak 
zyskać określoną reputację.  
   Używając mosiężnego cyrkla wykreślił kredą koło na 
szorstkim betonie. Potem za pomocą noża o trójkątnym 
ostrzu zeskrobał odrobinę materiału z wnętrza kręgu. Choćby 
policja bardzo dokładnie zmyła wszystkie ślady, zawsze 
pozostawało trochę materii organicznej należącej do 
zmarłego, zwykle błony czerwonych komórek krwi. Nad małym 
palnikiem spirytusowym, który gasł co chwilę, roztopił wosk 
i zmieszał ze zdrapaną krwią. Zalał tą miksturą lniany knot, 
wsunięty w formę z kutego na zimno brązu. Czekając, aż 
świeca stwardnieje, ułożył zwierciadło, srebrne gwoździe i 
mosiężny młotek tak, by w odpowiedniej chwili były pod ręką. 
Dziwne, ale stosowane przez nich metody miały swe korzenie w 
dawnych wiekach, gdy duchy były wyjątkowo rzadkimi efektami 
przypadkowych śpiączek czy przedawkowania pewnych toksyn.  
Ludzie mieli wtedy więcej czasu na takie zmartwienia, a 
wypracowane w dawnych wiekach techniki były zadziwiająco 
skuteczne. Zresztą, Harmon i Dexter dopracowali je.  
   Ustawił świecę w środku kręgu, zapalił i wykrzyknął imię 
Stanleya Patersona.  

Pociągu wciąż nie było. Co się stało? Może odwołali?  
Dlaczego na stacji nie wisiało żadne zawiadomienie? Stanley 
stał na peronie i trząsł się z zimna. Nie wiedział, dlaczego 
stąd odszedł i dlaczego wrócił. Gdzie ten cholerny pociąg?  
Pod nogami widział wykreślone kredą koło i wypaloną do 
połowy świecę, ale nie myślał o nich. Czyżby tak się zadumał 
o muzyce i macierzyństwie, że przegapił pociąg? A może 
spóźnił się na ostatni kurs?  
   Rozległ się grzmot, na torach błysnęły światła. 
Oślepiały, gdyż Stanley długo przebywał w ciemności. Zamknął 
oczy i ruszył do przodu. Miał wrażenie, że już całą 
wieczność czeka na peronie.  
   - Zimna noc. Prawda, Stanley? - odezwał się jakiś głos
tuż obok.  
   - Co? - Stanley rozejrzał się nerwowo po oświetlonym 
jasno wagonie. Był pusty. Potem dostrzegł siedzącego obok 
mężczyznę o smutnych, piwnych oczach. Miał na głowie 
futrzaną czapkę.  
   - O czym pan mówi? I skąd pan wie, jak mam na imię?  
   Nie czekając na odpowiedź, odwrócił głowę i przycisnął 
nos do szyby. Za oknem, na peronie, leżał na wznak jakiś 
człowiek w długim, ciemnym płaszczu. Wielka kałuża krwi, 
całkiem czarnej w ostrych światłach stacji, zbierała się 
wokół ciała. Wyglądała jak otwór przepaści.  
   - Posłuchaj, Stanley - powtórzył cierpliwie mężczyzna. - 
Chcę, żebyś sobie uświadomił pewne fakty. Nie jest to 
absolutnie konieczne, ale w ten sposób czuję się mniej...  
okrutny.  
   Pociąg zahamował na następnej stacji. Na peronie leżał 
martwy mężczyzna w czarnym płaszczu. Trzej ludzie w białych 
kitlach podbiegli z noszami. Pociąg ruszył.  
   - Nie obchodzi mnie, co pan czuje - stwierdził Stanley.  
   - Chyba na to zasługuję - parsknął obcy. - Ale musisz 
zrozumieć, że umarli nie mogą istnieć wśród żywych. Po 
prostu nie mogą. Kiedyś mieliśmy takiego zmarłego na 
operacyjnej. Nie chciał odejść. Usiłował we wszystkim 
uczestniczyć. Przyjęcie urodzinowe na oddziale zrobiło się 
ponure i smutne, ponieważ próbował wziąć w nim udział. A 
pacjent, który obchodził te urodziny, osłabł i zmarł w ciągu 
tygodnia. Chciał dołączyć do pary pielęgniarek, związanych 
zawodową przyjaźnią, budowaną przez lata wspólnych nocnych 
dyżurów i przez wspólne rodzinne nieszczęścia. Zaczęły się 
kłócić, bardzo poważnie. Wreszcie przestały ze sobą 
rozmawiać. Ogrodnik, którego miłość do roślin próbował 
dzielić, znienawidził hodowane w swoim ogrodzie róże. Na 
wiosnę były chore i zakwitły późno. Zawsze lubiłem róże.  
Życie w pobliżu ducha jest piekłem, Stanley. Możesz mi 
wierzyć. Wiem, o czym mówię.  
   Zauważył, że róże wymienił na końcu, jakby były 
ważniejsze od ludzi. Tak wiele pozostało w nim cech 
lekarza...  
   Stanley obserwował, jak ludzie w białych kitlach kładą 
mężczyznę w ciemnym płaszczu na nosze i wybiegają z peronu.  
Jeden z nich trzymał nad głową butlę kroplówki. Pociąg 
ruszył.  
   - Ja... pan nie rozumie, niczego pan nie rozumie - 
Stanley załkał głośno. Jak miał tłumaczyć? Kiedy był 
dzieckiem, chciał grać na jakimś instrumencie jak siostra 
na pianinie albo choćby Frank, sąsiad, grający na trąbce w 
szkolnej orkiestrze. Próbował fortepianu, saksofonu, 
wiolonczeli. Przy żadnym nie wytrwał dłużej niż dwa lata i 
mimo zachęt matki nie chciał ćwiczyć. Kiedy dorósł, 
spróbował gitary i raz jeszcze poniósł porażkę. A jednak 
dzisiejszej nocy czuł, jak to jest, kiedy gra się Schumanna 
na fortepianie i oboju, jak muzyka wyrasta ze skrzyżowania 
duszy z instrumentem. Zrozumiał, co znaczy żyć.  
   - Teraz już wiem, co robić, widzi pan... Rozumiem, gdzie 
popełniłem błędy, jak marnowałem wszystko. Już wiem!  
   - Przynajmniej teraz - mężczyzna ze smutkiem potrząsnął 
głową i podsunął przed twarz Stanleya płaskie lusterko z 
polerowanego brązu. Stanley spojrzał, ale w zwierciadle była 
tylko kłębiąca się ciemność, otwór prowadzący w nicość.  
Osłabł nagle.  
   - Proszę się położyć, panie Paterson - powiedział cicho 
Harmon. - Nie wygląda pan dobrze. Powinien pan trochę 
wypocząć.  
   W jakiś sposób znowu stał na tym samym, przeklętym 
peronie, jak gdyby pociąg nigdzie nie dojechał. Nienaturalna 
pustka w lustrze istotnie spowodowała lekki zawrót głowy, 
więc Stanley położył się bez oporu. Nawierzchnia peronu była 
teraz twarda i zimna. Nic już nie miało sensu. Patrzył, jak 
w górze wirują gwiazdy. A może to światła w oknach 
wieżowców?  
   - Nie możesz mnie tu zostawić - oświadczył. - Nie teraz, 
kiedy wreszcie wszystko zrozumiałem.  
   - Zamknij się - burknął gniewnie Harmon. - Za późno.  
   Wbił w prawy nadgarstek Stanleya długi, srebrny gwóźdź.  
Chłód przeszył ciało, ale Stanley nie czuł bólu.  
   - Jesteś martwy.  
   Harmon wcisnął następny gwóźdź w stopę Stanleya i wbił go 
mocno niewielkim młoteczkiem.  
   - Ten pierwszy, z operacyjnej. Niewiele brakowało, żeby 
nas pozabijał, taki był silny. Ale unieruchomiliśmy go, 
kiedy tylko pojęliśmy, jak to robić. Gdybym tam wrócił, 
słyszałbym, jak gada do siebie, jak gdyby przebudził się 
właśnie z drzemki i wciąż był trochę senny. Słyszę was 
wszędzie tam, gdzie was uwięziłem, na rogach ulic, w 
przejściach, w alejkach. W łóżkach.  
   Harmon płakał. Łzy spływały mu po policzkach, jakby to 
jego właśnie powinien żałować Stanley Paterson. Stanley 
Paterson, któremu na całą wieczność pozostała jedynie 
świadomość, że jest martwy, nie żywy.  
   - Nie martw się, Stanley. Życie jest obrzydliwe.  
   - Nie! - wrzasnął Stanley. - Chcę żyć!  
   Wyciągnął wolną rękę i chwycił Harmona za gardło.  
   Harmonowi wydało się, że został pogrzebany żywcem, i to 
w nieczystej ziemi. Pogrzebano go w ohydnej, przegniłej 
ziemi starego cmentarza, pełnej ludzkich zębów i wijących 
się robaków. Tłusta i wilgotna, oblepiała mu twarz. Odór był 
nie do zniesienia. Ciemność zaległa wokół. Prawie się 
poddał.  
   Ciemność odpłynęła i znów zjawił się peron. Dexter 
pochylał się nad nim, wysuwając spomiędzy warg czubek 
języka. Trzymał zwierciadło przed twarzą Stanleya i zmuszał 
ducha do zwolnienia uchwytu. Czerwona kurtka trzepotała w 
podmuchach mocnego, złośliwego wiatru.  
   - Szybciej, profesorze - wysapał. - Mówiłem, że jest 
silny.  
   Harmon wbił czwarty gwóźdź w prawy nadgarstek.  
   - Chcę żyć! - powtórzył Stanley już ciszej.  
   Harmon milczał. Dexter podał mu piąty gwóźdź. Wbił go w 
pierś Stanleya.  
   - Już. Teraz będziesz spokojny.  
   Przysiadł na piętach i oddychał z trudem. Całkiem jak 
lekarz, pomyślał. Eliminował objawy, ale nie potrafił 
wyleczyć choroby. Duchy nie będą już niepokoić żyjących, ale aż 
do Dnia Sądu pozostaną w miejscach, gdzie je przybił. I w 
żaden sposób nie mógł im pomóc.  
   Siedział bardzo długo, nim wreszcie poczuł na ramieniu 
dłoń Dextera. Spojrzał na jego brzydką, życzliwą twarz; 
potem na pięć srebrnych punkcików błyszczących w świetle 
latarni.  
   - Ten był trudny, profesorze.  
   - Wszystkie są trudne.  
   - Zawsze gorzej, kiedy taki przed śmiercią nigdy nie żył 
naprawdę. Chce wszystko odrobić.  
   Dexter spakował narzędzia. Potem rozmasował Harmonowi 
kark, biorąc na siebie dotyk śmierci... Dexter, ze swoją 
naiwną wiarą w cokolwiek, we wszystko, wyglądający 
absurdalnie w rogatej czapeczce Minnesota Vikings. Bez niego 
Harmon nie przetrzymałby nawet jednego dnia.  
   Pomyślał o domu. Margaret tam będzie, jak zawsze, po 
swojej stronie łóżka, gdzie całkiem płasko leży nieporuszona 
kołdra. Nie zdążył na czas, gdy nastąpił ostatni, śmiertelny 
atak serca. Czekał wątpiąc we własne wnioski; pozwolił, 
żeby trzy dni trzymali ją na kardiologii podłączoną do 
aparatury reanimacyjnej. Dopiero wtedy uznał, że to 
beznadziejne i zgodził się na odłączenie. Wtedy, naturalnie, 
było już o wiele za późno. Powinien dać jej zwyczajnie 
umrzeć przy swoim boku. Ale jak mógł to zrobić? Teraz, kiedy 
zmieniał pościel, widział zaokrąglone główki pięciu 
srebrnych gwoździ wbitych w materac. Przytrzymywały ją w 
miejscu, gdzie umarła.  
   Kochała życie, ale chciała być przy nim... zawsze. 
Dlatego położył się do łóżka razem z nią i poczuł jej 
zimny uścisk. Próba samobójstwa była zdumiewająco 
nieskuteczna jak na lekarza ze znajomością anatomii. 
Zresztą, podcięcie własnego gardła rzadko przynosi 
rezultaty. Jest zbyt nieprecyzyjne. Znaleźli go, wyleczyli, 
zregenerowali krtań.  Współczesna medycyna czyni cuda. Kiedy 
czuł się już w miarę dobrze, choć jeszcze z bandażem na 
szyi, odszukał Dextera.  Zajęli się tym człowiekiem w 
operacyjnej, a potem Margaret.  Płakała i prosiła, gdy 
gwoździe zagłębiały się w ciało. Ale kiedyś kochała życie, 
więc sprawa nie była aż tak trudna, jak mogłaby być. 
Chociaż Harmon nie potrafił sobie wyobrazić niczego 
trudniejszego.  
   Kiedy wracał, pytała sennie, jak poszło. Zawsze mówiła 
tak, jakby właśnie miała zasnąć. Ale nigdy nie zasypiała. I 
nigdy nie zaśnie.  
   - Chodźmy - powiedział Dexter. - Przyjemnie będzie 
położyć się w końcu do łóżka. Za trzy godziny muszę otworzyć 
sklep.  O rany.  
   - Tak, Dexter - przyznał Harmon. - Przyjemnie będzie się 
położyć.  

                               Przełożył Piotr W. Cholewa 


