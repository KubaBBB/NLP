Tove Jansson
O  Filifionce, która wierzyła w katastrofy (ze zbioru: "W Dolinie
Muminków")
Tłumaczenie: Irena Szuch - Wyszomirska
Zoceerowała: Małgorzata "Zuzanka" Krzyżaniak

-----------------------------------------------------------------

     Była  sobie  raz Filifionka, która prała swój duży szmaciany
chodnik w morzu. Tarła go mydłem i szczotką  aż  do  niebieskiego
pasa  i  czekała na co siódmą falę, która przychodziła w sam raz,
aby zmyć pianę.
     Potem prała  go  do  następnego  niebieskiego  pasa;  słońce
grzało  jej  plecy,  ona  zaś stała na swoich szczupłych nogach w
przezroczystej wodzie i tarła, i wciąż tarła.
     Był pogodny i bezwietrzny letni dzień,  taki  właśnie,  jaki
nadaje  się na pranie chodników. Fale nadchodziły jedna za drugą,
powolne i senne, aby jej pomóc, a wokół jej  czerwonej  czapeczki
brzęczało kilka trzmieli, sądząc, że jest kwiatem.
     "Umizgujcie się do mnie, jeśli chcecie - pomyślała Filifion­
ka z goryczą. - Ja w każdym razie wiem, jak to jest. Świat  przed
katastrofą zawsze  wygląda tak cicho i spokojnie".
     Doszła  do  ostatniego  niebieskiego  pasa na chodniku, poz­
woliła siódmej fali zmyć go, po czym wyciągnęła  cały  chodnik  z
wody.
     Skała  pod wodą była gładka i czerwona, zaś w głębi tańczyły
odblaski słońca. Tańczyły również na palcach  Filifionki,  złocąc
wszystkie dziesięć.
     Zatonęła  w rozmyślaniach. Mogłaby sprawić sobie nową czapkę
w kolorze pomarańczowym. Albo na starej wyhaftować odlaski słońca
złotymi nićmi. Lecz naturalnie nie będą przypominać tych prawdzi­
wych, bo przecież będą nieruchome. A zresztą,  co  komu  z  nowej
czapki,  gdy przyjdzie niebezpieczeństwo? Zginąć można równie do­
brze i w starej...
     Filifionka wywlokła chodnik na ląd, otrzepała go o skałę i z
cierpką miną zaczęła po nim spacerować, żeby wycisnąć zeń wodę.
     Pogoda  była  zbyt  piękna - co nie było naturalne. Coś musi
się zdarzyć. Wiedziała o tym. Nisko nad horyzontem  zbierało  się
to  ciemne  i  straszne  -  gromadziło  się,  nadchodziło - coraz
prędzej i prędzej...
     - I nie wiadomo nawet, co to jest - szepnęła  Filifionka  do
siebie.
     Serce zaczęło jej walić, poczuła zimno na plecach; odwróciła
się gwałtownie, jakby ktoś groźny nieoczekiwanie stanął  za  nią.
Ale  morze  migotało  jak  przedtem, odblaski słońca ślizgały się
żartobliwie po jego powierzchni, a letni wiatr muskał pocieszają-
co jej pyszczek.
     Niełatwo  jednak  pocieszyć Filifionkę, którą - z nieznanych
powodów - ogarnęła panika. Drżącymi łapkami rozpostarła  chodnik,
aby wysechł, i chwyciwszy mydło i szczotkę pobiegła w stronę domu
nastawić wodę na herbatę: Gapsa obiecała zajrzeć koło piątej.

                           .oOo.

     Dom Filifionki był duży i nieszczególnie piękny. Ktoś kiedyś
chcąc  się  pozbyć  starych  farb  olejnych pomalował go na ciem­
noszaro z zewnątrz i na brązowo wewnątrz. Filifionka wynajęła  go
(bez mebli) od pewnego Paszczaka, który ją zapewniał, iż jej bab­
ka zamieszkiwała w nim za młodu zazwyczaj latem. A że  Filifionka
darzyła swoją rodzinę ogromnym uczuciem, uznała natychmiast, że i
ona powinna tu mieszkać, aby uczcić pamięć babki.
     Pewnego wieczoru po wynajęciu  domu,  siedząc  na  werandzie
dziwiła się bardzo, jak jej babka za młodu musiała być  niepodob­
na do siebie w późniejszym wieku.
     Pomyśleć tylko, że  prawdziwa  Filifionka,  mająca  poczucie
piękna  przyrody,  osiadła na tym jałowym, okropnym wybrzeżu. Bez
ogrodu, w którym można by zebrać coś, z czego dałoby  się  zrobić
konfitury.  Bez  najmniejszego drzewka liściastego, czy krzaczka,
który można by  przerobić  na  altankę.  Nawet  bez  przyzwoitego
widoku.
     Filifionka  westchnęła  i  patrzyła  z  pustką  w  oczach na
zielone o zmroku morze, obrzeżone rozległą plażą z  rozbijającymi
się  falami.  Jak daleko sięgnąć wzrokiem, wszędzie zielona woda,
biały piasek i czerwone, wyschnięte wodorosty. Był to w  sam  raz
krajobraz do katastrof: ani jednego bezpiecznego miejsca.
     O,  naturalnie,  potem  Filifionka  dowiedziała  się,  że to
wszystko było omyłką.
     Wprowadziła się do  tego  okropnego  domu  na  tym  okropnym
wybrzeżu  zupełnie  niepotrzebnie. Babka bowiem, jak się okazało,
mieszkała w zupełnie innym domu. Tak to w życiu bywa.
     Ale już było za późno: Filifionka zdążyła napisać  do  całej
rodziny  o  swojej przeprowadzce, uważała więc, że nie wypada nic
zmieniać.
     Mogliby uważać, że jest trochę zbzikowana.
     Filifionka  zamknęła  więc  za  sobą  drzwi  i  starała  się
urządzić  wnętrze  domu  przytulnie w miarę możności. Nie było to
jednak łatwe. Pokoje były tak wysokie, że sufit pozostawał zawsze
w  cieniu,  a  okna  duże i poważne do tego stopnia, iż żadne ko­
ronkowe firanki na świecie nie  mogłyby  ozdobić  ich  i  uczynić
miłymi.  Nie  były  to okna do wyglądania, za to każdy mógł łatwo
zajrzeć do środka  - a tego Filifionka nie lubiła.
     Starała się urządzić przytulne kąciki, lecz wszystko na nic.
Meble  gubiły się. Krzesła szukały schronienia pod stołem, kanapa
przerażona cofała się ku ścianie,  a  krążki  światła  lamp  były
równie bezsilne, jak światełko latarki w ciemnym lesie.
     Jak  wszystkie  Filifionki  miała  masę ozdobnych bibelotów.
Małych lusterek i fotografii rodzinnych w ramkach  z  aksamitu  i
muszelek,  kotów,  psów  i  Paszczaków  z  porcelany stojących na
szydełkowanych serwetkach, pięknych przysłów  haftowanych  jedwa­
biem  lub  srebrem,  malutkich wazonów i przyjemnych kapturków na
imbryczki do herbaty w kształcie Mimbli - słowem, moc tego wszys­
tkiego, co czyni życie łatwiejszym, mniej niebezpiecznym i ogrom­
nym.
     Lecz w ponurym domu nad morzem wszystkie te piękne, ukochane
rzeczy  straciły swój sens i spokój. Prezestawiała je ze stołu na
komodę i z komody na okno, ale nigdzie nie pasowały, nie  były  u
siebie.
     Stały jednak, zupełnie zagubione.
     Filifionka  zatrzymała  się  w  drzwiach i patrzyła szukając
pocieszenia w przedmiotach, które były jej własnością. Lecz miały
one  w  sobie  tę samą bezradność co ona. Poszła do kuchni i roz­
paliła  ogień  pod  czajnikiem,  potem  wyjęła   najwytworniejsze
filiżanki  ze  złoconym brzegiem oraz paterę, zdmuchnęła zręcznie
okruchy z jej brzegu i na wierzchu ciastek położyła kilka  małych
lukrowanych ciasteczek, żeby zaimponować Gapsie.
     Gapsa  pijała  herbatę  bez śmietanki, lecz Filifonka wyjęła
również i babciny srebrny dzbanuszek w kształcie łodzi, a  kostki
cukru wsypała do pluszowego koszyczka z paciorkami na rączce.
     Nakrywając  stół  do  herbaty  czuła się zupełnie spokojna -
wszystkie myśli o katastrofie oddaliły się.
     Szkoda jednak, że w tej fatalnej okolicy nie  można  znaleźć
ładnych  i  odpowiednich kwiatów. Rosły tu jedynie złe, kolczaste
krzaczki, a ich kwiaty  nie  pasowały  do  salonu.  Filifionka  z
niezadowoleniem  odsunęła wazon na kraniec stołu i zrobiła krok w
stronę okna, by wyjrzeć, czy nie idzie Gapsa.
     Lecz  nagle  pomyślała:  "Nie,  nie.  Nie   będę   wyglądać.
Poczekam,  aż  zapuka.  Wtedy  pobiegnę  otworzyć i będziemy obie
strasznie ucieszone i towarzyskie, i będziemy  masę  rozmawiać...
Jeśli  wyjrzę,  może się zdarzyć, że wybrzeże będzie puste aż het
do latarni morskiej. Albo że zobaczę mały zbliżający się punkcik,
a  ja  nie  lubię  rzeczy,  które  zbliżają się nieuchronnie... A
byłoby jeszcze gorzej, gdyby ten punkcik nagle zaczął się zmniej­
szać i odszedł..."
     Filifionka   zaczęła   drżeć:  "Co  się  ze  mną  dzieje?  -
pomyślała. -  Muszę pomówić o tym z Gapsą. Może ona nie jest  tym
kimś,  z  kim najchętniej chciałabym mówić, ale przecież nie znam
nikogo innego".
     Rozległo się pukanie do drzwi. Filifionka wybiegła do  sieni
i zanim jeszcze otworzyła drzwi, zaczęła mówić.
     -  Ach,  jaka  piękna  pogoda  -  zawołała - morze, pomyśleć
tylko, morze... Takie  niebieskie,  takie  życzliwe,  bez  jednej
choćby  zmarszczki!  Jak  się  pani  ma,  ślicznie  pani  dzisiaj
wygląda... Ach, mogłabym się tego  spodziewać...  No  tak,  kiedy
żyje  się  w  ten  sposób,  natura  i to wszystko - temu to chyba
należy zawdzięczać, prawda?...
     "Bredzi jeszcze bardziej niz zwykle" - pomyślała Gapsa zdej­
mując   rękawiczki  (była  bowiem  prawdziwą  damą),  głośno  zaś
powiedziała:
     - Właśnie. Ma pani zupełną rację, pani Filifionko.
     Usiadły przy stoliku nakrytym do herbaty, a  Filifionka  tak
była zadowolona z towarzystwa, że plotła najzupełniejsze głupstwa
i rozlewała herbatę na obrus.
     Gapsa chwaliła ciastka i cukierniczkę, i  wszystko,  co  się
dało,  tylko o kwiatach w wazonie oczywiście nie powiedziała nic.
Gapsa była dobrze wychowana, a każdy widział, że ten  dziki,  zły
krzak nie pasował do serwisu do herbaty.
     Po  chwili  Filifionka  przestała mówić głupstwa, a że Gapsa
nie odezwała się, zrobiło się zupełnie cicho.
     Nagle blask słońca na obrusie zgasł,  a  duże  poważne  okna
wypełniły  się  chmurami  i obie panie usłyszały wiejący od morza
wiatr. Gdzieś daleko, nie głośniejszy niż szept.
     - Widzę, że uprała pani  swój  chodnik,  pani  Filifionko  -
powiedziała Gapsa z uprzejmym zainteresowaniem.
     - Tak, woda morska jest przecież podobno dobra na chodniki -
rzekła Filifionka. - Kolory nie puszczają i chodnik ma porem taki
świeży zapach...
     "Chcę,  żeby  Gapsa  zrozumiała  -  pomyślała.  - Chcę komuś
powiedzieć, że się  boję,  komuś,  kto  mógłby  mi  odpowiedzieć:  
Ależ, oczywiście,  rozumiem  cię  świetnie, że się boisz. Albo:
Czegóż się tu bać, na miłość boską? W taki piękny, spokojny let­
ni  dzień?.  Żeby powiedział cokolwiek bądź, ale żeby coś powie-
dział".
     - Te ciasteczka upiekłam według przepisu babci - powiedziała
Filifionka.
     Po czy pochyliła sie nad stołem i szepnęła:
     -  Ten  spokój jest nienaturalny. Oznacza, że stanie się coś
okropnego. Wierz mi, kochana, jesteśmy  bardzo  małe  i  nic  nie
znaczymy  razem z naszymi ciasteczkami do herbaty i naszymi chod­
nikami i wszystkim tym, co  jest  ważne,  lecz  zawsze  zagrożone
przez to nieubłagane...
     - O - powiedziała Gapsa z zażenowaniem.
     - Tak, tak, przez to nieubłagane - mówiła Filifionka szybko.
- To, czego nie można uprosić, z czym nie można dyskutować, czego
nie  można  zrozumieć i o czym się nic nie wie. To, co się czai w
ciemnym pokoju i przychodzi skądś z dala i czego nigdy nie widać,
aż już jest za późno. Czy pani to czuła kiedyś? Niech pani powie,
że przeżyła to pani już kiedyś. Moja kochana, niech pani powie...
     Gapsa,  zaczerwieniona,  obracała  w  łapkach cukierniczkę i
żałowała, że w ogóle tu przyszła.
     - Teraz, późnym latem, bywają  bardzo  gwałtowne  wichury  -
powiedziała w końcu ostrożnie.
     Filifionka, zawiedziona, popadła w milczenie.
     Gapsa, odczekawszy chwilę, mówiła dalej, trochę poirytowana:
     - Suszyłam bieliznę w piątek i proszę  mi  wierzyć,  że  mu­
siałam  biec  aż do furtki za moją najlepszą powłoczką na jasiek,
taki był wiatr. Jakiego pani używa środka do prania,  pani  Fili­
fionko?
     -  Nie  pamiętam  - odparła Filifionka i poczuła się od razu
okropnie zmęczona, bo Gapsa nawet nie próbowała jej zrozumieć.  -
Czy pozwoli pani jeszcze herbaty?
     -  Nie,  dziękuję - odparła Gapsa. - Była to doprawdy bardzo
miła wizyta. Obawiam się, że muszę już ruszać do domu.
     - Tak, tak - odrzekła Filifionka. - Rozumiem.
     Nad morzem pociemniało i słychać było pomruk fal na  brzegu.
     Było trochę zbyt wcześnie, aby zapalić lampę, ale zbyt ciem­
no, aby mogło  być  przyjemnie.  Chudy  nos  Gapsy  był  bardziej
zmarszczony  niż  zwykle,  można by było sądzić, że nie czuje się
dobrze. Ale Filifionka nie wstała, żeby pomóc jej wyjść, nic  nie
mówiła  i  siedziała  spokojnie,  krusząc lukrowane ciasteczko na
drobne kawałki.
     "To przykre" - pomyślała Gapsa, wzięła niepostrzeżenie swoją
torebkę  z komody i wsunęła ją pod ramię. A na dworze wzmagał się
wiatr południowo-zachodni.
     - Mówiła pani o wietrze - odezwała się nagle Filifionka. - O
wietrze,  który porywa bieliznę. Ale ja mówię o cyklonach, o taj­
funach, droga Gapso. O trąbach powietrznych,  tornadach,  burzach
piaskowych...  O falach, które porywają domy... Ale przede wszys­
tkim mówię o sobie samej i o moich lękach, chociaż  wiem,  że  to
nie  wypada.  Wiem  też, że to się źle skończy. Myślę o tym przez
cały czas. Nawet kiedy piorę chodnik. Czy pani odczuwa  podobnie?
     - Zazwyczaj dobrze robi ocet. - powiedziała Gapsa, wpatrując
się w swoją filiżankę. Szmaciane chodniki nie tracą koloru, jeśli
się wleje trochę octu do płukania.
     Wówczas  Filifionka  rozgniewała  się, co było u niej rzeczą
niezwykłą. Czuła, że  musi  sprowokować  Gapsę  w  jakiś  sposób,
chwyciła  się więc pierwszego lepszego pomysłu, jaki jej wpadł do
głowy, i wskazując na paskudny krzaczek w wazonie zawołała:
     - Niech pani spojrzy, jaki ładny! I pasuje w sam raz do ser­
wisu!
     Gapsa  rozzłościła  się  również i najwyraźniej znudzona tym
wszystkim zerwała się mówiąc:
     - Ani trochę! Jest za duży i  za  kolczasty  i  za  pstry  i
zupełnie nie pasuje na proszoną herbatkę!
     Po  czym  obie panie powiedziały sobie "Do widzenia" i Fili­
fionka zamknąwszy drzwi wróciła do salonu.
     Była smutna i rozczarowana, miała uczucie, że przyjęcie  się
nie udało. Krzaczek stał na samym środku stołu - szary, kolczasty
i obsypany ciemnoczerwonymi  kwiatami.  Nagle  Filifionce  wydało
się,  że to nie tyle kwiaty nie pasują do serwisu, lecz po prostu
serwis nie pasuje do niczego.
     Przestawiła kwiaty na parapet okna.
     Całe morze było odmienione.  Stało  się  szare,  fale  miały
białe  zęby  i  szarpały ze złością piaszczysty brzeg. Niebo było
czerwonawe i ciężkie.
     Filifionka długo stała w oknie, słuchając,  jak  wzmaga  się
wiatr.
     Wtem zadzwonił telefon.
     - Czy to pani Filifionka? - zapytał ostrożnie głop Gapsy.
     - Oczywiście, że to ja - odpowiedziała Filifionka. - Tu nikt
inny nie mieszka. Czy dobrze doszła pani do domu?
     - O tak, tak - odparła Gapsa. - Zdaje  się,  że  teraz  znów
trochę dmucha. - Milczała chwilę, po czy dodała życzliwie: - Pani
Filifionko? Te okropności, o których pani mówiła... Zdarzają  się
pani często?
     - Nie - odpowiedziała Filfifionka.
     - A więc tylko czasem?
     - Właściwie nigdy - odpowiedziała Filifionka. - Ja tylko tak
czuję.
     - Aha - odrzekła Gapsa. Tak, chciałam  podziękować  pani  za
miłe przyjęcie. Więc nigdy się pani nic nie zdarzyło?
     -  Nie  -  rzekła Filifionka. - To miło, że pani zadzwoniła.
Mam nadzieję, że się kiedyś zobaczymy.
     - I ja mam taką nadzieję  -  powiedziała  Gapsa  i  odłożyła
słuchawkę.
     Filifionka siedziała przez chwilę marznąc i patrząc na tele­
fon.
     "Niedługo moje okna poczernieją - myślała.  -  Można  by  je
zasłonić kocami. Można by też odwrócić lustra do ściany". Ale nie
zrobiła, siedziała tylko słuchając, jak wiatr  huczy  w  kominie.
Zupełnie jak małe, bezdomne zwierzę.
     Tymczasem  o południową ścianę domu zaczęła odbijać się sieć
Paszczaka, lecz Filifionka nie miała odwagi wyjśc i zdjąc jej.
     Dom zaczął drżeć, wiatr uderzał weń raz  po  raz  i  słychać
było, jak sztorm nabiera rozpędu i gna w podskokach nad morzem.
     Z  dachu zsunęła się wolno dachówka i rozbiła o skały. Fili­
fionka drgnęła, potem wstała. Szybko  weszła  do  sypialni.  Lecz
sypialnia  była  za  duża,  nie  czuła się tu pewnie. Pomyślała o
spiżarni. Była dostatecznie mała, by można sie tam było czuć bez­
piecznie.
     Chwyciła  w objęcia kołdrę, przebiegła korytarz i kopnięciem
otworzyła drzwi do spiżarni;  dysząc  zamknęła  je  za  sobą.  Tu
odgłosy  sztormu  nie  dochodziły  tak wyraźnie. I nie było okna,
tylko mały lufcik.
     Wyminąwszy po omacku worek z kartoflami owinęła sie kołdrą i
przycupnęła tuż przy ścianie pod półką z konfiturami.
     Jej   wyobraźnia  zaczęła  malować  własny  sztorm  o  wiele
czarniejszy i  dzikszy  od  tego,  który  wstrząsał  domem.  Fale
stawały  się białymi smokami, wyjąca trąba morska ukręciła z wody
czarny słup ma horyzoncie - lśniący filar, który pędził wprost na
nią, coraz bliżej i bliżej...
     Jej  własne  sztormy były zawsze najstraszniejsze. I w głębi
duszy  Filifionka  była  trochę  dumna   ze   swoich   katastrof,
przeżywanych zupełnie samotnie.
     "Osioł  z tej Gapsy - pomyślała sobie. - Zwariowana kobieta,
która nie potrafi myśleć o niczym innym, jak tylko o ciasteczkach
do  herbaty  i  poszewkach na jaśki. Na kwiatach też się nie zna.
Najmniej zaś rozumie mnie. Siedzi tam teraz i myśli, że ja  nigdy
niczego nie przeżyłam. Ja, która co dzień przeżywam koniec świata
i która mimo to nadal ubieram sie i rozbieram, i jem, i zmywam, i
przyjmuję wizyty, jak gdyby nigdy nic!"
     I  Filifionka  wytknęła nos z kołdry, spojrzała w ciemność i
rzekła:
     - Ja wam pokażę!
     Nie wiadomo,  co  chciała  przez  to  powiedzieć.  Następnie
wlazła pod kołdrę i zasłoniła sobie uszy łapkami.

                           .oOo.

     Ale sztorm na dworze wzmagał się i około pierwszej po półno­
cy szybkość wiatru  doszła  do  czterdziestu  sześciu  metrów  na
sekundę.
     A  mniej  więcej o drugiej zwalił się komin na dachu. Połowa
spadła na ziemię koło domu, reszta zjechała na palenisko w  kuch­
ni. Przez dziurę w dachu widać było ciemne nocne niebo, po którym
sunęły wielkie chmury. Potem sztormowy wiatr wleciał  do  domu  i
już  nie  było  widać  nic  poza fruwającym popiołem, łopoczącymi
dziko firankami i obrusami oraz  fotografiami  ciotek  i  wujków,
wirującymi w powietrzu. W ukochane przedmioty Filifionki jak gdy­
by nagle wstąpiło życie, wszystko wokół skrzypiało, szeleściło  i
dzwoniło,  drzwi  zamykały  sę  z łoskotem, a obrazy zjeżdżały na
podłogę.
     Oślepiona i bliska obłędu Filifionka stała na środku  salonu
w  trzepoczącej  spódnicy  i myślała: "To jest właśnie to. To już
koniec. Nareszcie! Teraz już nie będę musiała dłużej czekać".
     Podniosła słuchawkę, żeby zadzwonić do  Gapsy  i  powiedzieć
jej...  tak,  powiedzieć  coś, co by zdruzgotało Gapsę raz na za­
wsze. Chłodno i triumfująco.
     Ale przewód telefoniczny był zerwany.
     Filifionka słyszała tylko  sztorm  i  odgłos  sypiących  się
dachówek.  "Jeżeli  pójdę na strych, to może się zdarzyć, że dach
zostanie zdmuchnięty - pomyślała. - A jeżeli zejdę do piwnicy, to
cały  dom  może się na mnie zawalić. W każdym razie wszystko może
się stać".
     Chwyciła porcelanowego  kotka  i  przycisnęła  go  mocno  do
siebie.  Wtem  wicher  otworzył  okno  i  szkło  posypało  sie na
podłogę. Ulewa uderzyła w mahoniowe meble, a  piękny  Paszczak  z
gipsu  rzucił  się  ze  swojego  postumentu  i  rozleciał  się na
kawałki.
     Szklany  żyrandol  babci  z  potwornym  trzaskiem  rąbnął  o
podłogę. Słuchając, jak jej rzeczy żalą się i krzyczą, Filifionka
zobaczyła  w  roztrzaskanym  lustrze  fragment  swojego  własnego
pobladłego  pyszczka  i  nie  zastanawiając  podbiegła  do okna i
wyskoczyła.
     Stwierdziła, że siedzi na piasku.  Czuła  na  twarzy  ciepły
deszcz,  a  sukienka  wzdymała  się  wokół  niej i trzepotała jak
żagiel.
     Mocno zacisnęła powieki. Wiedziała, że znajduje się w  samym
środku niebezpieczeństwa, zupełnie bezradna.
     Burza  dudniła  dalej, spokojnie i statecznie. Ale wszystkie
niepokojace  dźwięki  zniknęły,  wszystkie   wycia,   trzaskania,
rozsypywanie się w kawałki, spadanie z hukiem i rozdzieranie się.
Niebezpieczeństwo było więc wewnątrz domu, a nie na zewnątrz.
     Filifionka  ostrożnie  wciągnęła  cierpki  zapach   morskich
wodorostów i otworzyła oczy.
     Ciemność nie miała już tej gęstości jak tam, w salonie.
     Widziała  morską kipiel i pasmo światła latarni przesuwające
się wolno wśród nocy: mijało ją  półkolem,  wędrowało  przez pia­
szczyste wydmy, gubiło się hen na horyzoncie i znowu wracało. Do-
koła i dokoła chodziła to spokojne światło, nie spuszczając oka z
burzy.
     "Nigdy jeszcze nie byłam na dworze sama w nocy - stwierdziła
Filifionka. - Gdyby tak mama wiedziała..."
     Zaczęła pełznąć pod wiatr, w dół ku brzegowi, aby  jak  naj­
dalej  odejść  od domu Paszczaka. Kotka z porcelany wciąż jeszcze
trzymała w łapce, uspokajała ją myśl, że ma coś,  co  ją  chroni.
Spostrzegła, że morze było teraz całe biało-granatowe. Grzebienie
fal pędziły na wprost i niosło je jak dym na plażę. Ten dym  miał
smak soli.
     Za  nią, z tyłu, roztrzaskało się coś wewnątrz domu. Ale nie
odwróciła głowy. Skuliła się pod wielkim  głazem  i  szeroko  ot­
wartymi  oczyma  patrzyła  prosto  w noc. Już nie marzła. Najdzi­
wniejsze zaś było to, że nagle poczuła się  zupełnie  bezpieczna.
Było  to  bardzo  szczególne uczucie i Filifionka uznała, że jest
nadzwyczaj  przyjemne.  Bo   właściwie   dlaczego   się   miałaby
niepokoić? Katastrofa przecież nareszcie przyszła.
     Nad  ranem  sztrom  się uciszył, lecz Filifionka niemal tego
nie zauważyła. Siedziała, rozmyślając o sobie i o  swoich  katas­
trofach,  i  swoich  meblach, i zastanawiała się, jak doprowadzić
wszystko do ładu. Właściwie nie stało się nic poza tym, że  komin
się zwalił.
     Czuła  jednak, że nic bardziej ważnego nie wydarzyło się jej
dotąd w życiu. Nic, co by do tego stopnia przewróciło wszystko do
góry  nogami.  Nie  wiedziała, co powinna zrobić, żeby znowu stać
się sobą.
     Sądziła nawet, że dawnej Filifionki juz nie ma, i  nie  była
pewna, czy chce, żeby tamta wróciła. A co ztym wszystkim, co było
własnością dawnej Filifionki?
     Z tym, co się połamało, zakopciło, rozpadło i zamokło?  Ach,
siedzieć  i  naprawiać teraz tydzień po tygodniu, kleić, cerować,
szukać brakujących  części...  Prać  i  prasować,  odmalowywać  i
martwić się, że nie wszystko można przywrócić do dawnego wyglądu,
i zawsze wiedzieć, w każdym razie,  że  pęknięcia  zostały  i  że
wszystko  przedtem  było  o  wiele  ładniejsze...  O nie! A potem
ustawić całe to nieszczęście w  taki  sam  sposób,  w  jaki  było
ustawione  w  tych ciemnych ponurych pokojach,  dalej łudzić się,
że są przytulne...
     - Nie! Nie zrobię tego!  -  krzyknęła  Filifionka  prostując
zesztywniałe  nogi. - Jeżeli zacznę to wszystko porządkować, żeby
wyglądało jak przedtem, to i sama stanę się  taka  jak  przedtem,
znowu  będę  sie  bała... Czuję to. I znowu będą czaić się za mną
cyklony, tajfuny...
     Spojrzała na dom Paszczaka. Stał.
     Wszystko, co uległo zniszczeniu, było wewnątrz domu,  leżało
tam i czekało, aby się tym zajęła.
     Żadna   prawdziwa  Filifionka  nigdy  nie  zostawiła  swoich
pięknych odziedziczonych mebli na pastwę losu...
     - Mama powiedziałaby, że jest coś, co nazywa się obowiązkiem
- mruknęła do siebie Filifionka. Był już ranek.
     Wschodni  horyzont  czekał  na słońce. Nad morzem polatywały
płochliwe  wietrzyki,  a  niebo  zasypywane  było chmurami, które  
sztorm,  zapominając  o  nich, zostawił po sobie. Przetoczyło się 
kilka słabych grzmotów.
     Pogoda była niespokojna, a fale nie  wiedziały,  dokąd  chcą
płynąć. Filifionka zawahała się.
     Wtedy  ujrzała  trąbę  powietrzną. Nie była wcale podobna do
tej z wyobraźni Filifionki - do czarnego, lśniącego  słupa  wody.
Ta  była  prawdziwa, jasna, utworzona z wirujących białych chmur,
które skręciły się ku dołowi  w  olbrzymią  spiralę  kredowobiałą
tam, gdzie woda uniosła się z morza na jej spotkanie.
     Nie  wyła  i  nie ciskała się. Była zupełnie cicha, zbliżała
się powoli do brzegu kołysząc się łagodnie. Teraz zaróżowiła  się
w świetle wschodzącego słońca.
     Ta  trąba była nieskończenie wysoka, obracała się bezgłośnie
wokół siebie samej i zbliżała się coraz bardziej i bardziej...
     Filifionka stała bez ruchu, zupełnie  bez  ruchu,  ściskając
porcelanowego  kotka i myślać: "O, ty moja piękna, moja wspaniała
katastrofo..."
     Trąba sunęła już nad plażą, całkiem niedaleko od Filifionki.
Biały, majestatyczny słup minął ją, zamieniony teraz w słup pias­
ku  i bardzo spokojnie uniósł dach domu Paszczaka. Filifionka zo-
baczyła,  jak  dach jedzie w górę i znika. Potem zawirowały w po-
wietrzu meble i też zniknęły. Zobaczyła wszystkie swoje  bibeloty
lecące wprost do nieba, serwetki na tacę i rodzinne zdjęcia, kap-
turki  na  imbryk  do herbaty i babciny dzbanuszek do śmietany  w
kształcie  łodzi,  i  wyszywane  srebrem  i jedwabiem przysłowia,
wszystko,  wszystko,  wszystko!  -  i myślała zachwycona: "O, jak 
wspaniale! Cóż ja  poradzę,  biedna,  mała  Filifionka, przeciwko
wielkim siłom przyrody? Czy  po  czymś  takim  cokolwiek  jeszcze
będzie  można  zreperować? Nie! Nic! Wszystko jest wysprzątane! I
wymiecione!"
     Trąba  wędrowała  uroczyście   nad   polami   i   Filifionka
zobaczyła,  jak zwęża się, pęka i rozprasza. Była już niepotrzeb­
na.
     Filifionka odetchnęła głęboko.
     - Teraz już nigdy nie będę się bała - powiedziała  sobie.  -
Teraz jestem zupełnie wolna. Teraz mam chęć na wszystko.
     Postawiła  kotka  na  kamieniu. Miał obtłuczone jedno ucho i
olej na mordce. Nadawało mu to nowy wyraz, wyglądał nieco przeko­
rnie i zawadiacko.
     Słońce podnosiło się. Filifionka zeszła na wilgotny piasek i
dostrzegła na nim swój  szmaciany  chodnik.  Sztorm  przybrał  go
wodorostami i muszelkami i żaden szmaciany chodnik na świecie nie
był nigdy tak  dobrze  uprany.  Filifionka  zachichotała.  Wzięła
chodnik w obie łapki i wciągnęła go za sobą do wody. Dała nurka w
wielką, zieloną falę, usiadła na chodniku  i  jechała  na  nim  w
perlistej pianie, znowu dała nurka i znowu - aż do samego dna.
     Ogromne  fale  jedna  po  drugiej  przetaczały  się nad nią,
przezroczyście zielone. Potem Filifionka wybiła się na powierzch­
nię  wody  i  na  słońce  i  pluła  i  śmiała się, pokrzykiwała i
tańczyła ze swoim chodnikiem w morzu.
     Jeszcze nigdy w życiu nie było jej tak wesoło.
     Gapsa  wołała  do  niej  dość  długo,  zanim  Filifionka  ją
usłyszała.
     - Co za okropność! - krzyczała Gapsa. - Kochana, biedna pani
Filifionka!
     - Dzień dobry! - odpowiedziała Filifionka wyciągając chodnik
na brzeg. - Jak się pani miewa?
     -  Wychodzę  z  siebie!  -  wybuchnęła  Gapsa.  - Co za noc!
Myślałam tylko o pani, cały czas! Widziałam ją! Widziałam ją, jak
szła! To przecież czysta katastrofa!
     - Jak to? - spytała niewinnie Filifionka.
     - Miała pani rację, ach, i to jaką rację - żaliła się Gapsa.
- Mówiła pani przecież, że będzie katastrofa. Pomyśleć tylko,  te
wszystkie  pani  piękne  rzeczy!  I ten piękny pani dom! Całą noc
usiłowałam dodzwonić się do pani,  taka  byłam  niespokojna,  ale
przewody pozrywało...
     -  To  miło z pani strony - powiedziała Filifionka wyżymając
wodę ze swojej czapki. - Ale to doprawdy  zupełnie  niepotrzebne.
Jeżeli  ktoś  ma zmartwienie, powinien tylko dolać trochę octu do
płukania, a szmaciane chodniki nie stracą koloru!
     I Filifionka usiadła na piasku, i śmiała się, i śmiała aż do
łez.

