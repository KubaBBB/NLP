Autor: Brian W. Aldiss
Tytuł: Swastyka!

(Swastika!)

Z "NF" 5/91


30 kwietnia 1945 roku, w swoim bunkrze pod Kancelarią 
Rzeszy, Adolf Hitler przegryzł ampułkę z cyjankiem potasu. 
Potem jego ordynans Heinz Linge strzelił mu w głowę i ciało 
furera wyniesiono do ogrodu Kancelarii, gdzie zostało 
spalone, czy też częściowo spalone.
   Niektóre z tych "faktów" przedostały się do wiadomości 
publicznej prawie natychmiast. Na szczęście, wojska 
sowieckie pierwsze przybyły na miejsce zbrodni i, zaledwie w 
dwadzieścia trzy lata później, ujawniły resztę. Jest jednak 
coś, co każe mi powątpiewać w prawdziwość całej tej 
historii: przypadkiem wiem, że Hitler jest zdrów i cały, i 
mieszka w Ostendzie pod przybranym nazwiskiem - w każdym 
razie zakładam, że jest ono przybrane - Geoffreya 
Bunglevestera.
   Byłem go odwiedzić w zeszłym tygodniu, żeby zdążyć przed 
atakiem mrozów. Rzecz jasna, bardzo się ostatnio posunął, 
ale i tak jest zadziwiająco rześki jak na swój wiek i nadal 
interesuje się polityką, popierając Flamandów przeciw 
Wallonom.
   Jak zwykle spotkaliśmy się w małym zacisznym barze w 
pobliżu jego miejsca zamieszkania. Rozmawialiśmy o 
interesach, ale stopniowo przeszliśmy do tematów bardziej 
osobistych.
   - Czy oglądając się wstecz - spytałem - żałujesz czegoś?
   - Żałuję, że nie poświęciłem więcej czasu malarstwu - 
powiedział z zadumą. - Pejzaże to było coś dla mnie. 
Pochlebiam sobie, że zawsze miałem oko na piękne krajobrazy. 
Nadrenia, Austria, Czechosłowacja, Polska...
   - Rzeczywiście niektóre z twoich wczesnych akwarel 
zdradzały nieprzeciętny talent, ale czy nigdy nie żałowałeś 
żadnej ze swoich decyzji... powiedzmy, militarnych? - 
wtrąciłem, żeby nie uciekł od tematu.
   Spojrzał mi prosto w oczy odgarniając z czoła kosmyk 
włosów.
   - Nie mówisz chyba tego ironicznie, Brian?
   - Ależ skąd, Geoff, broń Boże!
   Pochylił się nad stolikiem i obejrzał się za siebie.
   - Jesteś Aryjczykiem, prawda?
   - Chodziłem do dobrej angielskiej szkoły, jeżeli o to ci 
chodzi.
   - To mi wystarczy. Niezrównany system dyscypliny! Cóż, 
przepraszam cię, już myślałem, że chcesz mnie krytykować za 
próbę zastosowania ostatecznego rozwiązania problemu 
żydowskiego.
   - Nawet mi to przez myśl nie przeszło, Geoff.
   - No dobrze, ale przyznaję, że ta kwestia jest dlal mnie 
dość drażliwa. Byłem za to bardzo nieobiektywnie krytykowany 
od czasu upadku Trzeciej Rzeczy w roku 1945. Musisz 
wiedzieć, że za eksterminacją Żydów krył się znacznie 
głębszy zamiar. Miała to być tylko rozgrzewka dla 
wprowadzenia machiny w ruch. Celem ostatecznym, do którego 
realizacji planowałem przystąpić w roku 1950, póki mi tak 
brutalnie nie przeszkodzono, była eksterminacja ras 
murzyńskich.
   Wstrzymałem oddech, kiedy uświadomiłem sobie ogrom jego 
wizji.
   - Niewątpliwie, błąd taktyczny... - wyjąkałem.
   Ze swoim niemal chłopięcym entuzjazmem nie zrozumiał 
tego, co chciałem powiedzieć. Pochylając się nad stołem, z 
błyskiej w oku powiedział:
   - Tak, zapewne błędem było (jak widzisz, przyznaję, że 
nie jestem wolny od błędów), że nie ogłosiłem światu swojego 
wielkiego planu. Wówczas zdobyłbym serca Amerykanów i nie 
wypowiedzieliby mi wojny. Cóż, za późno teraz płakać nad 
rozlanym mlekiem... Wielka szkoda, że nie udało mi się 
przeprowadzić likwidacji Murzynów! Przyznaję, że początkowo 
mogło się to wydać kontrowersyjne, ale później zostałbym 
uznany, nie bójmy się powiedzieć, za dobroczyńcę ludzkości.
   - Przez wszystkich prócz Murzynów.
   Wziął moją uwagę za dobrą monetę.
   - Drogi chłopcze, nawet sami Murzyni przyznają, że nikt 
ich nie lubi. A ja po prostu wyprowadziłbym z tego faktu 
logiczne konsekwencje. Bóg mi świadkiem, że nigdy nie 
zabiegałem o popularność dla samej popularności, ale musisz 
przyznać, że przez całe życie spotykałem się z 
niezrozumieniem. Nawet Niemcy musieli udawać, że odwrócili 
się ode mnie.
   Potrząsnął głową z wyrazem wielkiego smutku na twarzy.
   - Cóż, Geoff - powiedziałem, żeby go pocieszyć - świat 
zawsze tak traktował pokonanych, nie ma za grosz szacunku 
dla ambicji...
   - Pokonany! Kto tu jest pokonany? Czyżbyś ty też padł 
ofiarą kłamliwej żydowsko-burżuazyjno-bolszewickiej 
antynazistowskiej propagandy? Ja nie zostałem pokonany...
   - Ale przecież w roku 1945...
   - To, co się wówczas stało, nie ma żadnego znaczenia! Po 
prostu w tym roku zdecydowałem się wycofać z czynnego życia 
politycznego i pozwolić innym przejąć niełatwą rolę 
kierowania wojnami i budzenia z niewolniczego otępienia 
całych narodów.
   - Nie chcesz chyba powiedzieć... Twierdzisz więc, że 
odniosłeś coś w rodzaju psychologicznego zwycięstwa?
   Nalał czerwonego wina i rozcieńczył je wodą mineralną.
   - To moi dawni rasowi wrogowie szerzyli kłamstwo, że rok 
1945 był początkiem pokoju. To nieprawda, albo coś, co stary 
Winston nazwałby na swój zabawny sposób nieścisłością 
terminologiczną. Był to rok, w którym Amerykanie zrzucili 
pierwszą bombę atomową i zapoczątkowali wyścig zbrojeń 
jądrowych, nie słabnący do dzisiaj, zwłaszcza teraz, kiedy 
USA i ZSRR udało się zachęcić do udziału w nim Chiny. My, 
niestety, nigdy nie mieliśmy możliwości, żeby produkować 
środki wojenne na taką skalę!
   - Ale przecież nie możesz porównywać zimnej wojny z drugą 
wojną światową, Adolfie!
   - Dla ciebie Geoff.
   - Chciałem powiedzieć, Geoff. Przepraszam.
   - Ja nie porównuję. Jedna rozwinęła się z drugiej. Rok 
1945 oznaczał przejście do nowej fazy. Kontynuacja jest 
oczywista. Spójrz tylko na Rosjan! Nie mam zbyt wysokiego 
mniemania o rasie słowiańskiej, ale jedno trzeba im 
przyznać: ich polityka agresji utrzymuje się niezmiennie od 
pół wieku. Czy przypominasz sobie niejakiego Józefa Stalina? 
Nieco opryszkowaty, ale ogólnie człowiek z tych, których 
lubię. Powiedział mi... chyba to było w 1938, że chce wejść 
do Europy..
   - Wspólny Rynek?
   - I rzeczywiście postawił na swoim, a niedawno jego 
następcy wkroczyli, jak ja kiedyś, do Czechosłowacji! - Z 
nieukrywaną przyjemnością klepnął się w udo. - To były 
czasy! Piękne miasto, Praga! Słońce świeci, Wehrmacht w 
paradnych mundurach, jadą czołgi, wszyscy krzyczą "Heil...", 
powiedzmy "Heil ja", a małe czeskie dziewczynki wręczają nam 
bukiety kwiatów... - Miłe wspomnienia zmiękczyły jego twarde 
zazwyczaj rysy. - Byłeś wtedy dzieckiem, Brian...
   - Mimo to pamiętam ten dzień. Ale rosyjska inwazja 
Czechosłowacji w roku 1968 to coś zupełnie innego...
   - To kontynuacja drugiej wojny światowej, tak samo jak 
wojna koreańska, Wietnam czy zamieszanie na Bliskim 
Wschodzie. Wszystko to są ogniska od pochodni, którą ja 
zapaliłem w Europie.
   - Tu muszę się nie zgodzić. Przyznam się, że nie ogarniam 
tej myśli. Ostatecznie układy pokojowe z 1945 roku...
   - Nie chciałbym być niegrzeczny, ale przypominam, że 
znajdowałem się wówczas bliżej centrum wydarzeń niż ty. 
Jestem pewien, że generał Curtis Le May, czy wasz "Monty" 
nie uważają wojny za skończoną, daleko nie. Ludzie tacy jak 
oni - silni, urodzeni z domieszką żelaza, mający zawsze w 
sobie coś z Bismarcka - podzielają wielką wizję pokoju jako 
czasu na wzmocnienie armii. Jak wino? Dolać może wody?
   Przykryłem kieliszek dłonią. - Nie, dziękuję. Jest w sam 
raz. Nie powinniśmy się sprzeczać o...
   - Wybacz, ale musimy się sprzeczać, jeżeli się ze mną nie 
zgadzasz. Moja wojna, bo za taką ją uważam, toczy się nadal, 
rozpala się stale na nowo i wkrótce może nawet wrócić do 
swojego źródła. Cóż to jest, jak nie zwycięstwo moje i moich 
ideałów?
   Wzruszony, jeżeli nawet nie przekonany, czułem, że obcuję 
z wielkością.
   - Zawsze ten sam stary wojownik! Nigdy nie zrezygnowałeś, 
co?
   - Rezygnacja! Kto może sobie pozwolić na rezygnację? Poza 
tym świat nigdy nie dał mi prawdziwych powodów do rezygnacji. 
Nie brak w nim urodzonych wojowników.
   - Chyba tak. Ale byłem nieco zdziwiony słuchając, jak 
mówisz o generale Le May. Zdawało mi się, że zasadniczo 
żywisz niewielki szacunek dla amerykańskiego ducha?
   Upiwszy łyk spojrzał na mnie z naganą.
   - Bądźmy sprawiedliwi dla Amerykanów. Wiem równie dobrze 
jak ty, że cały ich kontynent został opanowany przez bandę 
Słowian, Żydów, Meksykanów, Hiszpanów oraz szumowiny z 
Afryki i Skandynawii. Ale na szczęście zachowali też 
kręgosłup teutońskiego i anglosaskiego ducha żołnierskiego. 
Nie wszyscy są tam zazjatyzowanymi dekadentami jak 
Roosevelt. Wiem, że w przeszłości często przeważała rasowo 
podejrzana lokajska mentalność rodem z getta, ale ostatnio 
dochodzi do głosu zdrowszy i bardziej racjonalny element, 
przeważając nad rozkładowymi siłami demokracji. Bardzo mnie 
podniosła na duchu dziarska, bezkompromisowa postawa Reagana 
i gubernatora Wallace'a. Prezydent Nixon też bywa niezły. 
Oczywiście, amerykańska wojna ćwiczebna w Wietnamie była 
prowadzona beznadziejnie... To nie wojna, a jakieś...
   - Ciepłe kluski?
   - Dobrze powiedziane, ciepłe kluski. Poza starym de 
Gaulle'em wszyscy Francuzi to ciepłe kluski, co? O czym to 
ja mówiłem? Tak, w Ameryce szerzy się duch bardziej 
realistyczny. Nie zdali z logiki cofając się przed użyciem 
broni jądrowej w Wietnamie, ale ta asekurancka postawa ulega 
zmianie i spodziewam się, że wkrótce zastosują takie 
rozwiązania dla przywrócenia dyscypliny w swoich własnych 
granicach.
   - Zawsze ten sam wielki strateg! - uśmiechnąłem się. - 
Czy często powracasz myślą do swoich starych kampanii?
   - Nie sądzę, nie częściej niż większość ludzi. To Himmler 
był okropnie sentymentalny, ja nie. Powiedziałbym, że jestem 
dość przeciętnym typem człowieka. Wolę żyć dniem 
dzisiejszym. Przyjaciel z Anglii przysyła mi codziennie 
"Timesa". I, jak ci już chyba wspomniałem, pisuję teraz 
wiersze. - Uśmiechnął się skromnie z drgnięciem wąsików.
   - Nie wiem, jak się do tego odniesiesz, Geoff, ale 
chętnie bym kiedyś rzucił okiem na twoje wiersze.
   Wyprostował się i spojrzał na mnie z półuśmiechem, ale
chyba dostrzegłem mgiełkę w jego oku, jakby poczuł się 
wzruszony moim zainteresowaniem.
   - Dlaczego miałbyś się interesować wierszami starca?
   Może to rozcieńczone wino zrobiło swoje. Pochyliwszy się 
nad stolikiem powiedziałem:
   - Geoff, nie wyobrażasz sobie, ile dla mnie znaczyłeś, 
kiedy byłem dzieckiem. W Anglii nigdy nie mieliśmy silnego 
przywódcy, jakim ty byłeś w latach trzydziestych i, na Boga, 
rozpaczliwie potrzebujemy kogoś takiego teraz; Edward Heath 
jest o wiele za miękki i tolerancyjny! Ja... dobrze... wiem, 
że to zabrzmi sentymentalnie, ale byłeś dla mnie jak ojciec, 
dla mnie i dla tysięcy takich jak ja, którzy mieli szczęście 
żyć w czasie wojny. Ach, te wspaniałe marsze z 
pochodniami, te okrzyki, te piękne piersiaste fraulein, ten 
bezbłędny krok defiladowy twoich żołnierzy! A potem ten 
dramatyczny podbój Europy... To było cudowne! Nieważne, że 
byliśmy po przeciwnych stronach; wiedzieliśmy, że w głębi 
serca jesteś przyjacielem Imperium Brytyjskiego.
   - Lepszym przyjacielem niż dekadenccy Amerykanie. - 
Spojrzał na swój kieliszek i trudno było nie zauważyć 
zmarszczek znużenia wokół jego ust. - Tak, Brian, to były 
wspaniałe czasy, nie ma co do tego wątpliwości. Nie musisz 
sobie wyrzucać, że czułeś tak, jak czułeś. Nikt dzisiaj nie 
ma już tej klasy: Rosjanie, Południowi Afrykanie, 
Rodezyjczycy, Portugalczycy... To już nie ta klasa.
   Potrząsnął głową. Przez moment obaj byliśmy zbyt 
wzruszeni, żeby mówić, zastanawiając się, czy wspaniałe 
czasy na Ziemi nie należą już do przeszłości. Po chwili 
spytałem cicho:
   - Geoff, czy nigdy nie żałujesz, że sprawy nie potoczyły 
się inaczej? To znaczy, dla ciebie, osobiście?
   Nigdy nie zapomnę jego odpowiedzi. Nie podniósł oczu, 
nadal obejmował kieliszek lekko trzęsącymi się rękami 
(starcza dolegliwość nadal czasami przypominała o sobie) i 
wpatrywał się w wino. A potem, głosem, w którym słychać było 
tłumione łzy, powiedział:
   - Jak wiesz, na starość staję się sentymentalny. Ale 
chwilami ogarniają mnie wątpliwości, czy świat wejdzie 
kiedyś na właściwe tory. Nieustanna konfrontacja Wschód-
Zachód to coś pozytywnego, a dwie wzajemnie związane manie 
prześladowcze Rosji i Ameryki utrzymywały świat w gotowości 
bojowej w nieciekawych skądinąd czasach. Ale...
   Westchnął. Żaden człowiek nie powinien być tak samotny, 
jak on w tej chwili. Przypominał mistyka oglądającego 
wspaniałą wizję przez teleskop z niewłaściwego końca.
   - Ale... - przypomniałem mu. - Czy miałeś plan?
   - Przez wszystkie te lata zjeżdżali się do mnie 
emisariusze. Mogę ci chyba powiedzieć. Przybywali pokornie 
do mnie, mieszkającego na wygnaniu tutaj, w Ostendzie. 
Sowieci i Amerykanie, Brytyjczycy też, jeżeli o to chodzi. 
Przyjeżdżali tu w największej tajemnicy. Tak, i mali 
kacykowie też. Naser, Hussein, ten facet z Rodezji... Jones? 
Smith?... Ten lizus Czou En-lai, Castro - parszywy mały 
komunista! Wszyscy na kolanach przede mną! Nawet... tak, 
nawet generał Dajan z Izraela. Całkiem sympatyczny jak na... 
Wszyscy błagali mnie, żebym pokierował ich wojnami, uściślił 
je, poprowadził. "Oddam, panie, cały Ocean Spokojny, jeżeli 
pomoże mi pan zdobyć Pekin". Tak mi powiedział ten... pamięć 
mnie zawodzi... Sukarno. Zawsze chodziło im o to, żebym to 
był ja. Stara charyzma działa...
   - Albo się ją ma, albo nie - zgodziłem się. - Dlaczego 
nie przyjąłeś ich propozycji... mam na myśli Rosję i 
Amerykę?
   - Bo te durnie chciały, żebym nimi rządził nie dając mi 
pełni władzy! - uderzył pięścią w stół. - Chcieli mnie i 
jednocześnie bali się mnie! Lyndon B. Johnson i ja 
spotkaliśmy się tu, w tej kawiarni... w cztery oczy.. 
pamiętasz Lyndona B. Johnsona? Mówię ci to w zaufaniu i nie 
chcę, żeby wyszło poza nas.
   - Możesz mi zaufać - zapewniłem go żarliwie. Oczy mało mi 
nie wyskoczyły z głowy. - Naprawdę spotkałeś się tu z 
Lyndonem B. Johnsonem?
   - Zapłacił rachunek. Nalegał na to. Dość pyskaty, mówił, 
że przysłała go żona! Miał kłopoty zagraniczne z komunistami 
i wewnętrzne z Murzynami oraz z białym, krypto-mulackim 
elementem wywrotowym. Czy bym mu nie pomógł? Powiedziałem, że 
tak. Ze mną na czele Stany Zjednoczone podbiłyby cały świat, 
nie ma co do tego wątpliwości! Najpierw Rosja - wykorzystać 
wszystkie te rdzewiejące bomby H! Potem inwazja i 
racjonalizacja Europy. A potem reszta świata wypalona do 
czysta, począwszy chyba od Ameryki Południowej. Wypalona do 
czysta. Żadne ciepłe kluski.
   - Dlaczego Johnson na to nie poszedł? Widzę, że to była 
dla niego wielka szansa.
   - Może mi nie uwierzysz, ale miał jakiś poroniony pomysł, 
żeby ocalić z pożogi Indie. W głębi serca był tchórzliwym 
liberałem i cała sprawa upadła.
   Byłem zdumiony.
   - Dlaczego ktoś miałby ratować Indie? Dlaczego akurat 
Indie?
   - Mój drogi, amerykańskie ambicje kolonialne są dla mnie 
tak samo nieprzeniknione, jak dla ciebie! Szkoda, bo 
wspólnie - a jeszcze lepiej, gdybym to robił sam - moglibyśmy 
zbudować znacznie schludniejszy świat, świat, w którym każdy 
robiłby to, co mu się każe!
   - Tchórzostwo, zawsze to tchórzostwo - powiedziałem po 
chwili. - Podczas wojny mieliśmy kolektywne kierownictwo, 
naloty, dyscyplinę i wszyscy ciężko pracowali. A teraz 
ugrzęźliśmy w społeczeństwie tolerancyjnym.
   On jednak myślał o swoim. Minęła chwila, zanim się 
odezwał, widziałem, że bar będą zaraz zamykać.
   - Jak ci już mówiłem, na starość staję się sentymentalny. 
I coraz częściej żałuję, że nie zacząłem od Anglii zamiast 
od Polski. To ładniejszy kawałek świata i ludzie są tam 
milsi. Mógłbym osiąść na przykład w Torquay i ożenić się z 
miłą Angielką czystej krwi. Ale widać nie było mi to 
sądzone. Nie ma co zastanawiać się nad tym, co mogłoby 
być...
   Musiał już iść. Noga za nogą odprowadziłem go ulicami 
Ostendy do domu. Miał na sobie stary, szary trencz, wciąż 
jeszcze ze swastykami, których nigdy nie odpruł. Jakież to 
były symbole nostalgii! W błysku olśnienia znalazłem tytuł 
do musicalu o nim, który przyjechałem omówić. "Swastyka!" 
Jasne jak słońce! "Swastyka!" Zawsze będę wspominał tę 
chwilę jako najbardziej dramatyczną w moim życiu, z wojną 
włącznie.
   Zatrzymaliśmy się na progu.
   - Nie zapraszam cię do środka - powiedział - bo 
dozorczyni ma grypę. - Z właściwym sobie humorem zawsze 
nazywał Martina Bormanna dozorczynią.
   - Miło było z tobą porozmawiać - powiedziałem.
   - Mnie też - odpowiedział. - I obiecuję przyjechać do 
Londynu na premierę. Pod warunkiem, że muzyki nie napisze 
jakiś Bernstein.
   - Możesz na mnie liczyć - zapewniłem go. - I pamiętaj, 
dwa i pół procent brutto.
   Wymieniliśmy pełne zrozumienia spojrzenia. Ze względów 
sentymentalnych chciałem go pożegnać w wiadomy sposób, ale 
krępowałem się nieco z powodu przechodniów. Ująłem więc 
tylko w obie dłonie jego drżącą rękę.
   - Do widzenia, Geoffrey!
   - Auf widersehen, Brian, mój drogi chłopcze!
   Z wilgotnymi oczami pośpieszyłem na lotnisko, z 
kontraktem w kieszeni.                      
                                 Przełożył Lech Jęczmyk

