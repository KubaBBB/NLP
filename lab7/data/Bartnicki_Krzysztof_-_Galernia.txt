Autor: KRZYSZTOF BARTNICKI
Tytul: Galernia

Z "NF" 12/98
   0004.  Siedziałem, nie wadząc nikomu, w Starej Bibliotece, 
opróżniając z wolna kryształowe cyborium, a pierwsze, dawno 
odcyfrowane łyki umberto z lodem zaczynały szumieć w głowie.  
   - Trzeba to czymś rozrzedzić - uśmiechnąłem się do 
bibliotekarki. - Albo za dwa kwadranse będzie mnie pani 
cucić.
   - Rozrzedzić? - nie zrozumiała.
   Ach, te dzisiejsze roboty.
   - Zmonoftongować.
   - Dumką? Sielanką? Limerykiem? - zaproponowała.
   Zabuczał przyzywacz. Z niechęcią nakazałem ustom 
oderwać się od naczynia (kubeczki smakowe właśnie zaczęły 
się uczyć samozaprzedania Lautreamonta).
   - Co tam znowu? - zapytały usta.
   Przyzywacz wprowadził szczegóły do pamięci krótkotrwałej 
i ucichł. Podniosłem się z szezlonga, odłożyłem cyborium na 
kontuar, z żalem popatrzyłem na robaczka przy dnie: może 
rezygnowałem z epileptycznego wspomnienia Dostojewskiego 
albo smacznego haiku Basho? Zapłaciłem przy wyjściu i 
zawlokłem się w stronę parkingu. Pilnie potrzebował mnie 
świeżo mianowany król Szkocji, kilkanaście wieków wstecz.  

   0005.  Przepisy zabraniały tunelowania pod wpływem 
używek, a umberto z pewnością zaliczano do tej kategorii, 
ale wierzyłem w swoje doświadczenie i orientację w 
Meandrach.  Sędziwi praktycy wspominają, że w czasach tuż po 
Wielkim Prologu tunelowanie okazywało się bajecznie (vel 
baśniowo) łatwe i żadnemu z nich krzywda się nie działa, 
nawet gdy bywali naprani po pachy. Drogi proste, szerokie i 
klarowne, każdy zakręt w inną miedzę semantyczną 
sygnalizowano z przynajmniej kilkuakapitowym wyprzedzeniem. 
Nawierzchnia pachniała poczciwą farbą drukarską, przy 
parkingach można było zerwać garmondowego kociaka, a ryby 
śpiewały w Ukajali.  Potem zaczęły się eksperymenty i 
podchody odautorskie. Oto tunelarz drążył, por ejemplo, 
Meandry fantastyki i wpadał w sidła aluzji politycznych. 
Porobiły się drogi-do-nikąd, fantomy i fatamor-bahny, coraz 
trudniej było ogarnąć całość, skończył się indywidualizm 
aktu tworzenia. Wiele biur przewozowych splajtowało, 
tunelarze zaczęli się specjalizować. Niewielu było chętnych 
do biografii polityków i traktatów filozoficznych (prawie 
nieprzejezdne). Jeszcze mniej decydowało się na wycieczki po 
magmie-syntagmie nawiedzonych formalistów.  Przykład 
poczciwego Richiego Sukenicka, który po podwójnym apresjanie 
przyjął zlecenie na futurystów, raczej wiarę odstraszał niż 
mobilizował.  
   Żandarmi dostali cynk, że Richie wybiera się w podróż z 
psychiką roztrzepaną jak wichrowe wzgórza i huzia w pościg. 
Gonili go wytrwale przez kilka godzin, aliści zatrzymali się 
z piskiem opon, gdy Richie staranował szlaban i na pełnych 
obrotach wjechał w recepcje Faulknera. Już myśleliśmy, że po 
nim, i niewiele się myliliśmy. Richie wrócił po paru dniach, 
poparzony prądem i zgwałcony. Zdołał wycharczeć, że zboczył 
w Finnegans Wake. To możliwe, po podwójnym apresjanie 
człowieka stać na największy akt głupoty.  Nałogowcy 
dodawali sobie otuchy, że właśnie narkotyk uratował 
Richiego, bo trzeźwa psyche nie miałaby szans w Finnegans 
Wake. Ale kto by tam słuchał ćpunów. Sam Richie nic nie 
mówił, do końca życia udając marchewkę. Cóż, jakoś zarabiać 
trzeba. Im bardziej tunelarz oczytany, tym więcej ma szans 
na happy end powrotu. A kto potrafiłby przeczytać choćby 
najważniejsze nowości wydawane w postępie geometrycznym? 
Zawodowych łuskaczy, którzy czytali podprogowo, co popadnie i 
oceniali, w co warto się wgryźć, a na co szkoda czasu, było 
niewielu. Trzeba ćpać. Lub pić.  Na szczęście, nowa misja 
nie była trudna. Wybrałem Archetyp Łotra, przewertowałem 
azymuty. W drogę. Szybko, kosząc harlekiny, w których mąż 
zabija złą żonę, żona zabija złego męża, ktoś zaprasza kogoś 
pod swój dach i knuje, bo chce spółkować z lukrowanym 
kochankiem.  Szarpnęło. Widocznie autor z pretensjami 
powikłał fabułę, oto zły mąż okazał się dobry i lukrowany. 
Skręt przed Tamą Edypa: mój klient jest ponoć krewnym 
ofiary. Przy Tolkienie był skrót, zawahałem się i 
zrezygnowałem. Aż tak mi się nie śpieszyło, nie będę głowić 
się, w którym momencie porzucić paralele Curunira, 
Boromira czy innego zdrajcy. Pierwsza prędkość semiczna. 
Uważać, zwolnić, rozstaje o szesnastu odnogach. Zły odczyt: 
to szesnaście silnia! Miałbym więcej szans, aby wygrać 
wycieczkę do Sierra Leone! Uwaga, komputer pokładowy: odrzuć 
stany nierycerskie, konfrontuj epoki. Nie, nie, zbyt mało 
czasu, nie przetrawi! Uciekać! Encyklopedia, wyboje, ręce mi 
się zatrzęsły. Mare Britannica, największy akwen pomiędzy 
Meandrami. Przestało trząść, zaczęło bujać. Niby nic 
trudnego, wywołać hasło i wjechać, tyle tylko, że złącza są 
na poziomie leksemów. Jeżeli hasło ma ponad jedno znaczenie, 
albo w ogóle nie uwzględniono go w edycji, albo jeżeli jest 
więcej haseł o podobnej ortoepice, bliźniaczej ortografii, 
do koloru, do wyboru, dryfowałbym i konał w samotności, 
jeśli nikt by mnie nie wytropił. Z lewej strony Macarenko, z 
prawej Macrobiusz. Za Macrobiusza pobłogosławiłem kelnerkę z 
Central Avenue i jej przepis na zabójczego drinka Pax 
Romana, kto zacz Macarenko, nie wiedziałem. Coś wyrżnęło mnie 
w zęby, na odlew, hit'n'go, raz a dobrze. Jaki mżeński 
powiat? Skąd partytury Szostakowicza? Rozgwiazdy przed 
oczami, zmajaczyła szara brama zamku. Traciłem przytomność? 
Kiedy przed chwilą chodziło o życie, myśl o utracie 
świadomości wydała mi się ożywcza jak poranek dnia wypłaty.  

   0006. - Puk, puk w imię czort wie jakiego czorta! W 
skorupę bramy czyja ręka wbija taran nowiny lichej dla 
bramnika, skoro grzmi ponuro: choć inni śpią, wstawaj! Oto 
złowroga niełaska wyroku: skazać furtiana na podnios 
półdupków, a rzecz jego oczu, by sprawdzić i to, czy było 
warto. Jak się zwiesz, przybyszu?  
   - Marlon. Brando Marlon.
   - Zgrabnie i krótko, lecz z dosadnej treści niewiele 
wnoszę ponad to, żeś mowny. Twojego klanu narząd mej 
pamięci nie umie wcisnąć w stosowny srom życia. Zatem twe 
słowa, chociaż były zwięzłe, nazbyt rozpustne, skoro nic 
nie znaczą. Bo mawiał mędrzec: grzech jednego dźwięku, 
kiedy bez sensu, równy jest gadulstwu. Może nie był 
mędrcem, bo też nie stronił od pustego bzyku. Jaka twa 
profesja?
   - Prywatny detektyw.
   - Albo kpisz ze mnie - albo jestem chory, bo nie znam 
tej misji. Za pierwszym przemawia, żem niski stanem, 
starczy krótkiej nogi, by moją godność wyszydzić 
kopniakiem. Drugie popiera wiekiem umęczenie, ucho nie 
łowi świeżych znaczeń świata. Wpuszczę cię, panie, choć 
strój twój dziwaczny! Jeśli źle czynię, mój król mnie 
obwiesi i śmiercią utnie kpinę lub fatygę. A jeśli dobrze, 
wrócę wnet do łoża, prześpię wspomnienie, żeś mnie raczył 
dziwić.

   0007.  Macbeth stał przede mną, rudy, krępy i szkocki. 
Zgiąłem niezdarnie kolano i pochyliłem kornie kark. 
Klienci zazwyczaj lubią, gdy wczuwam się w ich realizm 
magiczny. Oblizałem wargi, jak gdybym gotował się do 
złożenia fałszywych zeznań i wychrypiałem:
   - Bądź pozdrowiony, Macbecie, królu Alban, Piktów i 
Irlandczyków, władyko Strathclyde i Nairn, tanie tanów, 
panie na Lothian i Wyspach Zachodnich, kwiecie Scone, 
potomku Loarna i Fergusa, ozdobo Dalriady, wielki 
namiestniku Argyll, mormaerze Moray i Ross i wszelkich 
ziem przyległych!
   Spojrzał na mnie z pomieszaniem zdumienia i 
podejrzenia o bezwład umysłowy.
   - Pan Brando Marlon, jak przypuszczam? - Uniósł brwi. 
- Nie wygłupiaj się pan. Proszę mi mówić Big Mac.
   A sądziłem, że w tej historii to ja mam monopol na 
kurację śmiechem. Będę musiał przeprogramować przyzywacz, 
żeby staranniej przygotowywał dossier.
   - Życzenie twe, sire, wypełnię ochotnie. Święta mi 
wola chleba mego dawcy - wyrecytowałem ostrożnie.
   Macbeth wskazał wysokie, drewniane krzesło, sam 
usiadł na podobnym.
   - Czyżby przejął się pan leksyką tego gamonia przy 
bramie? Proszę o nim zapomnieć, on jest niereformowalny. 
Stroni od ludzi innych fikcji, nade wszystko przedkładając 
towarzystwo bukłaczka. Ale my jesteśmy cywilizowani, 
czytamy gazety, myjemy zęby i tak dalej.
   Musiałem coś powiedzieć. Nie chciałem wydać się 
niecywilizowanym.
   - Czy zna pan moje warunki, sire?
   - A tak. Niestety, nie mamy dolarów. - Uśmiechnął się 
Big Mac. - Na razie. Czy złoto pana satysfakcjonuje, 
Marlon? Po przeliczniku nowojorskiej giełdy surowcowej, 
rzecz oczywista. Pięćdziesiątak zaliczki.
   Kocham słowo "pięćdziesiątak". Kocham słowo 
"zaliczka".
   - Zamieniam się w słuch, sire.
   - Pan z grubsza orientuje się w całej hecy? - Big Mac 
zatoczył palcem kółko wokół głowy. Wstał, podszedł do 
długiego stołu na środku komnaty, wziął z blatu pudełko 
cygar, zbliżył się do mnie. Kiwnąłem przecząco głową. Big 
Mac wsadził cygaro do ust, odgryzł końcówkę, wypluł ją, 
wyjął zapalniczkę ze sporranu, przypalił i wrócił na swoje 
miejsce.
   - Każdy kulturalny człowiek zna ją na pamięć - 
odpowiedziałem. - Pan, sire, oraz Banko, spotykacie trzy 
nawiedzone babuleńki wróżące z fusów. Bierzecie mamrotania 
na serio. Madame pomaga panu zagłowoczyć poprzednika na 
stolcu, zepchnąć winę na jego wartowników, jego synów, 
Banka i kto tam się nawinął pod srogą rękę. Gniew oddolny 
rośnie, cuda się zdarzają, lasy wędrują, madame ma 
problemy z higieną, przybywa wielki brat z południa, zaś 
imię jego legion, następuje ogólna bijatyka, większość, 
wraz z tobą, sire, pardon, ginie. Exeunt, kurtyna, 
burzliwe brawa.
    Big Mac wydmuchnął pod sklepienie kłąb dymu.
   - Mógł to pan przedstawić nieco subtelniej, ale ja nie 
należę do tych obraźliwych.  
   - Bo i jakże obrażać się na śmierć, którą się 
skrytobójczo zadaje - burknąłem zbyt emocjonalnie. Nie 
płacą mi za emocje.
   Big Mac spojrzał na mnie jak na wyjątkowo nieudane 
rossolis, poczekał, aż dym rozproszy się, uleci i wycedził 
głosem, który mógłby zamrozić Niagarę: 
   - Proszę nie kpić, mister. Nikogo nigdy nie 
zamordowałem.
   Przypomniałem sobie Murzyna jadącego metrem przez 
Central Dark, jedną ręką trzymającego się poręczy, drugą 
mocno przyciskającego do piersi rozdygotanego faficzka, 
śmiesznego psa podejrzanej azjatyckiej rasy, którego panie 
domu kupują pod koniec jesiennej chandry, a potem posyłają 
z nim mężów po nowy krem zwalczający pomarańczową skórkę 
lub krem opalający do pozyskania skórki brązowej. 
Murzynowi pękł pasek w spodniach, które, o niefrasobliwy 
Newtonie, opadły, ukazując rozbawionej gawiedzi deseń 
wielkich, rzęsistych oczu Bette Davis na bawełnianych 
majtach. Miałem teraz minę tego Murzyna.
   - Co właściwie jest moim zadaniem? - odchrząknąłem. 
   Big Mac zgasił cygaro na sporranie i popatrzył na mnie 
uważnie spod rudych brwi.
   - Znaleźć mordercę Duncana.
   No pewnie, i Kubę Rozpruwacza przy okazji.
   - Hmm... Czyli to nie pan, sire?
   - Pewnie, że nie. To MacDuff. Zawsze krążył wokół 
sceny i mącił.
   Do komnaty wszedł sługa. Skłoniwszy się, powiedział:
   - Wasza wysokość, czas nagli. Chcąc czy nie chcąc, 
musimy nadal grać w tej nic nie znaczącej opowieści 
idioty, pełnej wściekłości i wrzasku.
   - Zamknij się, Seyton.
   Po czym oddalili się, zostawiając mnie z głową pełną 
pytań.

   0008.  Pięćdziesiątak zaliczki w złocie, którym obdarzył 
mnie królewski skarbnik, nie odpowiedział na żadne z nich.  
   - Kawalerze, mam przerwę do piątego aktu. Pewnie 
zechce się pan wprosić na kapeczkę dżinu.
   Ciekawy głos należący do ciekawej kobiety. Odwróciłem 
się. Madame Macbeth rzeczywiście pauzowała na dłużej, bo 
była ubrana niezobowiązująco: różowe pantofelki z białymi 
pomponikami oraz męska koszula sięgająca połowy ud. I tyle.
   - Nie lubię dżinu - mruknąłem. - Zachowuję się po nim 
jak zwierzę.
   Pani Macbeth uśmiechnęła się figlarnie. Mimo że nie była 
podlotkiem, niejeden samczyk dałby się złapać na ten rodzaj 
uśmiechu.  
   - Urocze.
   - Omówiliśmy alkohol. A kolejna używka? - zapytałem.
   - Nie, nie. - Madame znowu się uśmiechnęła. - Miłość 
cielesną wolę uprawiać niż omawiać.
   - Z kim, jeśli łaska?
   Wprowadziła mnie do pokoju. Był gustownie urządzony: 
kilka olbrzymich luster, komplet salonowy z domu 
wysyłkowego Seku Hara. Usiadłem na puchowej sofie, raczej 
z boku.
   - Mój mąż jest impotentem - rzuciła od niechcenia pani 
Macbeth, opuszczając do połowy story. - To dlatego jego 
dzieci nigdy nie będą królami Szkocji. On po prostu nie 
będzie miał dzieci.
   - To chyba smutne - powiedziałem.
   - Dlatego się pocieszam. Czy zechce mnie pan 
pocieszyć, Marlon?
   - Proszę spróbować dżinu.
   Iskierki kociej złości w modrych ślepkach. Znam ja 
was. Rzuci się na mnie z pazurkami albo spróbuje jeszcze 
raz. Nie rzuciła się na mnie z pazurkami.
   - Czyżby wierzył pan w wierność małżeńską? Przecież to 
tylko konfiguracja napięć mięśniowych. Moralność to 
jedynie odruch mózgu. Pan oczywiście czytywał Guthriego i 
Sieczenowa?
   - Pasjami - powiedziałem. - Ale tylko po dżinie. Czy 
pani kocha męża?
   - Kocha, nie kocha, błazenada. Ktoś kiedyś napisał 
moją sztukę. Nakłamał, ile wlezie, ale świętym prawem 
autora jest kłamać. Czasem nawet świętym obowiązkiem. Z 
kłamstwa rodzą się najpiękniejsze historie. Moja historia 
ma brzmieć jak najweselej, jak najprzyjemniej.
   - Powinna pani podziękować mężowi, madame. Pieluszki, 
kupki i ryki po nocach rzadko są źródłem przyjemności.
   - Jestem kobietą wyzwoloną. - Lady Macbeth podniosła 
dumnie nosek. - Gdyby zafajdane niemowlę przeszkadzało mi 
w życiu, chwyciłabym je za nóżki i strzaskała czaszkę, 
błogo uśmiechniętymi dziąsłami prask! prosto w zimną, 
chropowatą ścianę.
   - Chyba już pójdę. - Podniosłem się z sofy. - Proszę 
sobie poszukać innego dawcy napięć mięśniowych.
   - Jest pan głupi, Marlon - syknęła, patrząc ze złością, 
jak opuszczam jej przybytek.

   0009.  Potarłem kciukiem czoło. A więc Big Mac nikogo nie 
zabił. Bo ponoć zabił MacDuff. Pani Macbeth jest 
nimfomanką i nie bardzo orientuje się, czy w ogóle ktoś 
kogoś zabija. MacDuff zniknął i nie wiadomo, gdzie jest. 
Trup Duncana zniknął i nie wiadomo, gdzie jest.
   - Gdzie jest trup Duncana, sire? - zapytałem Big Maca.
   - Chłopie, uwijamy się tu jak w balii z wrzątkiem. 
Tego wysłuchaj, temu odpowiedz, tego wyślij, tego 
przyjmij, główna rola, przydługie monologi i napuszona 
angielszczyzna.
   - A więc nie wie pan, sire.
   Big Mac popatrzył na mnie z ukosa i wzruszył 
ramionami.
   - Jeszcze jakieś pytania?
   - Tak, jedno. Dlaczego nagle, po stuleciach, chce pan 
wiedzieć, kto zabił Duncana?
   - Nie płacę panu za zadawanie takich pytań, Marlon.
   - Pan płaci, ale to ja nadstawiam karku.
   Big Mac milczał przez minutę, próbując zgadnąć, co 
kryje się za moją kamienną twarzą. Wytrzymałem jego 
spojrzenie.
   - My tu w Dunsinanie - zatoczył ręką półokrąg - 
przywykliśmy do tego, że historia swoje, a teatr swoje. 
Jeśli zrobiono ze mnie krwawego tyrana, to wiedziałem, co 
zyskuję w zamian: będą o mnie uczyć w każdej szkole.
   - I co się zmieniło?
   - Niech pan nie udaje, Marlon. Wypadamy z zestawu 
lektur obowiązkowych. Kapitalizm odpędza ludzi od scen, 
premier i czytelni. Nie będę udawał Lorda Vadera za friko. 
Mam zamiar odbić sobie spadek popularności: zawalić parę 
dialogów, upić się, pójść na dziwki, nie wstawać skoro 
świt i powiedzieć głośno, że z tym morderstwem to nie tak.
   Podszedłem w stronę drzwi, wygładzając rondo 
kapelusza. Zapytałem jeszcze z progu:
   - Czy może mi pan polecić jakąś dobrą dziwkę, sire?

   0010.  Lokalik nie wyglądał szczególnie. Ukryty był w 
sąsiedniej powieści, taniej, nudnej i zapomnianego 
autorstwa. Powieści o nieszczególnym lokaliku. Tunelowałem 
tam pieszo, Big Mac dał mi bardzo dokładne wskazówki.
   - Szukam odprężenia - zwierzyłem się barmanowi.
   Uwiesił się na mnie ciężkim spojrzeniem i nalał duży 
kufel ciemnego piwa. Postawił go przede mną.
   - Odpręża w pół godziny.  
   Wykonałem kilka uprzejmych łyczków, otarłem piankę z 
warg kantem dłoni.
   - Miałem raczej na myśli taką jedną z dużymi płatami 
płucnymi.
   Barman wycierał szklaneczki i milczał. Co jakiś czas 
rzucał spojrzenie w stronę kuchni, jak gdyby chciał zwiać 
z pracy.
   - Podobno ma wielu klientów - podpowiedziałem. - 
Chutliwa Sorcha, tak ją nazywacie.
   - Robię tu od niedawna - mruknął barman i odwrócił się 
do mnie plecami, udając, że nastał czas najwyższy, aby 
dokładnie uporządkować szafki z butelkami słodowej whisky.
   - W porządku. Nie musisz wytykać jej palcem. Wystarczy 
określić azymut.
   Barman odstawił szmatkę, odwrócił się, zwinął dłoń w 
pięść i przysunął ją pod mój nos. Na serdecznym palcu miał 
śliczny pierścień. Zupełnie niebarmański.
   - Azymut, powiadasz? - warknął. - Nie ma tu żadnych 
azymutów, przybłędo. Ani płucek na wynos, ani poprawności 
politycznej, ani nic. Jest tylko piwo, fagasie, jest tylko 
piwo.
   - Piwo to już mam. - Wskazałem kciukiem na kufel. - 
Niejaki Macbeth polecił mi wasz przybytek. Czy to coś 
zmienia?
   Drgnął, prawie niezauważalnie. Wziął głęboki wdech i 
powiedział:
   - Chodź za mną. Porozmawiamy na zapleczu, bez 
świadków.
   Wyszedł zza kontuaru, minęliśmy kilka stolików, z 
mendel rozgderanych gości, głównie Szkotów, Piktów i 
Irlandczyków, zeszliśmy na półpięterko w stronę ciężkich, 
metalowych drzwi wiodących na ponure podwórze z kubłami na 
śmieci.
   Popełniłem błąd: nie obserwowałem uważnie 
przewodnika. Zwinął się w kłębek i nie wiadomo skąd 
wypuścił cios w mój żołądek. Wyrzygałem nieco piwa i 
skuliłem się, zasłaniając twarz. Podciął mi 
kolano, a kiedy padałem, wziął zamach metalowymi drzwiami 
i potraktował mnie w ciemię. Więcej błędów nie popełniłem, 
bo zemdlałem.

   0011.  Ostre pieczenie w dziąsłach. Coś się paliło. To 
skóra na moim podbródku. Barman gasił na nim papierosa.  
Chesterfielda pewnie wygrzebał sobie z mojej marynarki.  
Wygrzebał też moją armatę, miał ją za pasem.  
   - Dochodzi do siebie, Sorcha - syknął.
   Znajdowałem się na leśnej polanie. Nie byłem związany, 
ale zuchwale piękna kobieta z rozedrganą reklamą 
silikonowych implantów (w czasach, gdy nie wiedziano, jak 
się pisze "silikonowy implant") celowała do mnie z kuszy.
   - Nie pytaj, czy cię zabijemy, ale jak to zrobimy. - 
Uśmiechnęła się do mnie, co mi się wcale nie spodobało. - 
Chcesz się z nim pobawić, Duncan?
   Duncan? Czy to popularne imię w Szkocji? Zbieg 
okoliczności? A może barman z królewskim pierścieniem?
   - Czy pan nie jest królem Szkocji, domniemanie 
zmarłym? - zapytałem wprost.
   - Cwaniaczek. Zanim nas opuścisz, wyznasz, skąd 
Macbeth wie, że pracuję w tamtej spelunie.
   - Nie chodziło o pana, sire. Chciałem się spotkać z 
Chutliwą Sorchą.
   Zuchwale piękna kobieta podłubała językiem w zębach.
   - No to spotkałeś się - powiedziała. - I co?
   - I mam pytanie: czy zechce pani ze mną pospółkować 
tak jak z Macbethem?
   Chutliwa Sorcha pozwoliła mi powąchać bełt wystający z 
łoża kuszy.
   - Macbeth to brudny napaleniec. Używa sobie, jak gdyby 
miano go za chwilę zamknąć w klasztorze. A z tobą nie da 
rady. Nie przepadam za nekrofilią.
   - Wredne czasy - warknął Duncan. - Sorchę wygniatają z 
góry i dołu, moi synowie harują na czarno, a ja muszę stać 
przy ladzie. I jeszcze będą człowieka ścigać. A po co ja 
mam siedzieć w tej historyjce? Zabijają mnie na początku, 
opłakują i spokój. Mogę sobie dorabiać, bo życie ciężkie. 
A jaka jest twoja historia, szpiclu?
   Kopnął mnie w twarz. Jestem prywatnym detektywem i 
obrywałem przy różnych okazjach, różnymi przedmiotami w 
różne miejsca, ale jeśli ktoś kiedykolwiek kopał mnie w 
twarz, to po uzyskaniu odpowiedzi, a nie przed. Co kraj, to 
obyczaj.
   Oplułem się krwią, z nosa i spod łuku brwiowego.
   - Pracuję dla Macbetha. Przyzwał mnie z dalekiej 
opowieści.
   - Trafił nam się zafajdany tunelarz! - prychnęła 
Sorcha.
   - Mam się dowiedzieć, kto zabił pana Duncana. 
Podejrzewa pana MacDuffa. Ale skoro pan Duncan żyje...
   Żywy-nieżywy król-barman zasępił się przez moment nad 
tym, co usłyszał i kopnął mnie w twarz. Widocznie 
cyzelował technikę. Przestałem widzieć na lewe oko. Prawe 
rozróżniało jeszcze z grubsza kontury.
   - Jest tak. Jeśli Macbeth o mnie wie, to ty niczego 
nie zmieniasz. Ale jeśli nie wie, to mógłbyś się wygadać. 
I dlatego cię teraz utłuczem. Sorcha!

   0012.  Jeżeli tak wygląda raj sponiewieranych detektywów, 
to ja przepraszam. Zamiast wiecznie pełnej piersiówki i 
nadobnych hurys zobaczyłem nad sobą trzy koszmarne gęby 
rodem z Ulicy Wiązów, przyczepione do szpetnych, odzianych w 
liście dębowe i leszczynę cielsk płci nieokreślonej z lekkim 
wskazaniem na żeńską. Pachniało lasem.  
   - Jesteśmy Stuk, Puk i Bulg... - zaskrzeczała pierwsza 
szpetota.
   - ...Trzy kapryśne wiedźmy nairneńskie... - dodała druga.
   - ...Obecnie zakamuflowane w głuszach Birnamu - 
zakończyła trzecia.
   Nie umarłem. Nie byłem tylko pewny, czy jest się z 
czego cieszyć.
   - Twoi prześladowcy oddalili się w pośpiechu - 
powiedziała Stuk.
   - My to, nie chwaląc się, sprawiłyśmy - powiedziała 
Puk.
   - Wielcy i maluczcy, króle mniemane i dziewki 
wszeteczne, krakowiaki i górale, wszystkie one boją się 
naszych czarów - powiedziała Bulg.
   Podniosłem się z runa leśnego. Obmacałem żuchwę, 
marynarkę i spodnie.
   - Przepraszam panie, ale nie za bardzo znam się na 
klechdach magicznych - rzekłem. - Brakuje mi opuchlizny, 
lugera i woreczka ze złotymi monetami.
   - Wykurowałyśmy twe rany - obwieściła Stuk. - Złoto 
odebraliśmy zboczeńcom uciekłym.
   - Zatrzymamy je - zachichotała Puk. - Jako zapłatę za 
odsiecz i kurację.
   - Broni nie zabieraliśmy, bo się brzydzimy. - Bulg 
skrzywiła się w niby-uśmiechu.
   Zdecydowałem nie bić się z babuleńkoidami. Czułem się 
nieźle, krew ze mnie nie sikała. Może rzeczywiście mnie 
ocaliły.
   - Którędy na zamek? - zapytałem.
   - Pięć mil na północny zachód - odpowiedziała Stuk. - 
Ale zanim odejdziesz, odsłonimy ci trzy karty z wielkiej 
talii losu.
   - Nie odjedziesz stąd, zanim wszystkiego nie wyjaśnisz 
- wychrypiała po chwili, dramatycznie wymachując rękoma.
   - Jeśli odrzucisz wszystkie kłamstwa prócz jednego, to 
ostatnie kłamstwo, choć najbardziej niewiarygodne, będzie 
prawdą - wyszemrała Puk.
   Bulg podrapała się po łysiejącej kostropaciznie 
czerepu.
   - Zapomniałam... - wyznała po chwili.

   0013.  - Stój, ty opoju z piekła rodem! - To był głos 
nieznany. - Bo wyżłopiesz wszystko!
   - Z wszystkich pijaczków ciebie jednego unikałem. - To 
był głos Macbetha. - Dużo gadasz, MacDuffie, i jeszcze 
więcej chłepczesz.
   Wbiegłem zdyszany do sali tronowej. 
   - A, jest pan, Marlon - Big Mac zaprosił mnie do stołu 
gestem dłoni. - Co nowego w państwie duńskim?
   - Niewiele... - Odetchnąłem głęboko. - ...jeżeli nie 
liczyć, że widzę obu panów w dobrej komitywie przy jednej...
- Pociągnąłem nosem - ...okowicie.
   - MacDuff właśnie wyjaśniał parę rzeczy. - Uśmiechnął 
się Big Mac. - Wcale nie zabił Duncana i nie wie, kto to 
zrobił. A denerwował się na mój widok, bo sądził, że to ja 
załatwiłem jego nałożnicę i syna.
   - Ale skoro nasz król zaklął się na Pismo Święte, że 
tego nie zrobił - dopowiedział MacDuff - pozostaje nam 
wymyślić kto. Masz pan jakieś pomysły, Marlon?
   - Nie wiem wprawdzie, kto zabił rodzinę pana MacDuffa 
- zacząłem, stopniując napięcie - ale wiem, kto zabił 
Duncana.
   - Tak? - Big Mac podniósł wzrok znad glinianego 
dzbanka.
   - Nikt. Król Duncan żyje.
   Szkoci popatrzyli na siebie.
   - To wiele tłumaczy - zaczął MacDuff. - Zabił moich 
bliskich, rozpuścił wstrętne plotki. A któż podejrzewałby 
trupa? Ciekawe, z kim był w zmowie.
   - Hm... - Big Mac poskubał brodę. - Zajmiemy się 
gagatkiem. Całkiem nieźle, Marlon. Skarbnik się z panem 
rozliczy.
   - Chociaż chętnie spotkałbym się teraz z mości 
skarbnikiem, sire - powiedziałem powoli - a jeszcze 
chętniej zwaliłbym wszystko na pana Duncana, z którym 
dzielą nas pewne animozje, ale... To nie byłoby logiczne. Brak 
wyrazistego motywu.
   - Spodziewam się, że pan wie, kto ma motyw - chrząknął 
MacDuff.
   - Lady Macbeth - obwieściłem.
   - Mam nadzieję, że umie pan podać przyczyny, dla 
których obraża pan moją połowicę - zachmurzył się Big Mac.
   - Tak, sire. Madame podała w wątpliwość pana 
potencję, sire, a pani Sorcha zdawała się temu zaprzeczać, 
kiedy się z nią widziałem. W tym przypadku dziwka wypadła 
bardziej przekonująco niż królowa. Zastanowiłem się, 
dlaczego madame kłamie. Dlaczego wielki król Szkocji musi 
korzystać z usług wszetecznicy? Bo żona... hm... nie dopuszcza 
go do siebie?
   Spojrzałem na Macbetha, czy na razie wszystko się 
zgadza. Twarz miał bladą, ale nic nie powiedział. 
MacDuff zabrał mu dzbanek i napił się.
   - A dlaczego żona nie dopuszcza męża do łożnicy? - 
zacząłem po krótkiej przerwie. - Bo jest mężczyzną.
   Big Mac porwał się na równe nogi. Wyglądał jak jeż, 
któremu wyrwano igły.
   - Instynkt macierzyński. Żadna kobieta, nawet 
najpodlejsza, nie będzie z lubością opowiadać o rozbijaniu 
mózgu nowo narodzonego dziecka o ściany. A taki 
tekst słyszałem z jej ust, sire.
   - Ale kawał - MacDuff prawdopodobnie był już wstawiony, 
bo sytuacja go bawiła. - Ożeniłeś się z facetem.  
   - Dlaczego? - wydyszał Big Mac.
   - Królowa szkocka to niezła synekura. Nikogo nie 
zabija własnoręcznie, podpuszcza najwyżej innych, ma dużo 
wolnego czasu na kochanków, nikt nie sprawdza, czy naprawdę 
myje ręce.
   - Dlaczego zabiła... to jest - zabił moją rodzinę? - 
przypomniał sobie MacDuff.
   - Gonili panowie za sobą, czyniąc dużo wrzawy. Oczy 
widzów były zwrócone gdzie indziej. Nie na madame.
   Za swoimi plecami usłyszałem głos, który wiązał się z 
przykrymi wspomnieniami. 
   - Dobrze, cwaniaczku. Wszyscy: cofnąć się!

   0014.  Duncan trzymał nas na muszce mojego lugera. 
Macbeth i MacDuff znieruchomieli na chwilę. Odwróciłem się 
bardzo powoli. Skupiliśmy się za stołem. Duncan stanął 
plecami do ściany, po prawicy miał nas, a po lewej wejście.  
   - Bardzo dobrze. Pewnie już domyślacie się, że to ja 
spiknąłem się z tym gnojkiem Szekspirem.
   - Kim? - A wydawało się, że Big Maca nic już nie mogłoby 
zaskoczyć.  
   - Szekspir William. Vel De Vere Edward Oxford. Autor 
tego całego gówna. Angielski gej. Nie za bardzo mu 
wychodziło z Wrothesleyem hrabią Southampton, to zabrał 
się za nas. Napisał sztukę i rolę pod siebie. Trzecie 
prawo go chroniło: nikt z bohaterów nie podniesie ręki na 
swojego autora. Mógł sobie używać.
   - Używał z tobą? - pociągnął nosem Big Mac. 
   - Wiecie, jak to jest z królami. Potrafią narobić dużo 
długów. Muszą dorabiać. Nadstawianie się Szekspirowi nie 
było może uszlachetniające, ale bardzo popłatne.
   - Świnia! - porzygał się MacDuff.
   - I wszystko byłoby w porządku, gdyby nie ten trzeci, 
czy tak? - zapytałem.
   Duncan spojrzał na mnie z leciuchnym uznaniem.
   - Banko - obwieścił. - Ten też miał skłonności i 
zaproponował się Szekspirowi za darmo.
   - Gorszy ćwok wypiera lepszego ćwoka - MacDuff 
zacytował Kopernika.
   - Zabiłeś i Banka, prawda? - zapytał Big Mac. A może 
stwierdził to z niewłaściwą intonacją. - Ale nic ci to nie 
dało, bo Angol obraził się na ciebie na dobre.
   Do sali tronowej zajrzał Seyton.
   - Wasze szkockości, królowa nie żyje - powiedział, 
obserwując uważnie broń w ręce Duncana, ukłonił się i 
wyszedł.
   - A jakże. Kulka między oczy. Wyrwałem chwasta. - 
Uśmiechnął się Duncan. - Bo to zła kobieta była.
   - Co teraz? - zadałem pytanie po niezręcznej ciszy.
   - Widzę to tak - powiedział Duncan. - Macbeth się nie 
złości, bo pozbył się gaszka. MacDuff się nie złości, bo 
morderca jego rodziny nie żyje. Tunelarz się nie złości, 
bo i czemuż. To z jego broni zastrzelono Szekspira. 
Trzecie prawo nie zostało pogwałcone. On jest z innej 
bajki. I dostanie swoje pieniądze. A my będziemy milczeć, 
ha ha, jak grób. Po cóż komplikować to, co uproszczone?
   Zbliżył się do mnie jak do wściekłego psa. Z wahaniem 
oddał lugera.
   - Bez urazy, Marlon.
   Nie odpowiedziałem. Niestety, drań miał rację. Po cóż 
komplikować.
   - A dalej będzie tak - zachichotał Duncan. - Ja będę 
robił za madame, wezmę podwójną gażę, wykupię weksle. 
Szczegóły techniczne sceny, w której pani Macbeth ze mną 
rozmawia jakoś przeskoczymy. Może dubler?
   - Zaraz, zaraz - zagrzmiał Big Mac. - A kto będzie 
rządził?
   - Jak to kto. - Obudził się MacDuff. - Elżbieta Druga.
   Schowałem broń tam, gdzie było jej miejsce. Zza okien 
dolatywał coraz głośniejszy, straszliwszy zgiełk.
   - Angole idą. - Macbeth głośno pociągnął nosem. - Moja 
ulubiona scena. Tym razem im dosolimy, panowie. Przyłączy 
się pan, Marlon?
   - Nie - powiedziałem.
   Nie miałem czasu. Musiałem wziąć, co moje, od skarbnika, 
sprawdzić samochód, umyć ręce. Przyzywacz meldował, że gliny 
wzywają mnie w charakterze świadka w dawno zapomnianej 
sprawie, dozorca zagroził wypowiedzeniem umowy najmu biura, a 
niejaka pani Aleidis wpłaciła na moje konto pokaźną sumkę, 
by zmiennik fryzjera Dimitrios Aleidis wrócił do domu. Byłem 
tylko bezpańskim detektywem z zawodowo nieprzydatnym garbem 
sumienia i niewygodną resztką romantyzmu, której nigdy nie 
umiałem przepłukać burbonem, takim sobie samotnikiem 
nadrabiającym miną i wicami, grzeszącym chęcią przeżycia 
kolejnego dnia w świecie, który robi się coraz gorszy i ma 
gdzieś herosów wczorajszych gazet. Ale musiałem wrócić do 
tego świata. Złoczyńcy, moczymordy i zboczeńcy są tam tacy 
sami, jak gdzie indziej.
                                     Krzysztof Bartnicki

                     KRZYSZTOF BARTNICKI

   Urodził się w 1971 roku w Opolu, czytelnik "F" i "NF" od 
pierwszego numeru. Absolwent anglistyki Uniwersytetu 
Wrocławskiego, tłumacz-hobbysta (próbował przekładać 
Leśmiana na angielski, ale nie znalazł wydawcy), na razie 
siedzi dla zarobku w katowickim Remagu (Remontownia Maszyn 
Górniczych), mieszka w Mysłowicach. Tytuł roboczy 
prezentowanego opowiadania - jak pisze w liście do redakcji 
- wziął się z większej całości; liczby to numery 
rozdzialików. W "Galerni" trzy z czterech praw 
protagonistyki zostały zlekceważone (id est: fikcja nie może 
wystąpić przeciwko [1] sobie; [2] innej fikcji; [3] 
autorowi). Czytelnik (prawo nr 4) pozostaje na razie 
bezpieczny. Dzieła krzyżują się w ekumenicznym duchu pana 
Eco, bohaterowie wypowiadają posłuszeństwo, trwa wyścig 
szczurów drugoplanowych do wakatów znaczniejszych ról.  
   Dopowiadając z zewnątrz: wzięła się "Galernia" 
najwyraźniej z miłości do Chandlera i Szekspira, 
skrzyżowanej z pociągiem do fantastyki tempolarnej i inner 
space (?), i cyberpunku (!?). Wszystko to postmoderne - 
choć, jak widać, nie musi być postmodernizm deklaracją 
pustki, bywa też bowiem popisem fascynacji. No i jest 
opowiadanko znakiem czasu, a nie wyobraźni czystej. 
Postmodernistyczny  literacki tunelarz, buszując w 
asfaltowej dżungli czarnego kryminału i penetrując odległą 
przestrzeń szekspirowskich tragedii i kronik nie ucieknie 
przed dzisiejszym wyzwaniem feminizmu i - szerzej - 
politycznej poprawności.
                                                    (mp)





