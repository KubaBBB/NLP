Autor: Ray Aldridge
Tytuł: Frajerski szmal

(Chump Change)

Z "NF" 2/91

Brzytwa świsnęła mu koło szyi. Bilobi poczuł, jak rana 
otwiera się bezboleśnie i wypływa z niej ciepły strumyk. Do 
gardła podeszła mu fala gorąca, w nozdrza uderzył zapach 
krwi.
   - Spokojnie, druciku! - wyszeptał ganger. - Nie chcę cię 
więcej ciachać, ale może mi drgnąć graba, kapujesz?
   Drugą ręką ganger zaczął przetrząsać kieszenie Bilobiego, 
wydobywając z nich po kolei spiczasty nóż, zwitek 
światłowodu i granaty oślepiające - najpotrzebniejsze 
narzędzia i amulety mające go chronić przed innymi 
brutalnymi facetami, kręcącymi się po złomowisku. To minie, 
myślał Bilobi, starając się zachowywać możliwie 
najspokojniej. To nic wielkiego. Byłem już w gorszych 
tarapatach. Po chwili sam zaczął w to wierzyć.
   Na spiętrzonych wysoko stosach leżały miliony lśniących, 
metalowych ciał. Od czasu do czasu w ostatnim spaźmie nie do 
końca wyczerpanej baterii zagrzechotała jakaś ręka lub noga. 
Poza tym na złomowisku panowała zupełna cisza. Wzrok 
Bilobiego powędrował w górę, ku szczytowi wysokiej, stalowej 
ściany, której zadanie polegało na bezpiecznym oddzieleniu 
tego miejsca od reszty świata, a także na tym, by uwięzić 
ludzi wegetujących tu dzięki temu, co udało im się wydobyć z 
wnętrza groźnych kadłubów. Za wypukłą szybą kabiny 
obserwacyjnej nie siedział dziś żaden inspektor. Cokolwiek 
się za chwilę zdarzy, nikt nie będzie tego widział. Bilobi 
powstrzymał cisnący mu się na usta uśmiech.
   Ganger szarpnął za spinającą pasy klamrę i plecak z 
narzędziami upadł z łoskotem na ziemię. Pchnięty 
niespodziewanie Bilobi potknął się o zardzewiały korpus i 
rozciągnął jak długi; natychmiast przekręcił się na plecy i 
spojrzał w górę.
   Ganger był chudy, łysy, miał poczerniałą skórę i białe 
oczy. Na jego zapadniętych policzkach widniały bladozielone, 
wytatuowane spirale i trójkąty, a nad tymi określającymi 
przynależność do konkretnego gangu znakami po dwie ukośne, 
jaskraworóżowe blizny, wkomponowane w świeższe tatuaże. Były 
ganger, który teraz działa na własną rękę i jest z tego 
dumny, pomyślał Bilobi.
   - Teraz pogadamy, druciku - oznajmił eks-ganger. Machnął 
brzytwą, która przecięła ze świstem powietrze. - Leż 
spokojnie. Łapy na wierzchu. Jak się nazywasz?
   Bilobi westchnął ciężko.
   - Bilobi.
   - O ciebie mi chodziło. Wszyscy gadają, że jesteś dobry. 
Najlepszy fachman na złomowisku. Podobno nawet mógłbyś 
złapać robotę Na Zewnątrz. - Ganger wzruszył ramionami. - 
Mnie to wisi. Wołają mnie Spill. Na razie gadaj, o co 
spytam. Wiesz, co to jest? - Z kieszeni swojej 
pomarańczowej, skórzanej kurtki wydobył pojemnik na chipy. 
Poprzez gruby, przezroczysty plastik Bilobi dostrzegł 
rubinowy poblask. - Kostka świadomości. Najważniejszy chip, 
nie? Zaczynasz kapować? - Spill zerknął ostrożnie na boki i 
schował kostkę do kieszeni. -  Całe złomowisko pełne 
żelastwa, druciku, do niczego, żadnych podstawowych kostek. 
A ja teraz mam jedną, bardzo proszę! Wiesz, co zrobimy, 
druciku? Będziemy wskrzeszać martwych!
   Oni nigdy niczego się nie nauczą, pomyślał Bilobi.
   - Nie da rady - powiedział na głos, potrząsając głową. - 
Za duże ryzyko. Nie ty pierwszy mnie o to prosisz, ani nie 
ty pierwszy wpadłeś na ten pomysł.
   Wskazał w kierunku wiszących na ścianie żelaznych klatek, 
za których czarnymi prętami widać było wyraźnie spoczywające 
w dramatycznych pozach, zmumifikowane ciała.
   Spill zbliżył się o krok. Brzytwa zafurkotała w 
powietrzu.
   - Nie złapią nas. Ty poszukasz dobrych kadłubów, 
poskładasz do kupy, a potem weźmiesz moje chipy, wsadzisz im 
i mamy gotowy Produkt! - Ganger uśmiechnął się szeroko, 
odsłaniając uzupełniane górskim kryształem zęby. - Produkt, 
kapujesz? Wiesz, jak ludziska czekają na lewe żelaźniaki? 
Różne sado, macho, świrusy, zboczeńcy, mówię ci! Znam 
handlarzy, nie będzie problemu z opchnięciem. Pójdzie każda 
ilość.
   Bilobi ponownie pokręcił głową.
   - Nie da rady. Mnie jest dobrze. Mogę legalnie grzebać w 
śmieciach i jakoś sobie radzę. Nie mam zamiaru skończyć tam, 
na ścianie.
   Przed oczami pojawił mu się zapamiętany widok: ubrany w 
łachmany, wrzeszczący człowiek, uciekający przez złomowisko 
przed mechanikami z firmy, od ściany do ściany, w tę i z 
powrotem. Kiedy wreszcie go złapali, wsadzili do klatki i 
kiedy pręty rozżarzyły się do czerwoności, Grego był już 
zbyt wyczerpany, żeby krzyczeć. Zaczął dopiero trochę 
później, głosem, którego nie sposób było zapomnieć.
   Uśmiech, który wypełzł na twarz Spilla, zamienił się we 
wściekły grymas. Brzytwa zaczęła świstać raz po raz przed 
nosem Bilobiego.
   - Wolisz tu zgnić, koleś? Ile zarobisz na tych swoich 
silniczkach, jak masz dobry tydzień? Cztery stówy? Pięć? To
frajerski szmal, druciku. Frajerski szmal! Mieszkasz w 
norze, żresz byle co, nie masz  n i c! Daj mi dobry kadłub, 
błyszczący, wyszykowany, a dostaniesz pięćdziesiąt razy 
więcej! Czysta robota, łatwa forsa. - Jego białe oczy 
płonęły podnieceniem. - Nie bądź frajerem, druciku. - Na 
wąskiej, pokrytej tatuażem twarzy zaczęły zbierać się groźne 
chmury.
   - Dobrze gadasz, Spill. Rzeczywiście, nic nie mam - 
odpowiedział pośpiesznie Bilobi, starając się go udobruchać. 
- Faktycznie, żyję jak pies, ale nie myśl sobie, że gdybym 
mógł, to nie robiłbym czego innego. Mieszkam tu już długo i 
wiem, jak wszystko działa. Po drugiej stronie ściany 
kontrolerzy usuwają kostki świadomości, a potem dźwig 
przerzuca kadłuby na naszą stronę. Najczęściej siła upadku 
jest tak wielka, że nie ma co zbierać, a jeżeli już, to co 
najwyżej jakieś małe silniczki, uzwojenia, niektóre 
czujniki, ale...
   Spill kopnął go podkutym butem, łamiąc mu żebro. Kiedy 
ból trochę przycichł, Bilobi ponownie spojrzał w górę.
   - Nie prowokuj mnie, druciku - powiedział nieco 
spokojniejszym tonem eks-ganger. - Z tysiąca wraków na pewno 
zrobisz sto nówek. Jak opchniemy pierwszy, będę miał tyle 
chipów, ile nam będzie trzeba. To jest niesamowita forsa, 
Bilobi, i nie próbuj mi wtykać ciemnoty. Teraz będziemy 
wspólnikami.
   Bilobi zdołał wreszcie złapać dość oddechu, żeby 
przemówić.
   - A jak chcesz go przemycić przez kontrolę?
   - To pestka. Jak już zobaczę, że chodzi i gada, 
rozmontujesz go na kawałki i włożysz do normalnego 
transportu części. Łatwe, co?
   Bilobi uśmiechnął się ze współczuciem.
   - Chyba nie słyszałeś o szperaczach. Wślizgują się w 
każdy zakamarek, badają wszystkie części, aż nie nabiorą 
całkowitej pewności, że nie będzie można z nich niczego 
zmontować. - Wskazał na ścianę. - Widzisz Grego? To ten po 
prawej, z włosami na czaszce. Próbował właśnie w ten sposób.
   Spill na chwilę stracił pewność siebie, lecz niemal 
natychmiast ją odzyskał.
   - Więc rozdzielimy części na kilka transportów.
   - Trzymają wszystko w rejestrach po kilka lat. Właśnie 
dlatego tyle trwa, zanim sprawdzą każdy transport. Jak 
myślisz, dlaczego istnieje tak ogromny popyt na 
nierejestrowane żelaźniaki? Bo trudno je zdobyć. Do licha, 
gdyby udało mi się stąd jakiegoś wydostać, byłbym idiotą, 
jeślibym chciał go sprzedać. Pomyśl tylko, jakie masz wtedy 
możliwości: siedzisz sobie spokojnie pod okiem kamer, a twój 
żelaźniak w tym czasie zarabia dla ciebie forsę i nikt nie 
może ci niczego udowodnić. Nie dziwię się, że różni nadziani 
faceci zapłacą za takiego prawie każdą cenę. Ale wydostać go 
stąd... Naprawdę, nie mam pojęcia, jak by można to zrobić.
   Spill przypatrywał mu się zmrużonymi oczyma, poruszając 
od niechcenia brzytwą.
   - Nie próbuj robić mnie w konia, druciku. Musi być jakiś 
sposób. A może zamontować takiemu żelaźniakowi jakieś 
uchwyty albo haki, żeby sam mógł wleźć na ścianę? Każdy 
klient wziąłby takiego z pocałowaniem ręki!
   - Wcale nie robię cię w konia. Nie, to też nic nie da. Na 
szczycie ściany mają zainstalowane generatory pól siłowych. 
Rozwalą go na kawałki, a potem zrobią test na obecność DNA - 
przecież dotykam wszystkich części, kiedy je montuję - i 
będą nas mieli. Właśnie w taki sposób złapali Malone'a, 
tego, co wisi tuż nad Grego. Wygląda trochę dziwnie, bo 
przed wsadzeniem do klatki obdarli go ze skóry. Mówię ci, 
Spill, oni naprawdę traktują to bardzo poważnie.
   Ganger zamrugał raptownie powiekami.
   - Nie! Musi być jakieś wyjście! Zrozum, Bilobi, tego 
chipa dał mi nie byle kto, tylko prawdziwy twardziel. Jak mu 
nie zorganizuję żelaźniaka, jestem trup! Dołoży mi gorzej
niż mechanicy. Jeśli mówisz prawdę, to będę musiał pociąć 
cię na kawałki, żeby to do mnie naprawdę dotarło. - Eks-
ganger machnął wściekle brzytwą, która zaświergotała w 
powietrzu.
   Bilobi poczuł ukłucie żalu, a potem ogarnęło go inne, 
znacznie cieplejsze uczucie.
   - Dobra, dobra, przekonałeś mnie. Może da się coś 
wymyśleć. Masz jakąś forsę?
   - Trochę.
   - Doszły do mnie kiedyś plotki o facecie z ekipy 
kontrolnej, którego można czasem przekupić, jeśli ma się 
dość szmalu. - Powiedział to kłamstwo znużonym, 
zrezygnowanym tonem. W rzeczywistości ekipy kontrolne 
składały się wyłącznie z niewolników o odrutowanych mózgach, 
zainteresowanych tylko tym, żeby przez przewody nie 
popłynęły impulsy pobudzające ośrodki bólu.
   Spill miał wyraz twarzy człowieka, który najpierw się 
zgubił, a potem przekonał, że jest znowu na znanym sobie 
terenie.
   - A widzisz! - zachichotał. - Czeka nas kupa forsy, 
druciku! - Pomógł Bilobiemu wstać na nogi i otrzepał mu 
kurtkę z kurzu, cały czas jednak trzymając brzytwę w 
pogotowiu. - Mówię ci, kupa forsy. Będziemy bogaci, kupimy 
sobie nowe ciuchy, ekstra żarcie, przeprowadzimy się do 
Enklawy i  w ogóle. Nieźle, co?
   - Pewnie. - A teraz trzeba to zwalić na jego głowę, 
pomyślał. - W takim razie, jaki masz plan? Zajrzysz do mnie, 
jak uruchomię pierwszy egzemplarz?
   Spill zmrużył swoje białe oczy.
   - Nie rób ze mnie idioty, druciku, bo cholernie mnie to 
wnerwia. Jak cię puszczę, to skąd będę wiedział, co robisz? 
Nie, będę cię pilnował, dopóki nie skończysz. Zostaję z 
tobą. Zaprowadź mnie do swojej nory, druciku, tylko bez 
żadnych sztuczek!
   - Dobrze, dobrze. - Bilobi podniósł z ziemi plecak z 
narzędziami i ruszył przed siebie. Odwróconą od eks-gangera 
twarz wykrzywił mu złośliwy grymas. "Niezależnie od tego, co 
ci przynosi życie, staraj się to jak najlepiej wykorzystać" 
- tak zawsze mawiał stary Grego, ale okazało się, iż był 
zbyt głupi, żeby zorientować się, dokąd musi go zaprowadzić 
takie postępowanie.
   Dotarli do usytuowanego u podnóża sterty rdzewiejących 
robotów strażniczych wejścia do nory. Spill zamknął brzytwę 
i schował ją do kieszeni, wyjął natomiast mały pistolet.
   - Ty pierwszy, druciku. Pamiętaj, że zawsze zdążę cię tym 
załatwić. - Uniósł ostrzegawczo broń.
   Bilobi wsunął się do wnętrza przez otwór, a Spill tuż za 
nim.
   - Ładną masz norkę, aż dziw bierze. Widziałem gorsze w 
Enklawie - powiedział, rozglądając się powoli dookoła. - 
Proszę, proszę, tylko otwierać interes. Kto by to 
przypuszczał?
   W pokoju o lśniących, metalowych ścianach znajdował się 
puszysty dywan i wygodne meble, a wszystko to oświetlone 
delikatnym, przyćmionym światłem. W kącie, pochylony nad 
szachownicą, siedział nieruchomo robot o sześciu 
zakończonych różnymi narzędziami ramionach, pod ścianą stał 
inny, półgąsienicowy, z manipulatorem wyposażonym w laserowy 
palnik, obok niego zaś telekomunikacyjny, składający się 
niemal wyłącznie z najróżniejszych ekranów, czujników i 
przekaźników. Za sklepionym łukowato przejściem blask 
różowych lamp padał na robota rolniczego, obstawionego ze 
wszystkich stron zielonymi tackami z roślinami.
   - Powiedz no, druciku, im wszystkim brakuje tylko tego 
jednego chipa? - zapytał Spill, uśmiechając się szeroko z 
niewinnym zachwytem.
   - Obawiam się, że nie - odparł Bilobi.
   Eks-ganger wyczuł, że coś poruszyło się w ciemności za 
jego plecami i usiłował się odwrócić.
   Cindilou zaatakowała z nadludzką prękością. Chwyciła 
Spilla za gardło, zgniotła ściskającą pistolet dłoń na 
krwawą galaretę i uniosła go wysoko; wierzgał rozpaczliwie 
nogami, usiłując krzyknąć, lecz tchawicę miażdżyła mu 
elegancka, stalowa dłoń.
   Bilobi podszedł do Cindilou i pogładził ją po białym 
ramieniu. Spill wpatrywał się w niego wybałuszonymi oczami, 
ale z jego szeroko otwartych ust nie wydobył się żaden 
dźwięk.
   - Przedstawiam ci Cindilou - powiedział Bilobi. - To 
dziewczynka do zabawy, którą odbudowałem na podwoziu robota-
mordercy i wsadziłem w naturalną skórę. Jest piękna, prawda?
   Spośród wszystkich żelaźniaków, które wskrzesił, 
najbardziej lubił właśnie ją. Bardzo żałował, że nie może 
przechadzać się z nią po złomowisku. Gdyby mógł, przestaliby 
go wreszcie dręczyć tacy osobnicy jak Spill. Ale 
obserwatorzy z usytuowanych na szczycie ściany kabin nigdy 
nie mogą dowiedzieć się o jej istnieniu, a poza tym ludzie 
pokroju Spilla dostarczali mu chipów, dzięki którym jego 
życie stawało się coraz przyjemniejsze.
   Cindilou spojrzała na Bilobiego błyszczącymi, 
bursztynowymi oczami. Na jej bladych ustach pojawił się 
pełen oczekiwania uśmiech.
   Skinął głową.
   - Tylko za bardzo nie nabrudź.
   Skręciła Spillowi kark na tyle, żeby go zabić, lecz nie 
rozrywając żył i tętnic. Kiedy ustały konwulsje, Bilobi 
wyjął z kieszeni eks-gangera nowy, lśniący chip.
   - Mam go wrzucić do szatkownicy kompostu? - zapytała 
Cindilou słodkim, delikatnym głosem.
   - Jasne. - Ważąc w dłoni kostkę rozejrzał się z namysłem 
po pomieszczeniu. - Jak myślisz, co powinniśmy sobie teraz 
zbudować? - Skinął dłonią i z głośników robota 
telekomunikacyjnego rozległy się dźwięki radosnej muzyki, 
robot ogrodniczy zajął się ponownie doglądanie pomidorów, 
szachista zaś wykonał ruch pionem. - Już wiem! Dobrze 
gotujesz, podobnie jak Harald, kiedy tylko uda się odciągnąć 
go od szachownicy, ale... Co byś powiedziała na naprawdę 
znakomitego kucharza? - Roześmiał się. - Frajerski szmal, 
co?...
   I oblizał usta.
                          Przełożył Arkadiusz Nakoniecznik

c  Copyright by Mercury Press, Inc.
