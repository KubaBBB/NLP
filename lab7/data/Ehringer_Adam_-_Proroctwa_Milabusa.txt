Autor: Adam Ehringer
Tytul: Proroctwa Milabusa

Z "NF" 5/96

Proroctwa Milabusa

                                      Michałowi

   Są to przepowiednie, które powtarzane od wieków przez 
ludzi przetrwały aż do naszych czasów. Ograniczyłem się do 
uporządkowania ich i spisania.

   Zaprawdę powiadam wam, że zły czas nadchodzi dla ludu 
ziemskiego, a szczególnie dla krajan mych, z miejsca 
nieszczęsnego, biało-czerwonego, ze środka Europy i końca 
świata, bowiem stracił Pan już całą cierpliwość swoją dla 
ludu tego i nic dobrego spotkać ich już nie może.
   Wierzcie mi, siostry i bracia, że nie będzie syty ten, 
kto lubi wypić.
   Wioski rozrosną się w miasta, a miasta skurczą do 
rozmiarów brudu za paznokciem; lecz mimo to ludzie będą 
zgubieni w bezkresie betonu.
   Przeto powiadam wam, że więcej w tramwajach o numerach 
nieparzystych będzie kanarów niż pasażerów.
   Wierzcie mi, bracia i siostry, że w żadnych sklepie 
mięsnym nie będzie wydawana reszta.
   Kobiety będą rodziły w dziewiątym tygodniu, a każdy 
chłopczyk urodzony w wolną sobotę otrzyma imię Alf i nie 
będzie mógł zapanować nad nocnym moczeniem aż do 
dwudziestego roku życia.
   Zaprawdę wszyscy zezowaci okuleją na lewą nogę, a kulawym 
oklapnie prawe ucho.
   Ze wszystkich garaży znikną polonezy, a na ich miejscu 
pojawią się seaty ze skasowanym lewym bokiem i 
bieżnikowanymi oponami, bo tylko takie sprowadzał będzie 
łysy już doszczętnie Groszek.
   Aliści, blondynkom o wzroście minimum metr osiemdziesiąt 
wypadną wszystkie włosy, a łysym o wzroście maksimum metr 
czterdzieści wyrosną bujne czupryny pod pachami i w kroku, 
tak że z trudem będą odnajdywać to, co za sprawą 
Największego gdzieś zgubili.
   Z talii kart brydżowych zostaną wyeliminowane kiery, a 
przez cały wiek wszystkie kontrakty bez atu zostaną położone 
ostatnią lewą wziętą na dwójkę trefl.
   I pojawi się związek zawodowy podżegający do strajku, 
którego celem będzie obniżka płac dla strajkujących, a 
przewodniczącym tego związku będzie nieprzejednany asceta.
   Wierzcie mi, siostry i bracia, że życia wam nie 
wystarczy, by wyspowiadać się ze wszystkich grzechów 
ciężkich.
   Zaprawdę zegary zaczną kłamać i Polskie Koleje Państwowe 
będą działać bezkarnie.
   Przeto powiadam wam i ostrzegam, że wszystkie rany 
powyżej pasa zaczną się jątrzyć.
   A Bogusław Linda dostanie statuetkę Oscara za rolę idola 
nastolatek polskich.
   Wierzcie mi, bracia i siostry, że więcej w kraju tym 
żałosnym będzie ludzi brzydkich niż ładnych i życie 
seksualne ograniczy się do samozaspokajania.
   Zaprawdę prorokuję, że w ów czas wszystkim dentystom 
wypadną prawe górne szóstki.
   Aliści w mieście Czterech Głupców urodzi się dziewczynka 
o imieniu Aimra i biada wszystkim mężczyznom, którzy z nią 
obcować będą pod nieobecność swoich rodziców, bo złapią od 
niej coś, z czego się już nigdy nie wyliżą, maniakalny 
strach i przerażenie.
   Przeto powiadam wam: braknie kawy, braknie papierosów, 
braknie whisky.
   Wierzcie mi, siostry i bracia, że przeklęci ci, co 
przeklinali i święci ci, co świętowali.
   Zaprawdę z kultury i nauki polskiej pozostanie jedynie 
ten śmieszny budynek w stolicy zwany przez pradawnych 
pałacykiem zimowym.
   Wierzcie mi, siostry i bracia, że bliski jest już czas 
odejścia od konwenansów.
   I powstanie w kraju tym nieszczęsnym reaktor jądrowy, i 
chociaż nie będzie to specjalnie duży reaktor, to jedna jego 
awaria wystarczy, aby zdziesiątkować ludność i 
rozpowszechnić białaczkę.
   Przeto powiadam wam, że wena twórcza nie zawita już nigdy 
do artystów polskich.
   I przez osiemnaście lat nie wytrzeźwieje ten, kto napije 
się alkoholu przed osiągnięciem pełnoletności.
   A kolejarze, domagając się zmiany wójta we wsi Rury Małe, 
spuszczą w całej Polsce szlabany na cztery dni i cztery 
noce.
   Wierzcie mi, siostry i bracia, że filozofom już wkrótce 
zbraknie znaków zapytania.
   Ostrzegam was wszystkich, że bliska jest już chwila, w 
której bólu waszego nie uśmierzy nawet pyralginum.
   Zaprawdę, nadejdzie czas, w którym nikt nie wypowie ani 
słowa prawdy.
   A samochody z polskimi rejestracjami nie będą chciały 
rozwijać szybkości maksymalnej.
   I strzeżcie się tych, którzy zawitają do was w ów czas po 
północy, bo wszyscy oni będą chorzy na syfilis, a nim się 
obejrzycie, w objęciach ich, a w łóżkach swych się obolali 
przebudzicie.
   Wierzcie mi, siostry i bracia, że brudu będzie więcej na 
ulicach niż samochodów i pieszych.

   Lecz jeśli to, o czym ostrzegam was i co prorokuję 
dzieciom waszym, nie przyniesie spodziewanych rezultatów 
opamiętania, będą miały miejsce rzeczy jeszcze potworniejsze 
i po stokroć bardziej niewytłumaczalne. A w szczególności:
   Miśki staną się chrupkie, a chipsy gumowe i pantery 
śnieżne przeżyją prawdziwy dramat.
   I powiadam wam, że dziewczynka z zapalniczką spali pół  
stolicy biało-czerwonej, a imię jej będzie zaczynało się na 
samogłoskę.
   Strzeżcie się, jeśli jeszcze nie znacie grupy krwi 
swojej, bowiem już wkrótce informacja ta będzie dla was 
najcenniejsza; i wielu straci życie próbując ją zdobyć 
niezgodnie z prawem.
   A zamiast manny z nieba dostaniecie pioruny i gradobicie, 
bo nie zasługujecie na nic innego.
   Wierzcie mi, siotry i bracia, że przez wiek cały nie uda 
się zakisić barszczu na Wigilię, a jaja wielkanocne gnić 
będą rok po roku.
   A pewien mieszkaniec Dąbrowy Górniczej puści bąka tak 
drastycznego, że śmiertelnie powali nim milion osób w wieku 
produkcyjnym.
   Zaprawdę, powiadam wam, że bliski już jest czas, w którym 
rajstopy z tworzyw sztucznych zaczną puszczać paskudne,
obleśne, wyzywające oczka do dzieci z naprzeciwka.
   Aliści przemysł ciężki ni z tego, ni z owego stanie się 
zbyt lekki i co druga huta zbankrutuje, a co trzecia 
stocznia przerzuci się na produkcję nart wodnych w 
opakowaniach zastępczych.
   Wierzajcie mi wszyscy, że pewnego ranka koguty zaczną 
piać podług czasu australijskiego.
   I przez pół wieku wiatr będzie wiał tylko z północy, a 
wszystkie róże wiatrów zwiędną.
   I chociaż stosunki seksualne z płcią odmienną przestaną 
przynosić zadowolenie, to liczba ludności zauważalnie 
wzrośnie.
   Komputery szachowe nie będą umiały honorowo przegrywać i 
zaczną seryjnie wzniecać burdy.
   Zaprawdę, bliska jest już noc, podczas której żaden Polak 
zmrużyć oka w stanie nie będzie, chociaż wielu z nich 
przedawkuje sanosan.
   A w jednym z ogrodów zoologicznych wypłowiały lew o 
imieniu Pazurek pożre sześć osób, a będą wśród nich zarówno 
chrześcijanie, jak i Żydzi.
   Wierzcie mi, siostry i bracia, że żaden masochista nie 
zazna już więcej bólu.
   Niejedna przez nieszczęsny kraj wasz przetoczy się armia 
i niejedna zaraza do domów waszych zawita, lecz najwięcej 
krzywdy wyrządzą wam ci, co pokój na powrót przyniosą i ból 
uśmierzające lekarstwa.
   Zaprawdę, powiadam wam, że OMO Lipo System okaże się 
zwykłym proszkiem.
   Na co drugiej stronie książek napisanych po polsku będą
czterdzieści i cztery błędy ortograficzne w jakimkolwiek 
byłyby wydrukowane języku, lecz i tak nikt, nawet autor, się 
nie zorientuje.
   A pewnej nocy między czwartą a czwartą piętnaście 
wszystkie czternastolatki stracą dziewictwo za sprawą 
potępionego Tomasza z Katowic.
   Wierzcie mi, siostry i bracia, że przez sto jedenaście 
lat grzybica będzie szaleć po kraju i nikt kroku nie zrobi, 
by sąsiad o tym nie wiedział.
   Zaprawdę, powiadam wam, uczcie się języków obcych, bo nie 
znacie nocy ani minuty, w której staną się one waszymi 
narodowymi językami.
   I strzeżcie się wszelkiego robactwa świętojańskiego, bo 
pewnej nocy od blasku jego utraci wzrok dokładnie milion 
nieudaczników.
   Aliści zjawi się w kraju waszym biało-czerwonym mesjasz-
zbawiciel, lecz nie poznacie go i za zgodą jego najbliższej 
rodziny zoperujecie mu mózg, tak że sam uwierzy w to, iż 
jest najzwyklejszym na świecie człowiekiem, a zawód jego 
wyuczony będzie: HYDRAULIK.
   Ratlerki, pekińczyki, chihuahuy, gryfoniki, maltańczyki, 
małe teriery oraz jamniki wpadną w dziką wściekłość i 
połączone w sfory siać będą spustoszenie we wszystkich 
siedzibach regionalnych Związku Kynologicznego.
   A w domach o niebieskich ścianach grzyb zamieszka na zim 
dziesięć i jesieni jedenaście.
   Zaprawdę, powiadam wam, słowniki miast tłumaczyć będą 
komplikować.
   A przez dwadzieścia pięć lat we krwi błękitnej, choć 
biało-czerwonej, bo polskiej, a więc z ciałkami takimi i 
takimi po równo, stwierdzony zostanie alkohol w dawce 
śmiertelnej, acz dla was przecież nieszkodliwej zupełnie, 
lecz w moczu sportowców, moczu barwy tożsamej, a więc białej 
i czerwonej po równo, na dziesięciu z rzędu olimpiadach 
znaleziony zostanie testosteronik w porę z piwem nie 
wydalony.
   A również ostrzegam was, że kto choć raz onanizował się 
za młodu, ten po czterdziestce przeżywał będzie ejakulację 
za każdym razem, gdy znienacka odezwie się do niego osoba 
płci odmiennej, a kto obcował z płcią odmienną przed ślubem, 
ten po ślubie obcować już nie będzie.
   Wierzcie mi, siostry i bracia, że ojcowie bratowych 
waszych nie będą wnukami teściowych naszych przybranych 
ciotek stryjecznych i termin RODZINA POLSKA uzyska 
najszersze w historii semantyki znaczenie.
   A wszystkie lustra w rzeźbionych ramach nie będą chciały 
odbijać brunetek o czarnych oczach.
   Zaprawdę, powiadam wam, że specjalnie dla naszych 
rodzimych przestępców gospodarczych zostanie wprowadzona 
podwójna kara śmierci: najpierw gilotyna, a potem 
szubienica, lecz tylko nielicznych aferzystów to odstraszy 
przed wystawianiem czeków bez pokrycia.

   Słowem, wszystko się popierdzieli!
   Lecz jeśli to ogólne popierdzielenie się nie przyniesie 
zamierzonych przez Najwyższego rezultatów, będą miały 
miejsce wydarzenia jeszcze potworniejsze i po tysiąckroć 
bardziej niewytłumaczalne od tych, przed którymi was już 
ostrzegłem. A w szczególności:
   Liczby parzyste staną się niepodzielne przez dwa i 
wkrótce po tym cierpliwość kalkulatorów się wyczerpie.
   Skróty zmienią znaczenia, i tak: ITD będzie oznaczało 
LSD, BMW będzie znaczyło IMB, AGD z kolei DDC... lsd.
   Wierzcie mi, siostry i bracia, że mleko nie będzie 
chciało się zsiadać.
   Zaprawdę, powiadam wam: Samoobrona przekształci się we 
Współatak.
   Wybuchnie światowa epidemia dłubania w nosie. Mężczyźni 
będą dłubać kobietom i vice versa.
   Wierzcie mi, siostry i bracia, że już wkrótce deszcz 
będzie spadał do góry, a słońce świeciło mrokiem; i przez 
cztery tygodnie nikt nie przemoknie.
   Aliści, każdy pilot sprzętu RTV albo MPO (już mi się te 
skróty plączą) rozpocznie bezskuteczne poszukiwanie wolnego 
pasa startowego, aby odlecieć w bezkresny pejzaż serwisu 
elektronicznego, a może kawowego... Nic nie będzie pewnego w 
te dni.
   Ponadto ostrzegam was, że ryby nie będą brały... 
zapomniałem czego... chyba chodziło o czeki, a więc ryby nie 
będą brały czeków pokrytych przez czeki rodzaju męskiego i 
zapłodnionych brudną gotówką.
   Zaprawdę, cukier stanie się słony, na co sól odpowie 
totalnym zakwaszeniem.
   Wierzajcie mi wszyscy, że w ów czas Matka Polka zostanie 
eksmitowana z kraju, a jej pomnik zostanie przerobiony na 
palarnie Klubowych i Popularnych.
   I pojawi się kolejna bardzo droga i nieskuteczna kuracja 
odchudzająca.
   Zaprawdę, powiadam wam: mrówki staną się leniwe i zaczną 
konstruować różnorakiego rodzaju roboty, aby nimi się 
wysługiwać.
   I zmartwychwstanie Lenin!!!
   A temu, kto zje grochówkę wojskową w miesiącu pamięci 
narodowej, biało-czerwonej, wszystkie kopalnie na Śląsku 
pracując na cztery zmiany nie nastarczą węgla.
   Aliści każdy dziesięciolatek, czy to rodzaju męskiego, 
żeńskiego, czy nijakiego, w kwadrans po wyjściu na ulicę 
zostanie potrącony przez samochód marki skoda.
   Wierzcie mi wszystkie, że deszczowe kałuże będą głębsze 
od oceanów.
   Strzeżcie się, bracia i siostry, ale szczególnie siostry, 
filmów pornograficznych, bo obrzydzą one mężczyzn kobietom i 
kobiety kobietom.
   Zaprawdę, ostrzegam was, że puści guma w majteczkach 
niejednego.
   Wierzcie mi, bracia i siostry, że cegły zmienią kolor na 
zielony.
   A perfumowane prezerwatywy będą dostępne jedynie u Kryńka 
Prowincjusza, i to na odcinek specjalny z kartki MM-1.
   I spojrzą ci, którzy okulary noszą, i usłyszą, jak czarny 
kruk lecący środkiem nieba zawoła głosem skrzekliwym: 
Kobiety! Kobiety! Kobiety! Dajcie mi kobiety!
   A w czasie tym mrocznym, tak z dnia na dzień, przestaną 
śmieszyć wszystkie dowcipy, prócz tych biało-czerwonych, 
politycznych.
   Zaprawdę, powiadam wam: uderzy piorun w co trzeci dom na 
ulicach wszystkich powstańców.
   I nawet siedmiu wspaniałych przybyłych zza wielkiej wody 
nie pomoże ludowi straconemu.
   Wierzcie mi, bracia i siostry, że już w najbliższym 
czasie brak wody odczujecie tak dotkliwie, że siusiać 
będziecie w tajemnicy, aby nikt was nie ubiegł i płynu 
złocistego wam nie upił, a pić go będziecie dopóki gorący.
   I pojawi się człowiek o trzech interesach i nazwany 
zostanie, zgodnie z legendą pradawną, smokiem wawelskim, a 
lud Krakowa raz do roku będzie zmuszony dostarczyć mu trzech 
dziewic z importu, bo w Krakowie takich nie uświadczysz.
   Zaprawdę, ostrzegam was, nie wierzcie optymistom, bo gdy 
liczba transakcji na giełdzie warszawskiej przekroczy 
milion, już nic dobrego was nie spotka.
   I nie dość, że księża wyznania rzymskokatolickiego nie 
będą się żenić, to nadejdzie czas, w którym nawet rozwodzić 
się nie będą.
   Zaprawdę, powiadam wam, że historia w końcu przestanie 
się powtarzać, chociaż nadal, wbrew wszystkiemu, będzie to 
bardzo lubiła.
   Wierzcie mi, bracia i siostry, że może zdarzyć się nawet 
tak: ja, Milabus ze Świętochłowic ukończę studia i zostanę 
magistrem!
   Aliści, Fred przestanie się marszczyć, brocha nie będzie 
czochrana, a Małego Bena już nigdy nikt nie staśta.
   No słowem, wszystko, wszystko się popierdzieli!

   Lecz jeśli nawet to nie dokona dzieła zamierzonego przez 
Najwyższego, na ziemi waszej nieszczęsnej, biało-czerwonej, 
położonej w środku Europy, lecz na końcu świata, będą miały 
miejsce zdarzenia jeszcze bardziej przerażające i podobnie 
niewytłumaczalne, bowiem ostrzegałem was już i raz jeszcze, 
ostatni, ostrzegam, że stracił Pan już całą cierpliwość swą 
dla ludu tego nieszczęsnego, krajan mych i niejeden z was 
boleśnie braku owej cierpliwości doświadczy.
   A w szczególności:
   Ci, którzy dziś jeszcze się obżerają, obżerać się już 
wkrótce nie będą mogli, ani snickersami opychać, ani milkę 
zagryzać między posiłkami.
   Wierzcie mi, bracia i siostry, że mężczyznom, którzy swą 
wierność przed Bogiem przerzekali i żonom swym ślubowali, 
żaden skok w bok się nie powiedzie i aż do śmierci skazani 
będą na obcowanie z jedną i tą samą kobietą.
   Zaprawdę, prorokuję wam, że ci, którzy w ów czas czytać 
nie będą chcieli, od trudnych i poważnych książek uciec nie 
będą mogli.
   Aliści, ostrzegam was, bracia i siosty, że seks dziki, 
brudny i nieokiełznany zawita do łożnic małżeńskich, a prócz 
uciechy śmiertelne zmęczenie i grupę niesfornych bobasów do 
wykarmienia wam przyniesie.
   Zaprawdę, powiadam wam, że nie będziecie beztroscy i 
kretyńsko szczęśliwi, gdy wojny w waszym sąsiedztwie 
wybuchają, a nieco dalej ludzie z głodu umierają, bo Pan 
otworzy wam oczy i tego nie zniesiecie.
   Przeto powiadam wam, siostry i bracia, że wszyscy 
trudniący się biało-czerwoną polityką któregoś ranka obudzą 
się ze szczękościskiem.
   A kobiety będą rodziły wszystkie poczęte dzieci i nawet 
na śmietnikach porzucić im ich się nie uda, bo wrócą z 
pretensją na ustach.
   I pojawi się jedyny sprawiedliwy, nieprzekupny i 
nieomylny sędzia piłkarski, dopiero wówczas Polska zostanie 
mistrzem świata w piłce nożnej, ani wcześniej, ani później, 
lecz was już przy tym nie będzie.
   Przeto ostrzegam was, że żaden elektryk już prezydentem 
biało-czerwonym nie będzie i jeszcze ciemniej stanie się w 
ciemnogrodzie.
   A dzieci wasze, miast uczyć się pilnie dniami i nocami i 
wkuwać wiedzę, której wam posiąść nie było dane, wyrzucą 
podręczniki i pójdą się bawić do piaskownicy, a obelg i 
ostrzeżeń waszych nie posłuchają.
   Zaprawdę, strzeżcie się księży, jeśli nie ze wszystkich 
grzechów się spowiadacie, bo sprawi Pan, iż staną się 
jasnowidzami.
   Wierzcie mi, siostry i bracia, że ten, kto wojnę wywoła, 
sam pójdzie walczyć.
   Zaprawdę powiadam wam, że ciężki czas nadchodzi i tylko 
tyle będziecie mieli, ile sami w pocie, własnymi rękami 
wypracujecie.
   I prorokuję was, Ślązacy, że w ów czas nikt w Katowicach 
nie będzie mówił po śląsku.
   Wierzajcie mi, że zniesiona zostanie kara śmierci i żywi 
zbrodniarze w więzieniach będą siedzieć, a wtedy blady 
strach na oblicza wasze rumiane padnie.
   Zaprawdę powiadam wam, że zbraknie prądu elektrycznego 
któregoś ranka, a wówczas bezradni będziecie jak myszy w 
akwarium podstępnego węża i ani jak strawę przyrządzić ani 
jak czas ów mroczny spędzić wiedzieć nie będzie wam dane, 
boście są homo electricus.
   I zbuntują się przeciwko ludziom wszystkie hodowane przez 
nich stworzenia, zaczynając od wieprzka, a na chomiku 
kończąc, wówczas polować na nie będą zmuszeni albo jeść na 
śniadanie, obiad i kolację jedynie jarskie potrawy z owoców, 
jarzyn i ziarenek różnorakich.
   Aliści samochody wasze, chociaż drogie i podrasowane, 
dopuszczalnej prędkości przekroczyć nie będą chciały, ani 
zatrzymać się w miejscu niedozwolonym, ani przejechać na 
świetle czerwonym.
   A reklamy w telewizji już nie będą przerywane filmami i 
innymi programami, bowiem pojawi się prezes TVP, który ani 
złotówki na zakup filmów nie przeznaczy i zmuszeni będziecie 
chodzić do kina, nie wspominając o teatrze, operze czy 
filharmonii.
   I znikną plakaty wyborcze ze wszystkich murów ulicznych, 
a pojawią się na ścianach mieszkań tych, za którymi agitują, 
a wówczas wy, ciemni wyborcy, będziecie musieli sami 
zainteresować się, kim są i jakie poglądy mają ci, na 
których głos swój oddać zechcecie lub nie zechcecie.
   Wierzcie mi, bracia i siostry, że obiecanych wam za 
friko, to znaczy za czterdzieści przeszło lat rządów 
komunistów, pieniędzy wam nikt nie sprezentuje, bo aż tak 
głupi to on nie jest, ale zważcie, że on jest jeden, a was 
wielu.
   Zaprawdę powiadam was, zbraknie dla was narkotyków ku 
pocieszeniu na tym łez ludzkich padole.
   A kto spóźni się po raz trzeci do roboty, zostanie z niej 
na zbitą mordę wylany, a kto ani razu w roku się nie spóźni, 
jeszcze wcześniej wylany zostanie i mordę solidniej mu 
obiją, albowiem nie lubi Pan nadgorliwców i da im to odczuć 
w ten czas okrutny i przerażający.
   I prorokuję wam, że połowę majątku waszego odbiorą wam 
czarne afrykańskie dzieci.
   I przeklinać w ten czas wszystko i wszystkich będziecie, 
a im bardziej na swój los narzekać będziecie, tym cięższy i 
okrutniejszy on dla was będzie.
   Aliści i snów erotycznych już nawet miewać nie będziecie, 
a w modlitwach do Pana w żaden sposób ich ku rozpaczy swej 
nie wybłagacie.
   I nadejdzie wreszcie chwila, w której się nic specjalnie 
niezwykłego i ciekawego w kraju waszym biało-czerwonym nie 
wydarzy, więc też należytej uwagi na nią nie zwrócicie, a 
chwilą tą będzie po prostu życie wasze.
   Przeto ostrzegam was wszystkich, że w bólach umierać 
będziecie, w bólach psychicznych i sumienia wyrzutach, 
bowiem ciału waszemu nic uciążliwego dolegać nie będzie, 
wszak przez kilkadziesiąt lat nawet wykorzystać go w celu 
zbawiennym nie próbowaliście.
   I nie będzie dla was życia po śmierci, bo i przed nią go 
przecież nie było.
   Zaprawdę powiadam wam, siostry i bracia biało-czerwoni, 
Pan jest daltonistą i ani kolor skóry, ani flagi wrót 
niebieskich wam nie otworzy.
   A kto w słowa me nie wierzy, niech krew sobie z żył puści 
i pójdzie rozmówić się w cztery oczy z Panem, lecz to, co 
dotychczas w życiu swym zdziałał, świadectwem jego będzie i 
w żaden sposób naprawić krzywd wyrządzonych ludziom i światu 
nie zdoła.

   Po raz ostatni ostrzegam was, bracia i siostry, świata 
już więcej zmieniać nie próbujcie, lecz sami siebie 
zmieńcie, bo nie zabierze Pan do nieba ani flag, ani hymnów, 
ani granic, ani majątków, lecz dusze, co bez wątpienia są 
LUDZKIE.
   Tako rzecze Milabus ze Świętochłowic, ostatni z wielkich 
proroków.

(1993)
                                             Adam Ehringer

                        ADAM EHRINGER
   Katowiczanin urodzony 3 XII 1967 r. Uzyskał tytuł 
magistra mało atrakcyjnej specjalności (!?). W 1993 r. jego 
powieść "Oszukani" zwyciężyła w konkursie literackim PDW 
"Ławica", ale do dziś się nie ukazała; tymczasem A. E. 
ukończył drugą powieść.
   Z nadesłanej do redakcji obszernej koperty różnych 
tekstów A. E. wybieram najkrótsze, najbardziej osobiste, 
przewrotne i szalone "Proroctwoa Milabusa". Przyrządzone na 
wzór starotestamentowych "jeremiad", skrzyżowanych z 
politycznym kabaretem, uwiedzie Państwa, mam nadzieję i 
swoim odlotowym wariactwem i iskrzącymi stykami z 
codziennością za oknem.  
                                                      (mp)
