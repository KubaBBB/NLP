Autor: Grzegorz Janusz
Tytul: Jesień

Z "NF" 8/94

   Wszedłem do klatki schodowej wlokąc za sobą torbę z 
książkami. "Śmietnik, zakupy, czytanka, odkurzacz, 
wypracowanie, kartofle" - powtarzałem w myślach.
   Nie zauważyłbym go, gdyby nie zastawił mi drogi tępym 
końcem swojego oszczepu.
   Był taki sam jak ja, miał moją twarz, tylko jego ubranie 
było inne i włosy dużo dłuższe.
   Spojrzałem na jego czuprynę rozwianą zimnymi podmuchami, 
związaną w grubą kitę, na białą bliznę na czole, na 
przekłute cierniem lewe ucho, naszyjnik z mlecznych zębów 
wampira, futrzany kubrak, drewniane bransolety na 
przegubach, zatknięte za pas nagie ostrze szerokiego noża, 
wełniane nogawki spodni, przytroczony do uda pęk strzał o 
kamiennych grotach, wysokie buty z miękkiej skóry. On 
popatrzył w moje oczy. Mgiełka oddechu była zbyt cienka, aby 
przesłonić jego spojrzenie. Obaj milczeliśmy.
   Sięgnął do worka na plecach, coś z niego wyjął. Uścisnął 
mocno moją rękę i odszedł w stronę lasu. Długo patrzyłem za 
nim, lecz nie odwrócił się.
   Rozwarłem palce. W dłoni zostawił mi wyrzeźbiony w kości 
odyńca Księżyc w pełni z opuszczonymi powiekami i smutną 
twarzą. Księżyc płakał.
   Wszedłem powoli na czwarte piętro. Otworzyłem drzwi. 
Zdjąłem kurtkę, założyłem kapcie, włączyłem radio, po raz 
kolejny przejrzałem plik starych czasopism, odgrzałem i 
zjadłem przedwczorajszą zupę.

Wiadro jako naczynie krwionośne

   Do wsi przyszła zaraza.
   Ludzie dostawali gorączki, potem czerwonych plam i po 
paru dniach umierali. Znachor powiedział, że jedyne 
lekarstwo to sok skrzatów. Ale skąd takiego skrzata wziąć?
   Pewnie żyją w lesie.
   Poszliśmy szukać w pięciu: ja, kowal z chłopakami i pastuch. 
Wzięliśmy siekiery, widły i wiadro. Błąkaliśmy się trzy dni. 
I nic. Ubiliśmy tylko jaszczurkę i dwie ropuchy.
   Trzeba było wracać do wsi z pustymi rękami.
   Już byliśmy przy samej wsi, a tu nagle na polanie przy 
podwójnym dębie coś się rusza. Podeszliśmy bliżej. Patrzymy, 
a tu w trawie tańczą małe stwory. Pięć ich było, całe gołe, 
włosy jak słoma i wianki na głowach.
   Nic, tylko skrzaty.
   Wszystkie chwyciliśmy. Strasznie się szarpały, gryzły i 
krzyczały. Ale nie puściliśmy.
   Daliśmy obuchem po łbach, nie za mocno, żeby czerepów nie 
rozwalić i dalej toczymy z nich sok!
   Każdego małego za nogi na gałąź i nożem po gardle. Ciekła 
z nich jucha czerwona jak u człowieka, prosto do wiatra. Aż 
się całe uzbierało. Trupy zostawiliśmy koło mrowiska, a 
potem szybko do wsi, żeby nie skrzepło.
   To się ludzie ucieszyli. Wszyscy się zbiegli. Pili 
lekarstwo łyżkami i smarowali nim gęby. A co zostało, to 
zanieśli tym, co z łóżek nie mogli się podnieść.
   Wtedy przyleciał znachor i zaczął wrzeszczeć, że nie 
mówił "sok skrzatów" tylko "sok z chrzanu".
   Któryś się musiał przesłyszeć.
   A potem się wydało, że te małe to nie były skrzaty, tylko 
dzieciaki gajowego.

Wieczór

   Oto najwaleczniejsza i najodważniejsza drużyna świata: 
Podarte Skrzydło - on nigdy nie chybia, jego strzały są 
szybsze od nietoperzy. Wilczy Dół z pękiem kociej sierści 
przy hełmie, jest najstarszy z nas, zaciska dłonie na 
drzewcu topora. Odziany w pancerz ze skóry węża Łowca 
Motyli. Płomień - ma włosy w kolorze rdzy na ostrzu miecza, 
który znaleźliśmy na dnie jeziora. Czarna Chusta - jego 
twarz pokrywają blizny po pojedynku z królem jaszczurek. 
Ogon Czarnego Psa - tropiciel z nagim nożem zatkniętym za 
pas. Zawsze milczący Głęboka Woda, nikt nie pokona go w 
walce na miecze. Srebrna Tarcza zwany też Łuską Smoka - jego 
włócznia to postrach szerszeni. Szary Oddech - wiatr jest 
jego opiekunem, razem ujeżdżają ptaki, z cholewy buta 
wystaje mu rękojeść srebrnego sztyletu. Niszczyciel pajęczyn 
w długiej pelerynie to Niebooki.
   Jestem taki mały jak oni. Stoję na czele. Zaraz ruszamy. 
Po fałdach kołdry zejdziemy na podłogę. Poprowadzę ich przez 
rury kanalizacyjne. Będziemy podglądać dziewczyny kąpiące 
się w sąsiednich łazienkach, wydamy bitwę szczurom, 
ich krew spłynie ze ściekami. Potem przekradniemy się do 
ogrodu. Tam rośnie księżnicznik. Jego kwiat rozwija się 
tylko przy pełni i podąża za srebrną tarczą, tęski do niej.
   Nadetniemy toporem łodygę i umoczymy groty strzał w 
cieknącym wolno soku, który daje długi głęboki sen.
   Pójdziemy w góry. Odnajdziemy jaskinię, gdzie na posłaniu 
z podartych gazet i żółtych liści śpi nagi olbrzym.
   On ma moją twarz i te same blizny.
   Napniemy cięciwy, wymierzymy w pośladki.
   On powinien spać bardzo, bardzo długo.














