Autor: Andrzej Sapkowski
Tytul: Okruch lodu

Z "NF" 7/92

I  Zdechła owca, spuchła i wzdęta, godząca w niebo 
zesztywniałymi nogami, poruszyła się. Geralt, przykucnięty 
pod murem, wolno wydobył miecz, uważając, by klinga nie 
zgrzytnęła o okucia pochwy. W odległości dziesięciu kroków 
od niego kupa odpadków wygarbiła się nagle i zafalowała. 
Wiedźmin zerwał się i skoczył, zanim jeszcze dobiegła do 
niego fala smrodu bijąca z poruszonego śmieciowiska.
   Zakończona obłym, wrzecionowatym, najeżonym kolcami 
zgrubieniem macka, wystrzelając nagle spod śmieci, pomknęła 
mu na spotkanie z niesamowitą prędkością. Wiedźmin pewnie 
wylądował na resztkach rozwalonego mebla, chwiejących się na 
kupie zgniłych warzyw, zabalansował, złapał równowagę, 
jednym krótkim cięciem miecza rozpłatał mackę, odcinając 
maczugowatą przyssawkę. Natychmiast odskoczył, ale tym razem 
ześlizgnął się z desek i po uda zapadł w grząskie 
gnojowisko.
   Śmietnik eksplodował, buchnęła w górę gęsta, smrodliwa 
maź, skorupy garnków, przegniłe szmaty i blade niteczki 
kiszonej kapusty, a spod nich wyprysnął ogromny, bulwowaty 
korpus, bezkształtny jak groteskowy kartofel, smagający 
powietrze trzema mackami i kikutem czwartej. Geralt, 
uwięźnięty i unieruchomiony, ciął z szerokiego skrętu 
bioder, gładko odrąbując następną mackę. Dwie pozostałe, 
grube jak konary, spadły na niego z siłą, jeszcze głębiej 
wbijając w odpadki. Korpus sunął ku niemu, orząc w 
śmietnisku niby wleczona beczka. Zobaczył, jak ohydna bulwa 
pęka, rozwierając się szeroką paszczęką pełną wielkich, 
klockowatych zębów.
   Pozwolił, by macki oplotły go w pasie, z mlaśnięciem 
wyrwały ze śmierdzącej mazi i powlekły w stronę korpusu, 
kolistymi ruchami wgryzającego się w śmietnik. Zębata 
paszczęka zakłapała dziko i wściekle. Przywleczony w pobliże 
okropnej gęby wiedźmin uderzył mieczem, oburącz, klinga 
wcięła się posuwiście i miękko. Ohydny, słodkawy odór 
pozbawiał oddechu. Potwór zasyczał i zadygotał, macki 
puściły, konwulsyjnie załopotały w powietrzu. Geralt, 
grzęznąc w śmieciach, ciął jeszcze raz, na odlew, ostrze 
obrzydliwie chrupnęło i zazgrzytało na wyszczerzonych 
zębiskach. Stwór zagulgotał i oklapł, ale natychmiast rozdął 
się, sycząc, bryzgając na wiedźmina cuchnącą mazią. Łapiąc 
oparcie gwałtownymi ruchami więznących w paskudztwie nóg 
Geralt wyrwał się, rzucił w przód rozgarniając śmieci 
piersią jak pływak wodę, rąbnął z całej siły, z góry, z mocą 
naparł na ostrze wcinające się w korpus, pomiędzy blado 
fosforyzujące ślepia. Potwór stęknął bulgotliwie, zatrzepał 
się, rozlewając na kupie gnoju niczym przekłuty pęcherz, 
rażąc wyczuwalnymi, ciepłymi podmuchami, falami smrodu. 
Macki drgały i wiły się wśród zgnilizny.
   Wiedźmin wygramolił się z gęstej brei, stanął na 
pływająco chybotliwym, ale twardym podłożu. Czuł, jak coś 
lepkiego i wstrętnego, co dostało się do buta, pełza mu po 
łydce. Do studni, pomyślał, byle prędzej obmyć się z tego, z 
tej obrzydliwości. Obmyć się. Macki stwora jeszcze raz 
pacnęły po odpadkach, chlapliwie i mokro, znieruchomiały.
   Spadła gwiazda, sekundową błyskawicą ożywiając czarny, 
upstrzony nieruchomymi światełkami firmament. Wiedźmin nie 
wypowiedział żadnego życzenia.
   Oddychał ciężko, chrapliwie, czując jak mija działanie 
wypitych przed walką eliksirów. Przylegająca do murów miasta 
gigantyczna kupa śmieci i odpadków, stromo opadająca w dół, 
w stronę połyskliwej wstęgi rzeki, w świetle gwiazd 
wyglądała ładnie i ciekawie. Wiedźmin splunął.
   Potwór był martwy. Był już częścią tej kupy śmieci, w 
której kiedyś bytował.
   Spadła druga gwiazda.
   - Śmietnik - powiedział wiedźmin z wysiłkiem. - 
Paskudztwo, gnój i gówno.

II - Śmierdzisz, Geralt - skrzywiła się Yennefer, nie 
odwracając się od zwierciadła, przed którym zmywała 
barwiczkę z powiek i rzęs. - Wykąp się.
   - Wody nie ma - powiedział zaglądając do cebra.
   - Zaradzimy temu. - Czarodziejka wstała, szerzej 
otworzyła okno. - Wolisz morską czy zwykłą?
   - Morską, dla odmiany.
   Yennefer gwałtownie rozpostarła ręce, wykrzyczała 
zaklęcie, wykonując dłońmi krótki, zawiły gest. Przez 
otwarte okno powiało nagle ostrym, mokrym chłodem, okiennice 
zatrzęsły się, a do izby wdarła się ze świstem zielona, 
skotłowana w nieregularną kulę kurzawa. Balia zapieniła się 
od wody, falującej niespokojnie, uderzającej o brzegi, 
pryskającej na podłogę. Czarodziejka usiadła, wracając do 
przerwanej czynności.
   - Udało się? - spytała. - Co to było, tam, na śmietnisku?
   - Zeugl, jak sądziłem. - Geralt ściągnął buty, zrzucił 
ubranie i włożył nogę do szaflika. - Zaraza, Yen, jakie to 
zimne. Nie możesz zagrzać tej wody?
   - Nie. - Czarodziejka zbliżając twarz do zwierciadla 
wkropliła sobie coś do oka za pomocą szklanej pałeczki. - 
Takie zaklęcie cholernie męczy i powoduje u mnie mdłości. A 
tobie, po eliksirach, zimna dobrze zrobi.
   Geralt nie spierał się. Spieranie się z Yennefer nie 
miało żadnego sensu.
   - Zeugl robił trudności? - Czarodziejka zanurzyła 
pałeczkę we flakoniku i wkropliła sobie coś do drugiego oka, 
komicznie wykrzywiając usta.
   - Nic szczególnego.
   Zza otwartego okna rozległ się łomot, ostry trzask 
łamanego drewna i bełkotliwy głos, fałszywie i nieskładnie 
powtarzający refren popularnej, obscenicznej piosenki.
   - Zeugl. - Czarodziejka sięgnęła po kolejny flakonik ze 
stojącej na stole imponującej baterii, wyciągnęła z niego 
korek. W izbie zapachniało bzem i agrestem. - No, proszę. 
Nawet w mieście nietrudno o pracę dla wiedźmina, wcale nie 
musisz włóczyć się po pustkowiach. Wiesz, Istredd twierdzi, 
że to już staje się regułą. Miejsce każdego wymierającego 
stwora z lasów i moczarów zajmuje coś innego, jakaś nowa 
mutacja, przystosowana do sztucznego, stworzonego przez 
ludzi środowiska.
   Geralt jak zawsze skrzywił się na wzmiankę o Istreddzie. 
Zaczynał mieć szczerze dosyć zachwytów Yennefer nad 
genialnością Istredda. Nawet jeśli Istredd miał rację.
   - Istredd ma rację - ciągnęła Yennefer wcierając pachnące 
bzem i agrestem coś w policzki i powieki. - Popatrz sam, 
pseudoszczury w kanałach i piwnicach, zeugle na 
śmietniskach, płaskwy w zanieczyszczonych fosach i ściekach, 
tajęże w stawach młyńskich. To nieledwie symbioza, nie 
sądzisz?
   I ghule na cmentarzach, pożerające nieboszczyków już 
nazajutrz po pogrzebie, pomyślał, spłukując z siebie mydło. 
Pełna symbioza.
   - Tak. - Czarodziejka odsunęła flakoniki i słoiczki. - W 
miastach też może się znaleźć zajęcie dla wiedźmina. Myślę, 
że kiedyś osiądziesz na stałe w jakimś mieście, Geralt.
   Prędzej mnie szlag trafi, pomyślał. Ale nie powiedział 
tego głośno. Zaprzeczanie Yennefer, jak wiedział, 
nieuchronnie wiodło do kłótni, a kłótnia z Yennefer nie 
należała do rzeczy najbezpieczniejszych.
   - Skończyłeś, Geralt?
   - Tak.
   - Wyjdź z balii.
   Nie wstając Yennefer niedbale machnęła ręką i 
wypowiedziała zaklęcie. Woda z szaflika wraz z tą rozlaną na 
podłodze i tą ociekającą z Geralta szumiąc skupiła się w 
półprzezroczystą kulę i ze świstem wyleciała przez okno. 
Usłyszał głośny plusk.
   - A bodaj was zaraza, kurwie syny! - rozległ się z dołu 
rozsierdzony wrzask. - Nie macie gdzie szczyn wylewać? A 
bodaj was wszy żywcem zżarły, bodajby was pokaziło, 
bodajbyście zdechli!
   Czarodziejka zamknęła okno.
   - Psiakrew, Yen. - Wiedźmin zachichotał. - Mogłaś rzucić 
wodę gdzieś dalej.
   - Mogłam - mruknęła. - Ale mi się nie chciało.
   Wzięła kaganek ze stołu i podeszła do niego. Biała nocna 
koszula oblepiając w ruchu jej ciało czyniła ją nieziemsko 
atrakcyjną. Bardziej niż gdyby była naga, pomyślał.
   - Chcę cię obejrzeć - powiedziała. - Zeugl mógł cię 
drasnąć.
   - Nie drasnął mnie. Poczułbym.
   - Po eliksirach? Nie rozśmieszaj mnie. Po eliksirach nie 
poczułbyś otwartego złamania, dopóki wystająca kość nie 
zaczęłaby zaczepiać o żywopłoty. A na zuglu mogło być 
wszystko, w tym tężec i jad trupi. W razie czego jeszcze 
jest czas na przeciwdziałanie. Obróć się.
   Czuł na ciele miękkie ciepło płomienia kaganka, 
okazjonalne muśnięcia jej włosów.
   - Wygląda, że wszystko w porządku - powiedziała. - Połóż 
się, zanim eliksiry nie zwalą cię z nóg. Te mieszanki są 
diabelnie niebezpieczne. Wykańczasz się nimi powoli.
   - Muszę je brać przed walką.
   Yennefer nie odpowiedziała. Usiadła znowu przed 
zwierciadłem, powoli rozczesywała czarne, kręte, połyskliwe 
loki. Zawsze czesała włosy przed pójściem do łóżka. Geralt 
uważał to za dziwactwo, ale wprost uwielbiał obserwować ją 
przy tej czynności. Podejrzewał, że Yennefer o tym 
wiedziała.
   Zrobiło mu się nagle bardzo zimno, a eliksiry faktycznie 
trzęsły nim, drętwiły kark, pływały w dole brzucha wirami 
mdłości. Zaklął pod nosem, zwalił się na łóżko nie 
przestając przy tym patrzeć na Yennefer.
   Ruch w rogu izby zwrócił jego uwagę, przyciągnął wzrok. 
Na przybitych krzywo do ściany, omotanych pajęczyną rogach 
jelenich siedział czarny niby smoła nieduży ptak. 
Odwróciwszy głowę w bok, patrzył na wiedźmina żółtym, 
nieruchomym okiem.
   - Co to jest, Yen? Skąd to tu się wzięło?
   - Co? - Yennefer odwróciła głowę. - A, to. To jest 
pustułka.
   - Pustułka? Pustułki są rudodropiate, a to jest czarne.
   - To jest czarodziejska pustułka. Zrobiłam ją.
   - Po co?
   - Jest mi potrzebna - ucięła. Geralt nie zadawał więcej 
pytań, wiedział, że Yennefer nie odpowie.
   - Idziesz jutro do Istredda?
   Czarodziejka odsunęła flakoniki na brzeg stołu, schowała 
grzebień do szkatułki i zamknęła tryptykowe ramki 
zwierciadła.
   - Idę. Z samego rana. A co?
   - Nic.
   Położyła się obok, nie gasząc kaganka. Nigdy nie gasiła 
światła, nie znosiła zasypiać w ciemności. Czy to kaganek, 
czy latarnia, czy świeca, musiały dopalić się do końca. 
Zawsze. Jeszcze jedno dziwactwo. Yennefer miała 
nieprawdopodobną liczbę dziwactw.
   - Yen?
   - Aha?
   - Kiedy stąd wyjedziemy?
   - Nie nudź. - Ostro szarpnęła pierzyną. - Jesteśmy tu od 
trzech dni, a ty zadałeś to pytanie co namniej trzydzieści 
razy. Mówiłam ci, mam tu sprawy do załatwienia.
   - Z Istreddem?
   - Tak.
   Westchnął i objął ją, nie kryjąc intencji.
   - Ej - szepnęła. - Brałeś eliksiry...
   - No to co?
   - Nic. - Zachichotała jak podlotek, przytulając się do 
niego, wyginając i unosząc, by ułatwić zsunięcie koszuli. 
Zachwyt jej nagością jak zwykle spłynął mu dreszczem po 
plecach, zamrowił w palcach stykających się z jej skórą. 
Dotknął ustami jej piersi, krągłych i delikatnych, o sutkach 
tak bladych, że uzewnętrzniających się jedynie kształtem. 
Wplótł palce w jej włosy, pachnące bzem i agrestem. 
Poddawała się jego pieszczotom, mrucząc jak kot, trąc 
zgiętym kolanem o jego biodro.
   Rychło okazało się, że - jak zwykle - przecenił swoją 
wytrzymałość na wiedźmińskie eliksiry, zapomniał o ich 
wrednym działaniu na organizm. A może to nie eliksiry, 
pomyślał, może to zmęczenie walką, ryzykiem, zagrożeniem i 
śmiercią? Zmęczenie, na które już rutyniarsko nie zwracam 
uwagi? Ale mój organizm, choć sztucznie poprawiony, nie 
poddaje się rutynie. Reaguje naturalnie. Tyle, że wtedy, 
kiedy nie trzeba. Zaraza.
   Ale Yennefer - jak zwykle - nie pozwoliła się zdeprymować 
byle drobiazgiem. Poczuł, jak go dotyka, usłyszał, jak 
mruczy zaklęcie, tuż przy jego uchu. Jak zwykle, mimo woli 
zastanowił się nad kosmiczną liczbą innych okazji, przy 
których musiała używać tego wielce praktycznego zaklęcia. A 
potem przestał się zastanawiać.
   Jak zwykle było niezwykle.
   Patrzył na jej usta, na ich kącik, drgający w bezwiednym 
uśmiechu. Dobrze znał ten uśmiech, zawsze wydawał mu się 
bardziej uśmiechem tryumfu niż szczęścia. Nigdy nie pytał 
jej o to. Wiedział, że nie odpowie.
   Czarna pustułka, siedząca na jelenich rogach, strzepnęła 
skrzydłami, kłapnęła krzywym dziobem. Yennefer odwróciła 
głowę i westchnęła. Bardzo smutno.
   - Yen?
   - Nic, Geralt. - Pocałowa go. - Nic.
   Kaganek pełgał chwiejnym płomieniem. W ścianie chrobotała 
mysz, a kornik w komódce tykał z cicha, miarowo, 
jednostajnie.
   - Yen?
   - Mhm?
   - Wyjedźmy stąd. Źle się tu czuję. To miasto fatalnie na 
mnie działa.
   Obróciła się na bok, przesunęła dłonią po jego policzku, 
odgarniając włosy, pojechała palcami niżej, dotknęła 
zgrubiałych szram, znaczących bok szyi.
   - Czy wiesz, co oznacza nazwa tego miasta? Aedd Gynvael?
   - Nie. To z języka elfów?
   - Tak. Oznacza okruch lodu.
   - Dziwnie to nie pasuje do tej parszywej dziury.
   - Wśród elfów - szepnęła czarodziejka w zamyśleniu - 
krąży legenda o Królowej Zimy, która w czasie zamieci 
przebiega kraje saniami, zaprzężonymi w białe konie. Jadąc 
Królowa rozsiewa dookoła twarde, ostre, maleńkie okruchy 
lodu i biada temu, kogo taki okruch trafi w oko lub w serce. 
Taki ktoś jest zgubiony. Nic już nie będzie w stanie go 
ucieszyć, wszystko, co nie będzie miało bieli śniegu, będzie 
dla niego brzydkie, wstrętne, odrażające. Nie zazna spokoju, 
porzuci wszystko, podąży za Królową, za swoim marzeniem i 
miłością. Oczywiście, nigdy jej nie odnajdzie i zginie z 
tęsknoty. Podobno tu, w tym mieście, w zamierzchłych 
czasach, zdarzyło się coś takiego. Piękna legenda, prawda?
   - Elfy wszystko umieją ubrać w ładne słowa - mruknął 
sennie, wodząc ustami po jej ramieniu. - To wcale nie 
legenda, Yen. To ładne opisanie paskudnego zjawiska, jakim 
jest Dziki Gon, przekleństwo pewnych okolic. 
Niewytłumaczalny, zbiorowy szał, zmuszający ludzi do 
przyłączania się do upiornego orszaku, pędzącego po niebie. 
Widziałem to. Rzeczywiście, często zdarza się to zimą. 
Dawano mi nieliche pieniądze, bym położył kres tej zarazie, 
ale nie podjąłem się. Na Dziki Gon nie ma sposobu...
   - Wiedźmin - szepnęła całując go w policzek. - Za grosz 
romantyzmu nie ma w tobie. A ja... ja lubię legendy elfów, 
są takie piękne. Szkoda, że ludzie nie mają takich legend. 
Może kiedyś będą mieli? Może stworzą je? Ale o czym mają 
traktować legendy ludzi? Dookoła, gdziekolwiek spojrzeć, 
szarość i nijakość. Nawet to, co pięknie się zaczyna, 
wiedzie rychło w nudę i pospolitość, w ten ludzki rytuał, 
ten nużący rytm, nazywany życiem. Och, Geralt, niełatwo być 
czarodziejką, ale porównując to ze zwykłą, ludzką 
egzystencją... Geralt?
   Złożyła głowę na jego pierś, poruszaną wolnym oddechem.
   - Śpij - szepnęła. - Śpij, wiedźminie.

III  Miasto źle wpływało na niego.
   Od samego rana. Od samego rana wszystko psuło mu humor, 
wprawiało w przygnębienie i złość. Wszystko. Złościło go, że 
zaspał, przez co samo rano stało się praktycznie samym 
południem. Denerwował go brak Yennefer, która wyszła, zanim 
się obudził.
   Musiała się śpieszyć, bo utensylia, które zwykle 
porządnie układała w szkatułkach, leżały na stole bezładnie 
rozsypane niczym kostki rzucone przez wróżbitę w rytuale 
przepowiedni. Pędzelki z delikatnego włosia - te duże, 
służące do pudrowania twarzy, te mniejsze, którymi nakładała 
pomadkę na usta i te zupełnie maleńkie, do henny, którą 
barwiła rzęsy. Kredki i sztyfty do powiek i brwi. 
Szczypczyki i łyżeczki ze srebra. Słoiczki i buteleczki z 
porcelany i mlecznego szkła, zawierające, jak wiedział, 
eliksiry i maści o ingrediencjach tak banalnych jak sadza, 
tłuszcz gęsi i sok z marchwi i tak groźnie tajemniczych jak 
mandragora, antymon, belladonna, cannabis, smocza krew i 
skoncentrowany jad skorpionów-olbrzymów. A nad tym 
wszystkim, dookoła, w powietrzu - zapach bzu i agrestu, 
pachnidła, którego zawsze używała.
   Była w tych przedmiotach. Była w tym zapachu.
   Ale nie było jej.
   Zszedł na dół, czując rosnący niepokój i wzbierającą 
złość. Na wszystko.
   Złościła go zimna i stężała jajecznica, którą podał mu na 
śniadanie oberżysta, na moment odrywając się od dziewczęcia, 
które obmacywał na zapleczu. Złościło go to, że dziewczę 
miało najwyżej dwanaście lat. I łzy w oczach.
   Ciepła, wiosenna pogoda i radosny pogwar tętniącej 
życiem ulicy nie poprawił Geraltowi nastroju. Wciąż nic nie 
podobało mu się w Aedd Gynvael, miasteczku, które, jak 
uznał, było jak złośliwa parodia wszystkich znanych mu 
miasteczek - było karykaturalnie bardziej hałaśliwe, 
bardziej duszne, brudne i denerwujące.
   Ciągle wyczuwał nikły smród śmieciowiska w odzieży i 
włosach. Postanowił pójść do łaźni.
   W łaźni zdenerwowała go mina łaziebnika, patrzącego na 
jego wiedźmiński medalion, na miecz, położony na brzegu 
kadzi. Zdenerwował go fakt, że łaziebnik nie zaproponował mu 
dziewki. Nie miał zamiaru korzystać z dziewki, ale w 
łaźniach wszystkim je proponowano, złościł go więc uczyniony 
dla niego wyjątek.
   Gdy wyszedł, ostro zalatując szarym mydłem, jego humor 
nie uległ poprawie, a Aedd Gynvael nie wypiękniało ani 
trochę. Wciąż nie było tu nic, co mogłoby się podobać. Nie 
podobały się wiedźminowi kupy wolego nawozu, zalegające 
uliczki. Nie podobali mu się żebracy, kucający pod murem 
świątyni. Nie podobał mu się koślawy napis na murze, 
głoszący ELFY DO REZERWATU.
   Do zamku nie wpuszczono go, odesłano za starostą do 
gildii kupieckiej. Zdenerwowało go to. Zdenerwowało go też, 
gdy starszy cechu, elf, kazał mu szukać starosty na rynku, 
patrząc przy tym na niego z pogardą i wyższością dziwną u 
kogoś, kogo zaraz mają zapędzić do rezerwatu.
   Na rynku kłębiło się od ludzi, pełno tu było straganów, 
wozów, koni, wołów i much. Na podwyższeniu stał pręgierz z 
delikwentem, obrzucanym przez gawiedź błotem i łajnem. 
Delikwent z podziwu godnym opanowaniem plugawie lżył swoich 
dręczycieli, niespecjalnie podnosząc głos.
   Dla Geralta, posiadającego niezłe obycie, cel przebywania 
starosty wśród tego rejwachu był całkowicie jasny. 
Przyjezdni kupcy z karawan mieli łapówki wkalkulowane w 
ceny, musieli zatem komuś te łapówki wręczyć. Starosta, 
także świadom zwyczaju, zjawił się, by kupcy nie musieli się 
fatygować.
   Miejsce, gdzie urzędował, znaczył brudnobłękitny 
baldachim, rozpięty na tyczkach. Stał tam stół, oblężony 
przez rozjazgotanych interesantów. Za stołem siedział 
starosta Herbolth, demonstrując wszem i wobec lekceważenie i 
pogardę, malujące się na wyblakłej twarzy.
   - Hej! A ty dokąd?
   Geralt powoli odwrócił głowę. I momentalnie zgłuszył w 
sobie złość, opanował zdenerwowanie, zziębił się w twardy, 
zimny okruch lodu. Nie mógł już pozwolić sobie na emocje.
   Mężczyzna, który zastąpił mu drogę, miał włosy żółtawe 
jak piórka wilgi i takie same brwi nad bladymi, pustymi 
oczami. Wąskie dłonie o długich palcach opierał o pas z 
masywnych, mosiężnych płytek, obciążony mieczem, buzdyganem 
i dwoma sztyletami.
   - Aha - powiedział mężczyzna. - Poznaję cię. Wiedźmin, 
nieprawdaż? Do Herboltha?
   Geralt kiwnął głową, nie przestając obserwować rąk 
mężczyzny. Wiedział, że ręce tego mężczyzny niebezpiecznie 
było spuszczać z oczu.
   - Słyszałem o tobie, pogromco potworów - rzekł 
żółtowłosy, obserwując czujnie ręce Geralta. - Chociaż zdaje 
mi się, żeśmy się nigdy nie spotkali, ty też zapewne o mnie 
słyszałeś. Jestem Ivo Mirce. Ale wszyscy mówią na mnie 
Cykada.
   Wiedźmin kiwnął głową na znak, że słyszał. Znał też cenę, 
jaką za głowę Cykady dawano w Wyzimie, Caelf i Vattweir. 
Gdyby pytano go o zdanie, powiedziałby, że to za mała cena. 
Ale nie pytano go.
   - Dobra - powiedział Cykada. - Starosta, jak mi wiadomo, 
czeka na ciebie. Możesz iść. Ale miecz, przyjacielu, 
zostawisz. Mnie tu, uważasz, płacą za to, żebym pilnował 
takiego ceremoniału. Nikt z bronią nie ma prawa podejść do 
Herboltha. Pojąłeś?
   Geralt obojętnie wzruszył ramionami, rozpiął pas, 
owinąwszy nim pochwę wręczył miecz Cykadzie. Cykada 
uśmiechnął się kątem ust.
   - No proszę - powiedział. - Jak grzecznie, ani słowa 
protestu. Wiedziałem, że plotki o tobie są przesadzone. 
Chciałbym, żebyś ty kiedyś poprosił o mój miecz, zobaczyłbyś 
wówczas moją odpowiedź.
   - Hola, Cykada! - zawołał nagle starosta wstając. - 
Przepuść go! Chodźcie tu żywo, panie Geralcie, witam, witam. 
Usuńcie się, panowie kupcy, zostawcie nas na chwilę. Wasze 
interesy muszą ustąpić sprawom o większym znaczeniu dla 
miasta. Petycje przedstawcie memu sekretarzowi!
   Pozorowana wylewność powitania nie zwiodła Geralta. 
Wiedział, że służyła wyłącznie za element przetargowy. Kupcy 
dostali czas na przemyślenie, czy łapówki są aby 
dostatecznie wysokie.
   - Założę się, że Cykada usiłował cię prowokować. - 
Herbolth niedbałym uniesieniem dłoni odpowiedział na równie 
niedbały ukłon wiedźmina. - Nie przejmuj się tym. Cykada 
dobywa broni wyłącznie na rozkaz. Prawda, nie bardzo mu to w 
smak, ale póki ja mu płacę, musi słuchać, inaczej fora ze 
dwora, z powrotem na gościniec. Nie przejmuj się nim.
   - Po diabła wam ktoś taki jak Cykada, starosto? Aż tak tu 
niebezpiecznie?
   - Bezpiecznie, bo płacę Cykadzie. - Herbolth zaśmiał się. 
- Jego sława sięga daleko i to mi jest na rękę. Widzisz, 
Aedd Gynvael i inne miasta w dolinie Toiny podlegają 
namiestnikom z Rakverelina. A namiestnicy ostatnimi czasy 
zmieniają się co sezon. Nie wiadomo zresztą, po co się 
zmieniają, bo i tak co drugi to półelf lub ćwierćelf, 
przeklęta krew i rasa, wszystko, co złe, przez elfów.
   Geralt nie dodał, że również przez wozaków, bo żart, choć 
znany, nie wszystkich śmieszył.
   - Każdy nowy namiestnik - ciągnął nabzdyczony Herbolth - 
zaczyna od usuwania grododzierżców i starostów starego 
reżymu, by obsadzić na stołkach swoich krewnych i znajomych. 
Ale po tym, co Cykada zrobił kiedyś wysłannikom pewnego 
namiestnika, mnie już nikt nie próbuje rugować z posady i 
jestem sobie najstarszym starostą najstarszego reżymu, nawet 
już nie pamiętam którego. No, ale my tu gadu-gadu, a żyła 
opadła, jak zwykła była mawiać moja świętej pamięci pierwsza 
żona. Przejdźmy do rzeczy. Jakiż to gad zalęgł się na naszym 
śmietnisku?
   - Zeugl.
   - W życiu nie słyszałem o czymś takim. Mniemam, już 
ubity?
   - Już ubity.
   - Ile ma to kosztować miejską kasę? Siedemdziesiąt?
   - Sto.
   - No, no, panie wiedźminie! Chybaście się blekotu napili! 
Sto marek za zabicie byle robaka, zadomowionego w kupie 
gówna?
   - Robak, czy nie robak, starosto, pożarł ośmioro ludzi, 
jak sami twierdziliście.
   - Ludzi? Dobre sobie! Potworzysko, jak mi doniesiono, 
zjadło starego Zakorka, który słynął tym, że nigdy nie 
trzeźwiał, jedną starą babę z podgrodzia i kilkoro dzieci 
przewoźnika Sulirada, co nieprędko odkryto, bo Sulirad sam 
nie wie, ile ma dzieci, za szybko je robi, by mógł zliczyć. 
Też mi ludzie! Osiemdziesiąt.
   - Gdybym nie zabił zeugla, wkrótce pożarłby kogoś 
znaczniejszego. Aptekarza, dajmy na to. I skąd bralibyście 
wówczas maść na szankry? Sto.
   - Sto marek to kupa pieniędzy. Nie wiem, czy dałbym tyle 
za dziewięciogłową hydrę. Osiemdziesiąt pięć.
   - Sto, panie Herbolth. Zważcie, że chociaż nie była to 
dziewięciogłowa hydra, nikt z tutejszych, nie wyłączając 
słynnego Cykady, nie potrafił jakoś poradzić sobie z 
zeuglem.
   - Bo nikt tutejszy nie zwykł babrać się w łajnie i 
odpadkach. Moje ostatnie słowo - dziewięćdziesiąt.
   - Sto.
   - Dziewięćdziesiąt pięć, na demony i diabły!
   - Zgoda.
   - No. - Herbolth uśmiechnął się szeroko. - Załatwione. 
zawsze się tak pięknie targujesz, wiedźminie?
   - Nie. - Geralt się nie uśmiechnął. - Raczej rzadko. Ale 
chciałem wam zrobić przyjemność, starosto.
   - I zrobiłeś, niech cię dżuma - zarechotał Herbolth. - 
Hej, Przegrzybek! Sam tu! Księgę dawaj i sakwę i odlicz mi 
tu migiem dziewięćdziesiąt marek.
   - Miało być dziewięćdziesiąt pięć.
   - A podatek?
   Wiedźmin zaklął z cicha. Starosta postawił na kwicie 
zamaszysty znaczek, potem podłubał w uchu czystym końcem 
pióra.
   - Tuszę, teraz na gnojowisku spokój będzie? Hę, 
wiedźminie?
  - Powinien. Był tylko jeden zeugl. Co prawda, mógł zdążyć 
się rozmnożyć. Zeugle są dwupłciowe jak ślimaki.
   - Co ty mi tu prawisz za bajki. - Herbolth spojrzał na 
niego zezem. - Do mnożenia trzeba dwojga, znaczy się samca i 
samicy. Cóż to, czy te zeugle lęgną się niczym pchły albo 
myszy, ze słomy zgniłej w sienniku? Każdy głupek to przecież 
wie, że nie ma myszów i myszowych, że wszystkie one jednakie 
i lęgną się same z siebie i ze słomy zgniłej.
   - A ślimaki z liściów mokrych się lęgną - wtrącił 
sekretarz Przegrzybek, wciąż zajęty układaniem monet w 
słupki.
   - Każdy to wie - zgodził się Geralt uśmiechając się 
pogodnie. - Nie ma ślimaków i ślimakowych. Są tylko liście. 
A kto sądzi inaczej, jest w błędzie.
   - Dosyć - uciął starosta, patrząc na niego podejrzliwie. 
- Dosyć mi tu o robactwie. Pytałem, czy się nam może na 
śmieciowisku znów coś uląc i bądź łaskaw odpowiedzieć, jasno 
a krótko.
   - Za jakiś miesiąc należałoby spenetrować wysypisko, 
najlepiej z psami. Małe zeugle nie są niebezpieczne.
   - A ty byś tego nie mógł zrobić, wiedźminie? Co do 
zapłaty, dogadamy się.
   - Nie. - Geralt odebrał pieniądze z rąk Przegrzybka. - 
Nie mam zamiaru tkwić w waszym urokliwym mieście nawet przez 
tydzień, a co dopiero miesiąc.
   - Ciekawe rzeczy prawisz. - Herbolth uśmiechnął się 
krzywo, patrząc mu prosto w oczy. - Zaiste, ciekawe. Bo ja 
myślę, że dłużej tu pobędziesz.
   - Źle myślicie, starosto.
   - Czyżby? Przyjechałeś tu z tą czarną wróżką, jak jej 
tam, zapomniałem... Guinever, chyba. "Pod Jesiotrem" z nią 
na kwaterze stanąłeś. Mówią, że w jednej izbie.
   - I co z tego?
   - A to, że ona, ilekroć do Aedd Gynvael zawita, to nie 
wyjeżdża tak prędko. A bywać, to ona u nas już bywała.
   Przegrzybek uśmiechnął się szeroko, szczerbato i 
znacząco. Herbolth nadal patrzył w oczy Geralta, bez 
uśmiechu. Geralt uśmiechnął się również, najpaskudniej jak 
umiał.
   - Ja tam zresztą nic nie wiem. - Starosta odwrócił wzrok 
i powiercił obcasem w ziemi. - I tyle mnie to obchodzi co 
łajno sobacze. Ale czarodziej Istredd, pomnijcie na to, to u 
nas ważna osoba. Niezastąpiona dla tego grodu, bezcenna, 
rzekłbym. Poważanie ma u ludzi, tutejszych i inszych też. My 
w jego czarodziejstwo nosów nie pchamy ani osobliwie w inne 
jego sprawy.
   - Może i słusznie - zgodził się wiedźmin. - A gdzie on 
mieszka, jeśli wolno spytać?
   - Nie wiesz? A przecież o tu, widzisz ten dom? Ten biały, 
wysoki, wetkany pomiędzy skład a cekhauz jak, nie 
przymierzając, świeca w rzyć. Ale teraz go tam nie 
zastaniesz. Istredd niedawno wedle południowego wału wykopał 
coś w ziemi i ryje teraz dookoła jak kret. I ludzi mi 
zagonił do tych wykopków. Poszedłem, pytam grzecznie, czego 
to, mistrzu, kopiecie dołki jak dziecko, ludzie się śmiać 
zaczynają. Co tam w tej ziemi jest? A on popatrzył na mnie 
jak na kapcana jakiegoś i mówi "Historia". Jaka znowu 
historia, pytam. A on na to: "Historia ludzkości. Odpowiedzi 
na pytania. Na pytanie, co było i na pytanie, co będzie". 
Gówno tu było, ja na to, ugór, krzaki i wilkołaki, zanim 
miasta nie pobudowano. A co będzie, zależy od tego, kogo w 
Rakverelinie namiestnikiem naznaczą, jakiego znowu półelfa 
parszywego. A w ziemi nie ma żadnych historii, nic tam nie 
ma, chyba glizdy, jeśli komuś na ryby wola. Myślisz, że 
posłuchał? A gdzie tam. Kopie dalej. Jeśli więc chcesz się z 
nim widzieć, idź pod południowy wał.
   - Eee, panie starosto - parsknął Przegrzybek. - Teraz to 
on w domu. Gdzie mu tam teraz do wykopków, teraz, kiedy...
   Herbolth spojrzał na niego groźnie. Przegrzybek zgarbił 
się i zachrząkał, przebierając nogami. Wiedźmin, nadal 
nieładnie uśmiechnięty, skrzyżował ręce na piersi.
   - Tak, hem, hem - starosta odkaszlnął. - Kto wie, może 
faktycznie Istredd jest teraz w domu. Co mnie to zresztą...
   - Bywajcie w zdrowiu, starosto - rzekł Geralt nie 
wysilając się nawet na parodię ukłonu. - Życzę dobrego dnia.
   Podszedł do Cykady, wychodzącego mu na spotkanie, 
brzęczącego orężem. Bez słowa wyciągnął rękę po swój miecz, 
który Cykada trzymał w zgięciu łokcia. Cykada cofnął się.
   - Śpieszno ci, wiedźminie?
   - Śpieszno.
   - Obejrzałem sobie twój miecz.
   Geralt zmierzył go spojrzeniem, które przy najlepszych 
chęciach nie mogłoby być uznane za ciepłe.
   - Jest się czym chwalić. - Kiwnął głową. - Niewielu go 
oglądało. A jeszcze mniej mogło o tym rozpowiadać.
   - Ho, ho. - Cykada błysnął zębami. - Strasznie groźnie to 
zabrzmiało, aż mnie ciarki przeszły. Zawsze mnie ciekawiło, 
wiedźminie, dlaczego ludzie tak się was boją. I myślę, że 
już wiem.
   - Śpieszę się, Cykada. Oddaj miecz, jeśli łaska.
   - Dym w oczy, wiedźminie, nic, aby dym w oczy. Straszycie 
ludzi niby pszczelarz pszczoły dymem i smrodem, tymi waszymi 
kamiennymi twarzamai, tym gadaniem, plotkami, które pewnie 
sami o sobie rozpuszczacie. A pszczoły uciekają przed dymem, 
durne one, miast wbić żądło w wiedźmińską rzyć, która 
spuchnie naonczas jak każda inna. Mówią o was, że nie 
czujecie jak ludzie. Łeż to. Gdyby którego z was dobrze 
dźgnąć, poczułby.
   - Skończyłeś?
   - Tak - powiedział Cykada oddają mu miecz. - Wiesz co 
mnie ciekawi, wiedźminie?
   - Wiem. Pszczoły.
   - Nie. Tak sobie dumam, jeślibyś ty wszedł w uliczkę z 
jednej strony z mieczem, a ja z drugiej, to który z nas 
doszedłby do końca uliczki? Rzecz widzi mi się warta 
zakładu.
   - Dlaczego czepiasz się mnie, Cykada? Szukasz zwady? O co 
ci chodzi?
   - O nic. Tak mnie tylko ciekawi, ileż to prawdy jest w 
tym, co ludzie gadają. Żeście tacy dobrzy w walce, wy, 
wiedźmini, bo ani w was serca, ani duszy, ani litości, ani 
sumienia. I tego wystarczy? Bo o mnie, dla przykładu, mówią 
to samo. I nie bez podstaw. Straszniem tedy ciekaw, kto z 
nas dwu, wszedłszy w uliczkę, wyszedłby z niej żywy. Co? 
Warto by się założyć? Jak myślisz?
   - Mówiłem, śpieszy mi się. Nie będę tracił czasu na 
rozmyślanie nad głupstwami. I nie zwykłem się zakładać. Ale 
gdyby ci kiedyś wpadło do głowy przeszkadzać mi w chodzeniu 
uliczką, to dobrze ci radzę, Cykada, zastanów się wpierw.
   - Dym. - Cykada uśmiechnął się. - Dym w oczy, wiedźminie. 
Nic więcej. Do zobaczenia, kto wie, może w jakiejś uliczce?
   - Kto wie.

IV  - Tu będziemy mogli swobodnie porozmawiać. Siadaj, 
Geralt.
   Tym, co najbardziej rzucało się w oczy w pracowni, była 
imponująca liczba ksiąg - to one zajmowały najwięcej miejsca 
w tym obszernym pomieszczeniu. Opasłe tomiska wypełniały 
regały na ścianach, wyginały półki, piętrzyły się na 
skrzyniach i komodach. Musiały, jak ocenił wiedźmin, 
kosztować majątek. Nie brakowało, rzecz jasna, innych, 
typowych elementów wystroju - wypchanego krokodyla, wiszącej 
u sufitu zasuszonej ryby-najeżki, zakurzonego kościotrupa i 
potężnej kolekcji słojów z alkoholem, zawierających każde 
chyba wyobrażalne paskudztwo - skolopendry, pająki, węże, 
ropuchy, a także niezliczone ludzkie i nieludzkie fragmenty, 
głównie flaki. Był tam nawet homunculus lub coś, co 
przypominało humunculusa, ale równie dobrze mogło być 
uwędzonym noworodkiem.
   Na Geralcie kolekcja ta nie zrobiła wrażenia - mieszkał 
przez pół roku u Yennefer w Vengerbergu, a Yennefer miała 
jeszcze ciekawszy zbiór, zawierający nawet niesłychanych 
rozmiarów fallus, podobno górskiego trolla. Posiadała też 
wielce udatnie wypchanego jednorożca, na którego grzbiecie 
lubiła się kochać. Geralt był zdania, że jeżeli istniało 
miejsce gorzej nadające się do uprawiania miłości, to był 
nim chyba tylko grzbiet żywego jednorożca. W przeciwieństwie 
do niego, który łóżko uważał za luksus i cenił sobie 
wszystkie możliwe zastosowania tego wspaniałego mebla, 
Yennefer potrafiła być szalenie ekstrawagancka. Geralt 
przypomniał sobie miłe momenty, spędzone z czarodziejką na 
pochyłym dachu, w pełnej próchna dziupli, na balkonie, i to 
cudzym, na balustradzie mostu, na chybotliwym czółnie na 
rwącej rzece i w czasie lewitacji trzydzieści sążni nad 
ziemią. Ale jednorożec był najgorszy, Któregoś szczęśliwego 
dnia kukła załamała się jednak pod nimi, rozpruła i 
rozleciała, dostarczając licznych powodów do śmiechu.
   - Co cię tak bawi, wiedźminie? - spytał Istredd, siadając 
za długim stołem, którego blat zalegała spora ilość 
zmurszałych czerepów, kości i zardzewiałego żelastwa.
   - Za każdym razem, gdy widzę te rzeczy - wiedźmin usiadł 
naprzeciw, wskazując na słoje i słoiki - zastanawiam się, 
czy rzeczywiście nie można uprawiać magii bez tego całego 
obrzydlistwa, na widok którego kurczy się żołądek.
   - Kwestia gustu - rzekł czarodziej. - Jak też i 
przyzwyczajenia. Co jednego brzydzi, drugiego jakoś nie 
rusza. A ciebie, Geralt, co brzydzi? Ciekawość, co też może 
brzydzić kogoś, kto, jak słyszałem, dla pieniędzy potrafi 
wejść po szyję w gnój i nieczystości? Nie traktuj, proszę, 
tego pytania jako obrazę czy prowokację. Naprawdę jestem 
ciekaw, co może wywołać u wiedźmina uczucie odrazy.
   - Czy w tym słoiku nie trzymasz przypadkiem krwi 
miesięcznej nietkniętej dziewicy, Istredd? Wiedz, że brzydzi 
mnie, gdy wyobrażam sobie ciebie, poważnego czarodzieja, z 
buteleczką w garści, usiłującego zdobyć ten cenny płyn, 
kropla po kropli, klęcząc, że się tak wyrażę, u samego 
źródła.
   - Celnie. - Istredd uśmiechnął się. - Mówię oczywiście o 
twoim błyskotliwym dowcipie, bo co do zawartości słoika, to 
nie trafiłeś.
   - Ale używasz czasami takiej krwi, prawda? Do niektórych 
zaklęć, jak słyszałem, ani podejdź bez krwi dziewicy, 
najlepiej zabitej w czasie pełni księżyca piorunem z jasnego 
nieba. W czym, ciekawość, krew taka lepsza jest od krwi 
starej gamratki, która po pijanemu spadła z ostrokołu?
   - W niczym - zgodził się czarodziej z miłym uśmiechem na 
ustach. - Ale gdyby się wydało, że tę rolę może praktycznie 
równie dobrze spełnić krew wieprza, o ileż łatwiejsza do 
zdobycia, wtedy byle hołota zaczęłaby eksperymentować z 
czarami. A gdy hołocie przyjdzie nazbierać i użyć owej tak 
fascynującej cię dziewiczej krwi, smoczych łez, jadu białych 
tarantul, wywaru z obciętych niemowlęcych rączek lub z 
trupa, ekshumowanego o północy, to niejeden się rozmyśli.
   Zamilkli. Istredd, sprawiając wrażenie głęboko 
zamyślonego, postukał paznokciami w leżącą przed nim 
spękaną, zbrązowiałą, pozbawioną żuchwy czaszkę, palcem 
wskazującym wodził po zębatej krawędzi otworu, ziejącego z 
kości skroniowej. Geralt przyglądał mu się nienatrętnie. 
Zastanawiał się, ile czarodziej może mieć lat. Wiedział, że 
ci zdolniejsi potrafili wyhamowywać proces starzenia się 
permanentnie i w dowolnym wieku. Mężczyźni, dla reputacji i 
prestiżu, preferowali wiek zaawansowanie dojrzały, sugerujący 
wiedzę i doświadczenie. Kobiety - jak Yennefer - mniej dbały 
o prestiż, bardziej o atrakcyjność. Istredd nie wyglądał na 
więcej niż zasłużone, krzepkie czterdzieści. Miał lekko 
szpakowate, proste, sięgające ramion włosy i liczne, 
dodające powagi zmarszczki na czole, przy ustach i w 
kącikach powiek. Geralt nie wiedział, czy głębia i mądrość 
szarych, łagodnych oczu była naturalna, czy wywołana 
czarami. Po krótkiej chwili doszedł do wniosku, że to 
wszystko jedno.
   - Istredd - przerwał niezręczne milczenie. - Przyszedłem 
tu, bo chciałem zobaczyć się z Yennefer. Pomimo że jej nie 
zastałem, zaprosiłeś mnie do środka. Na rozmowę. O czym? O 
hołocie, próbującej łamać wasz monopol na używanie magii? 
Wiem, że do tej hołoty zaliczasz również mnie. Nic to dla 
mnie nowego. Przez chwilę miałem wrażenie, że okażesz się 
inny niż twoi konfratrzy, którzy często nawiązywali ze mną 
poważne rozmowy, po to tylko, by oznajmić mi, że mnie nie 
lubią.
   - Nie myślę przepraszać cię za moich, jak się wyraziłeś, 
konfratrów - odrzekł spokojnie czarodziej. - Rozumiem ich, 
bo tak jak i oni, aby dojść do jakiej takiej wprawy w 
czarnoksięstwie, musiałem się nielicho napracować. Jako 
zupełny szczeniak, kiedy moi rówieśnicy biegali po polach z 
łukami, łowili ryby albo grali w cetno i licho, ja ślęczałem 
nad manuskryptami. Od kamiennej podłogi w wieży łamało mnie 
w kościach i rwało w stawach, oczywiście latem, bo zimą 
trzaskało szkliwo na zębach. Od kurzu ze starych zwojów i 
ksiąg kasłałem, aż oczy wyłaziły mi na łeb, a mój mistrz, 
stary Roedskilde, nigdy nie przepuścił okazji, by ściobnąć 
mnie po plecach nahajem, sądząc widocznie, że bez tego nie 
osiągnę zadowalających postępów w nauce. Nie użyłem ani 
wojaczki, ani dziewcząt, ani piwa za najlepszych lat, kiedy 
wszystkie te rozrywki najlepiej smakują.
   - Biednyś. Wiedźmin skrzywił się. - Zaiste, łza się w oku 
kręci.
   - Po co ta ironia? Próbuję wyjaśnić ci przyczyny, dla 
których czarodzieje nie przepadają za wsiowymi znachorami, 
zaklinaczami, uzdrawiaczami, jędzami i wiedźminami. Nazwij 
to, jak chcesz, nawet zwykłą zawiścią, ale tu właśnie leży 
przyczyna antypatii. Złości nas, gdy magię, sztukę, którą 
nauczono nas traktować jako elitarny kunszt, przywilej 
najlepszych i święte misterium, widzimy w rękach profanów i 
naturszczyków. Nawet, gdy jest to dziadowska, nędzna i 
śmiechu warta magia. Dlatego moi konfratrzy cię nie lubię. 
Ja, nawiasem mówiąc, też cię nie lubię.
   Geralt miał dość dyskusji, dość kluczenia, dość przykrego 
uczucia niepokoju, niczym ślimak pełzającego po karku i 
plecach. Spojrzał prosto w oczy Istredda, zacisnął palce na 
brzegu stołu.
   - Chodzi o Yennefer, prawda?
   Czarodziej uniósł głowę, wciąż lekko stukając paznokciami 
po leżącym na stole czerepie.
   - Gratuluję przenikliwości - powiedział, wytrzymując 
spojrzenie wiedźmina. - Moje uznanie. Tak, chodzi o 
Yennefer.
   Geralt milczał. Kiedyś, przed laty, przed wielu, wielu 
laty, jeszcze jako młody wiedźmin, czekał w zasadzce na 
mantikorę. I czuł, że mantikora się zbliża. Nie widział jej, 
nie słyszał. Ale czuł. Nigdy nie zapomniał tego uczucia. A 
teraz odczuwał dokładnie to samo.
   - Twoja przenikliwość - podjął czarodziej - oszczędzi nam 
sporo czasu, jaki zajęłoby dalsze owijanie w bawełnę. A tak, 
sprawę mamy jasną.
   Geralt nie skomentował.
   - Moja bliska znajomość z Yennefer - ciągnął Istredd - 
datuje się od dość dawna, wiedźminie. Przez długi czas była 
to znajomość bez zobowiązań, oparta na dłuższych lub 
krótszych, bardziej lub mniej regularnych okresach 
przebywania ze sobą. Tego typu niezobowiązujące partnerstwo 
jest powszechnie praktykowane wśród ludzi naszej profesji. 
Tyle że nagle przestało mi to odpowiadać. Zdecydowałem się 
złożyć jej propozycję zostania ze mną na stałe.
   - Co odpowiedziała?
   - Że się namyśli. Dałem jej czas do namysłu. Wiem, że nie 
jest to dla niej łatwa decyzja.
   - Dlaczego mi to mówisz, Istredd? Co tobą kieruje, poza 
godną szacunku, ale zaskakującą szczerością, tak rzadką 
wśród ludzi twojej profesji? Jaki cel ma ta szczerość?
   - Prozaiczny. - Czarodziej westchnął. - Bo widzisz, to 
twoja osoba utrudnia Yennefer podjęcie decyzji. Proszę cię 
zatem, abyś zechciał się usunąć. Byś zniknął z jej życia, 
przestał przeszkadzać. Krótko - byś wyniósł się do diabła. 
Najlepiej po cichu i bez pożegnania, co, jak mi się 
zwierzyła, zwykłeś praktykować.
   - Zaiste. - Geralt uśmiechnął się wymuszenie. - Twoja 
prostolinijna szczerość wprawia mnie w coraz większe 
osłupienie. Wszystkiego mogłem się spodziewać, ale nie 
takiej prośby. Czy nie uważasz, że zamiast prosić należało 
raczej kropnąć mnie zza węgła kulistym piorunem? Nie byłoby 
przeszkody, byłoby trochę sadzy, którą trzeba by zdrapać z 
muru. Sposób i łatwiejszy, i pewniejszy. Bo, widzisz, 
prośbie można odmówić, piorunowi kulistemu nie sposób.
   - Nie biorę pod uwagę możliwości odmowy.
   - Dlaczego? Byłabyż ta dziwna prośba niczym innym, jak 
tylko ostrzeżeniem, poprzedzającym piorun lub inne wesołe 
zaklęcie? Czy też może prośba ta ma być poparta brzęczącymi 
argumentami? Sumą, która oszołomi chciwego wiedźmina? Ileż 
to zamierzasz mi zapłacić, bym usunął się z drogi, wiodącej 
ku twemu szczęściu?
   Czarodziej przestał stukać w czaszkę, położył na niej 
dłoń, zacisnął palce. Geralt zauważył, że knykcie mu 
pobielały.
   - Nie było moim zamiarem znieważać cię podobną ofertą - 
powiedział. - Daleki byłem od tego. Ale... jeśli... Geralt, 
jestem czarodziejem, i to nie najgorszym. Nie myślę chełpić 
się tu wszechmocą, ale wiele z twoich życzeń, jeśli 
zechciałbyś je wyrazić, mógłbym spełnić. Niektóre, o, z 
równą łatwością.
   Machnął ręką, niedbale, jakby odpędzał komara. W 
powietrzu nad stołem zaroiło się nagle od bajecznie 
kolorowych motyli niepylaków.
   - Moim życzeniem, Istredd - wycedził wiedźmin, odganiając 
trzepoczące przy twarzy owady - jest, abyś przestał pchać 
się między mnie i Yennefer. Mało mnie obchodzą propozycje, 
które jej składasz. Mogłeś się jej oświadczać, gdy była z 
tobą. Dawniej. Bo dawniej było dawniej, a teraz jest teraz. 
Teraz jest ze mną. Mam się usunąć, ułatwić ci sprawę? 
Odmawiam. Nie tylko ci nie pomogę, ale będę przeszkadzał, w 
miarę skromnych możliwości. Jak widzisz, nie ustępuję ci w 
szczerości.
   - Nie masz prawa mi odmawiać. Nie ty.
   - Za kogo ty mnie uważasz, Istredd?
   Czarodziej spojrzał mu prosto w oczy, przechylając się 
przez stół.
   - Za jej przelotną miłostkę. Za chwilową fascynację, w 
najlepszym razie, za kaprys, za przygodę, jakich Yenna miała 
setki, bo Yenna lubi bawić się emocjami, jest impulsywna i 
nieobliczalna w kaprysach. Za to cię uważam, albowiem 
zamieniwszy z tobą te kilka słów, odrzuciłem możliwość, by 
traktowała cię wyłącznie instrumentalnie. A wierz mi, to się 
jej zdarza wcale często.
   - Nie zrozumiałeś pytania.
   - Mylisz się, zrozumiałem. Ale celowo mówię wyłącznie o 
emocjach Yenny. Bo ty jesteś wiedźminem i żadnych emocji 
doznawać nie możesz. Nie chcesz spełnić mojej prośby, bo 
wydaje ci się, że zależy ci na niej, myślisz, że... Geralt, 
ty jesteś z nią tylko dlatego, że ona tego chce i będziesz z 
nią tak długo, jak ona zechce. A to, co czujesz, to 
projekcja jej emocji, zainteresowania, które ci okazuje. Na 
wszystkie demony Dołu, Geralt, nie jesteś dzieckiem, wiesz, 
kim jesteś. Jesteś mutantem. Nie zrozum mnie opacznie, nie 
mówię tego, by cię znieważać czy okazywać pogardę. 
Stwierdzam fakt. Jesteś mutantem, a jedną z podstawowych 
cech twojej mutacji jest pełna niewrażliwość na emocje. 
Takim cię stworzono, byś mógł wykonywać twój zawód. 
Rozumiesz? Ty nie możesz niczego odczuwać. To, co bierzesz 
za uczucia, to pamięć komórkowa, somatyczna, jeśli wiesz, co 
znaczy to słowo.
   - Wyobraź sobie, że wiem.
   - Tym lepiej. Posłuchaj więc. Proszę cię o coś, o co mogę 
poprosić wiedźmina, a człowieka nie mógłbym. Jestem szczery 
z wiedźminem, z człowiekiem nie mógłbym sobie pozwolić na 
szczerość. Geralt, ja chcę dać Yennie zrozumienie i 
stabilizację, uczucie i szczęście. Możesz, z ręką na sercu, 
zadeklarować to samo? Nie, nie możesz. Dla ciebie to są 
słowa pozbawione znaczenia. Włóczysz się za Yenną, ciesząc 
się jak dziecko z chwilowej sympatii, jaką ci okazuje. Jak 
zdziczały kot, w którego wszyscy ciskają kamieniami, 
mruczysz, zadowolony, bo oto znalazł się ktoś, kto nie boi 
się cię pogłaskać. Rozumiesz, co mam na myśli? Och, wiem, że 
rozumiesz, głupi nie jesteś, to jasne. Sam więc widzisz, że 
nie masz prawa mi odmawiać, gdy grzecznie proszę.
   - Mam takie samo prawo odmawiać - wycedził Geralt - jak 
ty prosić, i tym samym nasze prawa znoszą się wzajemnie, 
wracamy do punktu wyjścia, a ten punkt jest taki - Yen, za 
nic sobie widać mając moją mutację i jej skutki, jest teraz 
ze mną. Oświadczyłeś się jej, twoje prawo. Powiedziała, że 
się namyśli? Jej prawo. Odnosisz wrażenie, że przeszkadzam 
jej w podjęciu decyzji? Że waha się? Że ja jestem przyczyną 
jej wahania? A to już moje prawo. Jeżeli się waha, to pewnie 
jednak ma po temu powody. Pewnie jednak coś jej daję, 
chociaż może i brak na to słów w wiedźmińskim słowniku.
   - Posłuchaj...
   - Nie. Ty posłuchaj mnie. Była kiedyś z tobą, powiadasz? 
Kto wie, może to nie ja, ale ty byłeś dla niej tylko 
przelotną miłostką, kaprysem, nieopanowaniem emocji, tak dla 
niej typowym? Istredd, ja nie mogę nawet wykluczyć, czy aby 
nie traktowała cię wówczas wyłącznie instrumentalnie. Tego, 
panie czarodzieju, nie da się wykluczyć li tylko na 
podstawie rozmowy. W takim przypadku, jak mi się zdaje, 
instrument bywa istotniejszy od elokwencji.
   Istredd nie drgnął nawet, nawet nie zacisnął szczęk. 
Geralt podziwiał jego opanowanie. Niemniej przedłużające się 
milczenie zdawało się wskazywać, że cios trafił celnie.
   - Bawisz się słowami - rzekł wreszcie czarodziej. - 
Upajasz się nimi. Słowami chcesz zastąpić normalne, ludzkie 
uczucia, których w tobie nie ma. Twoje słowa nie wyrażają 
uczuć, to tylko dźwięki, takie, jakie wydaje ten czerep, gdy 
w niego stuknąć. Bo ty jesteś równie pusty jak ten czerep. 
Nie masz prawa...
   - Przestań - przerwał Geralt ostro, być może nawet zbyt 
ostro. - Przestań odmawiać mi z uporem praw, mam tego dosyć, 
słyszysz? Powiedziałem ci, nasze prawa są równe. Nie, do 
nagłej cholery, moje są większe.
   - Doprawdy? - Czarodziej pobladł lekko, sprawiając tym 
Geraltowi niewysłowioną przyjemność. - A to z jakiego tytułu?
   Wiedźmin zastanowił się chwilę i zdecydował dobić go.
   - A z takiego - wypalił - że wczoraj w nocy kochała się 
ze mną, a nie z tobą.
   Istredd przyciągnął czaszkę blisko ku sobie, pogładził 
ją. Ręka, ku zmartwieniu Geralta, nie drgnęła mu nawet.
   - To, według ciebie, daje jakieś prawa?
   - Tylko jedno. Prawo do wyciągania wniosków.
   - Aha - rzekł wolno czarodziej. - Dobrze. Jak chcesz. Ze 
mną kochała się dziś przed południem. Wyciągnij wnioski, 
masz prawo. Ja już wyciągnąłem.
   Milczenie trwało długo. Geralt rozpaczliwie szukał słów. 
Nie znalazł. Żadnych.
   - Szkoda tego gadania - powiedział wreszcie, wstając, zły 
na siebie, bo zabrzmiało to obcesowo i głupio. - Idę.
   - Idź do diabła - rzekł Istredd, równie obcesowo, nie 
patrząc na niego.

V  Gdy weszła, leżał w ubraniu na łóżku, z dłońmi 
podłożonymi pod kark. Udawał, że patrzy w sufit. Patrzył na 
nią.
   Yennefer powoli zamknęła za sobą drzwi. Była piękna.
   Jakaż ona jest piękna, pomyślał. Wszystko w niej jest 
piękne. I groźne. Te jej kolory, ten kontrast czerni i 
bieli. Piękno i groza. Jej gawronie, naturalne loki. Kości 
policzkowe, wyraźne, zaznaczające się zmarszczką, którą 
uśmiech - jeśli uzna za celowe się uśmiechnąć - tworzy obok 
ust, cudownie wąskich i bladych pod pomadką. Jej brwi, 
cudownie nieregularne, gdy zmyje węgielek, którym podkreśla 
je za dnia. Jej nos, cudownie za długi. Jej drobne dłonie, 
cudownie nerwowe, niespokojne i zdolne. Talia, cienka i 
wiotka, podkreślona nadmiernie ściągniętym paskiem. Smukłe 
nogi, nadające w ruchu obłe kształty czarnej spódnicy. 
Piękna.
   Bez słowa usiadła przy stole, oparła podbródek na 
splecionych dłoniach.
   - No, dobrze, zaczynajmy - powiedziała. - To 
przedłużające się, pełne dramatyzmu milczenie jest zbyt 
banalne jak dla mnie. Załatwmy to. Wstawaj z łóżka i nie gap 
się w powałę z obrażoną miną. Sytuacja jest dostatecznie 
głupia i nie ma co ugłupiać jej jeszcze bardziej. Wstawaj, 
mówię.
   Wstał posłusznie, bez ociągania, usiadł okrakiem na zydlu 
naprzeciw. Nie unikała jego wzroku. Mógł się spodziewać.
   - Jak mówiłam, załatwmy to, załatwmy to szybko. Żeby nie 
stawiać cię w niezręcznym położeniu, odpowiem od razu na 
wszystkie pytania, nie musisz ich nawet zadawać. Tak, to 
prawda, jadąc z tobą do Aedd Gynvael jechałam do Istredda i 
wiedziałam, że spotkawszy się z nim, pójdę z nim do łóżka. 
Nie sądziłam, że to się wyda, że będziecie chwalić się 
jeden przed drugim. Wiem, jak się teraz czujesz i przykro mi 
z tego powodu. Ale nie, nie czuję się winna.
   Milczał.
   Yennefer potrząsnęła głową, jej lśniące, czarne loki 
kaskadą spłynęły z ramienia.
   - Geralt, powiedz coś.
   - On... - Odchrząknął. - On mówi o tobie Yenna.
   - Tak. - Nie spuściła oczu. - A ja do niego mówię Val. To 
jego imię. Istredd to przydomek. Znam go od lat, Geralt. 
Jest mi bardzo bliski. Nie patrz tak na mnie. Ty też jesteś 
mi bliski. I w tym tkwi cały kłopot.
   - Zastanawiasz się nad przyjęciem jego propozycji?
   - A żebyś wiedział, zastanawiam się. Mówiłam ci, znamy 
się od lat. Od... wielu lat. Łączą mnie z nim 
zainteresowania, cele, ambicje. Rozumiemy się bez słów. Może 
mi dać oparcie, a kto wie, może przyjdzie dzień, gdy będą 
potrzebować oparcia. A nade wszystko... On... on mnie 
kocha. Tak myślę.
   - Nie będę stawał ci na zawadzie, Yen.
   Podrzuciła głowę, a jej fiołkowe oczy rozbłysły sinym 
ogniem.
   - Na zawadzie? Czy ty niczego nie rozumiesz, idioto? 
Gdybyś stawał mi na zawadzie, gdybyś mi po prostu 
przeszkadzał, to w mgnieniu oka pozbyłabym się tej 
przeszkody, teleportowałabym cię na koniec przylądka 
Bremervoord albo przeniosła trąbą powietrzną do kraju Hannu. 
Przy odrobinie wysiłku wtopiłabym cię w kawał kwarcu i 
postawiła w ogródku na klombie piwonii. Mogłabym też tak 
przeprać ci mózg, że zapomniałbyś, kim byłam i jak się 
nazywałam. I to wszystko pod warunkiem, że chciałoby mi się. 
Bo mogłabym po prostu powiedzieć "Było miło, żegnaj". 
Mogłabym zwiać po cichu, tak, jak ty to kiedyś zrobiłeś, 
uciekając z mojego domu w Vengerbergu.
   - Nie krzycz, Yen, nie bądź agresywna. I nie wywlekaj tej 
historii z Vengerbergu, przyrzekliśmy sobie przecież nie 
wracać już do tego. Nie mam do ciebie żalu, Yen, nie robię 
ci przecież wyrzutów. Wiem, że nie da się do ciebie 
przyłożyć zwykłej miarki. A to, że mi przykro... To, że 
zabija mnie świadomość, że cię tracę... To pamięć komórkowa. 
Atawistyczne resztki uczuć u wypranego z emocji mutanta...
   - Nie cierpię, gdy tak mówisz! - wybuchnęła. - Nie 
znoszę, gdy używasz tego słowa. Nigdy więcej nie używaj go w 
mojej obecności. Nigdy!
   - Czy to zmieni fakt? Przecież jestem mutantem.
   - Nie ma żadnego faktu. Nie wymawiaj przy mnie tego 
słowa.
   Czarna pustułka, siedząca na rogach jelenich, machnęła 
skrzydłami, zazgrzytała szponami. Geralt spojrzał na ptaka, 
na jego żółte, nieruchome oko. Yennefer znowu oparła 
podbródek na splecionych dłoniach.
   - Yen.
   - Słucham, Geralt.
   - Obiecałaś odpowiedzieć na moje pytania. Na pytania, 
których nawet nie muszę zadawać. Zostało jedno, 
najważniejsze. To, którego nigdy ci nie zadałem. Które bałem 
się zadać. Odpowiedz na nie.
   - Nie potrafię, Geralt - powiedziała twardo.
   - Nie wierzę ci, Yen. Znam cię za dobrze.
   - Nie można dobrze znać czarodziejki.
   - Odpowiedz na moje pytanie, Yen.
   - Odpowiadam - nie wiem. Ale cóż to za odpowiedź?
   Zamilkli. Dobiegający z ulicy gwar ścichł, uspokoił się. 
Chylące się ku zachodowi słońce zapaliło ognie w szparach 
okiennic, przeszyło izbę skośnymi smugami światła.
   - Aedd Gynvael - mruknął wiedźmin. - Okruch lodu... 
Czułem to. Wiedziałem, że to miasto... Jest mi wrogie. Złe.
   - Aedd Gynvael - powtórzyła wolno.- Sanie królowej elfów. 
Dlaczego? Dlaczego, Geralt?
   - Jadę za tobą, Yen, bo zaplątałem, zawęźliłem uprząż 
moich sań w płozy twoich. A dookoła mnie zamieć. I Mróz. 
Zimno.
   - Ciepło stopiłoby w tobie okruch lodu, którym cię 
ugodziłam - szepnęła. - Wówczas prysłby czar, zobaczyłbyś 
mnie taką, jaka naprawdę jestem.
   - Smagaj tedy białe konie, Yen, niechaj mkną na północ, 
tam, gdzie nigdy nie nastaje odwilż. Oby nigdy nie nastała. 
Chcę jak najprędzej znaleźć się w twoim lodowym zamku.
   - Ten zamek nie istnieje, Geralt. - Usta Yennefer 
drgnęły, skrzywiły się. - Jest symbolem. A nasza sanna jest 
pościgiem za marzeniem, które jest nieosiągalne. Bo ja, 
królowa elfów, pragnę ciepła. To właśnie jest moja 
tajemnica. Dlaczego co roku wśród śnieżnej zamieci moje 
sanie niosą mnie przez jakieś miasteczko i co roku ktoś 
porażony moim czarem pętli uprząż swoich sań w płozy moich. 
Co roku. Co roku ktoś nowy. Bez końca. Bo ciepło, którego 
tak pragnę, niweczy zarazem czar, niweczy magię i urok. Mój 
ugodzony lodową gwiazdką wybranek staje się nagle zwykłym 
nikim. A ja w jego odtajałych oczach staję się nie lepsza od 
innych... śmiertelniczek...
   - A spod nieskazitelnej bieli wyłania się wiosna - 
powiedział. - Wyłania się Aedd Gynvael, brzydkie miasteczko 
o pięknej nazwie. Aedd Gynvael i jego śmietnik, ogromna, 
śmierdząca kupa śmieci, w którą muszę wejść, bo za to mi 
płacą, bo po to mnie stworzono, by wchodzić w plugastwo, 
które innych napawa wstrętem i obrzydzeniem. Pozbawiono mnie 
zdolności odczuwania, abym nie był w stanie odczuć, jak 
potwornie plugawe jest owo plugastwo, bym nie cofnął się, 
nie uciekł przed nim, przejęty zgrozą. Tak, pozbawiono mnie 
uczuć. Ale niedokładnie. Ten, kto to robił, spartaczył 
robotę, Yen.
   Zamilkli. Czarna pustułka zaszeleściła piórami, 
rozwijając i składając skrzydła.
   - Geralt...
   - Słucham, Yen.
   - Teraz ty odpowiedz na moje pytanie. Na to pytanie, 
którego nigdy ci nie zadałam. To, które bałam się... Teraz 
również ci go nie zadam, ale odpowiedz. Bo... bo bardzo 
pragnęłabym usłyszeć twoją odpowiedź. To jedno, jedyne 
słowo, którego nigdy mi nie powiedziałeś. Wypowiedz je, 
Geralt. Proszę.
   - Nie potrafię, Yen.
   - Co jest przyczyną?
   - Nie wiesz? - Uśmiechnął się smutno. - Moja odpowiedź 
byłaby tylko słowem. Słowem, które nie wyraża uczucia, nie 
wyraża emocji, bo z tych jestem wyprany. Słowem, które 
byłoby wyłącznie dźwiękiem, jaki wydaje przy uderzeniu pusty 
i zimny czerep.
   Patrzyła na niego w milczeniu. Jej oczy, szeroko 
rozwarte, nabrały głębokiego, gorejącego fioletu.
   - Nie, Geralt - powiedziała - to nieprawda. A może 
prawda, ale niepełna. Nie jesteś wyprany z uczuć. Teraz to 
widzę. Teraz wiem, że...
   Zamilkła.
   - Dokończ, Yen. Zdecydowałaś już. Nie kłam. Znam cię. 
Widzę to w twoich oczach.
   Nie spuściła wzroku. Wiedział.
   - Yen - szepnął. 
   - Daj rękę - powiedziała.
   Ujęła jego dłoń pomiędzy swoje, od razu poczuł mrowienie 
i tętnienie krwi w żyłach przedramienia. Yennefer szeptała 
zaklęcia, spokojnym, miarowym głosem, ale widział krople 
potu, którymi wysiłek sperlił jej pobladłe czoło, widział 
rozszerzone z bólu źrenice.
   Puściwszy jego rękę, wyciągnęła dłonie, poruszyła nimi, 
pieszczotliwym gestem głaszcząc jakiś niewidzialny kształt, 
powoli, od góry ku dołowi. Między jej palcami powietrze 
zaczęło gęstnieć i mętnieć, wzdymać się i tętnić jak dym.
   Patrzył zafascynowany. Magia twórcza, uważana za 
szczytowe osiągnięcie czarodziejów, zawsze go fascynowała, o 
wiele bardziej niż iluzja czy magia transformująca. Tak, 
Istredd miał rację, pomyślał, w porównaniu z taką magią moje 
Znaki wyglądają po prostu śmiesznie.
   Między drgającymi z wysiłku dłońmi Yennefer powoli 
materializował się kształt ptaka czarnego jak węgiel. Palce 
czarodziejki delikatnie głaskały nastroszone piórka, płaską 
główkę, zakrzywiony dziób. Jeszcze jeden ruch, hipnotyzująco 
płynny, pieszczotliwy i czarna pustułka, pokręciwszy głową, 
zaskrzeczała głośno. Jej bliźniaczka, wciąż nieruchomo 
siedząca na rogach, odpowiedziała skrzeczeniem.
   - Dwie pustułki - rzekł Geralt cicho. - Dwie czarne 
pustułki, stworzone za pomocą magii. Jak mniemam, obie są ci 
potrzebne.
   - Słusznie mniemasz - powiedziała z trudem. - Obie są mi 
potrzebne. Myliłam się, sądząc, że wystarczy jedna. Jak ja 
bardzo się myliłam, Geralt... Do jakiej pomyłki przywiodła 
mnie pycha królowej zimy, przekonanej o swojej wszechmocy. A 
są rzeczy... których nie sposób zdobyć nawet magią. I są 
dary, których nie wolno przyjąć, jeśli nie jest się w stanie 
odwzajemnić ich... czymś równie cennym. W przeciwnym razie 
taki dar przecieknie przez palce, stopki się niby okruch 
lodu, zaciśnięty w dłoni. Zostanie tylko żal, poczucie 
straty i krzywdy...
   - Yen...
   - Jestem czarodziejką, Geralt. Władza nad materią, którą 
posiadam, jest darem. Darem odwzajemnionym. Zapłaciłam 
zań... Wszystkim, co posiadałam. Nie zostało nic.
   Milczał. Czarodziejka przetarła czoło drżącą dłonią.
   - Myliłam się - powtórzyła. - Ale naprawię mój błąd. 
Emocje i uczucia...
   Dotknęła głowy czarnej pustułki. Ptak nastroszył się, 
bezgłośnie otwierając krzywy dziób.
   - Emocje, kaprysy i kłamstwa, fascynacja i gra. Uczucia i 
ich brak... Dary, których nie wolno przyjąć... Kłamstwo i 
prawda. Czym jest prawda? Zaprzeczeniem kłamstwa? Czy 
stwierdzeniem faktu? A jeżeli fakt jest kłamstwem, czym jest 
wówczas prawda? Kto jest pełen uczuć, które nim targają, a 
kto pustą skorupą zimnego czerepu? Kto? Co jest prawdą, 
Geralt? Czym jest prawda?
   - Nie wiem, Yen. Powiedz mi.
   - Nie - powiedziała i spuściła oczy. Po raz pierwszy. 
Nigdy przedtem nie widział, by to robiła. Nigdy.
   - Nie - powtórzyła. - Nie mogę, Geralt. Nie mogę ci tego 
powiedzieć. Powie ci to ten ptak, zrodzony z dotknięcia 
twojej dłoni. Ptaku? Czym jest prawda?
   - Prawda - powiedziała pustułka - jest okruchem lodu.

VI  Chociaż wydawało mu się, że bez celu i zamiaru wędruje 
zaułkami, nagle znalazł się przy południowym murze, na 
wykopalisku, wśród sieci rowów, przecinających ruiny przy 
kamiennej ścianie, błądzących zakosami wśród odsłoniętych 
kwadratów starożytnych fundamentów.
   Istredd był tam. W koszuli z podwiniętymi rękawami i 
wysokich butach, pokrzykiwał na pachołków, rozkopujących 
motykami pasiastą ścianę wykopu, wypełnioną różnokolorowymi 
warstwami ziemi, gliny i węgla drzewnego.  Obok, na deskach, 
leżały poczerniałe kości, skorupy garnków i inne przedmioty, 
nierozpoznawalne, skorodowane, zbrylone rdzą.  
   Czarodziej zauważył go natychmiast. Wydawszy kopiącym 
kilka głośnych poleceń, wyskoczył z wykopu, podszedł, 
wycierając ręce o spodnie.
   - Słucham, o co chodzi? - spytał obcesowo.
   Wiedźmin stojąc przed nim nieruchomo, nie odpowiedział. 
Pachołkowie, pozorując pracę, obserwowali ich pilnie, 
szeptali między sobą.
   - Aż tryska od ciebie nienawiścią. - Istredd skrzywił 
się. - O co chodzi, pytam? Zdecydowałeś się? Gdzie jest 
Yenna? Mam nadzieję, że...
   - Nie miej za dużo nadziei, Istredd.
   - Oho - powiedział czarodziej. - Cóż to słyszę w twoim 
głosie? Czy aby dobrze cię wyczuwam?
   - A cóż takiego wyczuwasz?
   Istredd oparł pięści o biodra i spojrzał na wiedźmina 
wyzywająco.
   - Nie zwódźmy się, Geralt - powiedział. - Nienawidzisz 
mnie i ja ciebie też. Znieważyłeś mnie, mówiąc o Yennefer... 
wiesz, co. Ja odpowiedziałem ci podobną zniewagą. 
Przeszkadzasz mi, ja przeszkadzam tobie. Załatwmy to jak 
mężczyźni. Nie widzę innego rozwiązania. Po to tu 
przyszedłeś, prawda?
   - Tak - powiedział Geralt trąc czoło. - Masz rację, 
Istredd. Po to tu przyszedłem. Niewątpliwie.
   - Słusznie. To nie może trwać. Dopiero dzisiaj 
dowiedziałem się, że od paru lat Yenna krąży między nami jak 
szmaciana piłeczka. Raz jest ze mną, raz z tobą. Ucieka ode 
mnie, aby szukać ciebie i na odwrót. Inni, z którymi jest w 
przerwach, nie liczą się. Liczymy się tylko my dwaj. Tak 
dalej być nie może. Jest nas dwóch, musi zostać jeden.
   - Tak - powtórzył Geralt, nie odrywając ręki od czoła. - 
Tak... Masz rację.
   - W naszym zadufaniu - ciągnął czarodziej - myśleliśmy, 
że Yenna bez wahania wybierze lepszego. Co do tego, kto jest 
tym lepszym, żaden z nas nie miał wątpliwości. Doszło do 
tego, że jak smarkacze zaczęliśmy licytować się jej 
względami i równie mało co niedorośli smarkacze 
pojmowaliśmy, czym były te względy i co oznaczały. Mniemam, 
że podobnie jak ja przemyślałeś to sobie i wiesz, jak bardzo 
myliliśmy się obaj. Yenna, Geralt, nie ma najmniejszego 
zamiaru wybierać między nami, nawet gdy przyjmiemy, że 
umiałaby wybrać. Cóż, będziemy musieli załatwić to za nią. 
Ja bowiem nie myślę dzielić się Yenną z nikim, a fakt, że tu 
przyszedłeś, świadczy podobnie o tobie. Znamy ją, Geralt, aż 
za dobrze. Dopóki jest nad dwóch, żaden nie może być jej 
pewien. Musi zostać jeden. Zrozumiałeś to, prawda?
   - Prawda - powiedział wiedźmin, z trudem poruszając 
martwiejącymi wargami. - Prawda jest okruchem lodu...
   - Co?
   - Nic.
   - Co się z tobą dzieje? Jesteś chory czy pijany? Czy też 
może nafaszerowany wiedźmińskimi ziołami?
   - Nic mi nie jest. Coś... coś wpadło mi do oka. Istredd, 
musi zostać jeden. Tak, po to tu przyszedłem. Niewątpliwie.
   - Wiedziałem - powiedział czarodziej. - Wiedziałem, że 
przyjdziesz. Zresztą, będę z tobą szczery. Uprzedziłeś mnie 
w zamiarach.
   - Piorun kulisty? - Uśmiechnął się blado wiedźmin. 
Istredd zmarszczył brwi.
   - Może - powiedział. - Może i piorun kulisty. Ale na 
pewno nie zza węgła. Honorowo, twarzą w twarz. Jesteś 
wiedźminem, to wyrównuje szanse. No, decyduj, gdzie i kiedy.
   Geralt zastanowił się. I zdecydował.
   - Ten placyk... - wskazał ręką. - Przechodziłem 
tamtędy...
   - Wiem. Jest tam studnia, nazywa się Zielony Klucz.
   - Przy studni, zatem. Tak. Przy studni... Jutro, dwie 
godziny po wschodzie słońca.
   - Dobrze. Będę tam o czasie.
   Stali przez chwilę nieruchomo, nie patrząc na siebie. 
Wreszcie czarodziej mruknął coś pod nosem, kopnął bryłę 
gliny i rozbił ją uderzeniem obcasa.
   - Geralt?
   - Co?
   - Nie czujesz się głupio?
   - Czuję się głupio - przyznał niechętnie wiedźmin.
   - Ulżyło mi - mruknął Istredd. - Bo ja czuję się jak 
ostatni kretyn. Nigdy nie przypuszczałem, że kiedyś będę 
musiał bić się z wiedźminem na śmierć i życie z powodu 
kobiety.
   - Wiem, jak się czujesz, Istredd.
   - Cóż... - Czarodziej uśmiechnął się wymuszenie. - Fakt, 
że do tego doszło, że zdecydowałem się na coś tak dalece 
sprzecznego z moją naturą, świadczy o tym, że... Że tak 
trzeba.
   - Wiem, Istredd.
   - Oczywiście wiesz także, że ten z nas, który przeżyje, 
będzie musiał prędko uciekać i schować się przed Yenną na 
końcu świata?
   - Wiem.
   - I oczywiście liczysz na to, że gdy ochłonie z 
wściekłości, będzie można do niej wrócić?
   - Oczywiście.
   - No, to załatwione. - Czarodziej zrobił ruch, jakby 
chciał się odwrócić, po chwili wahania wyciągnął do niego 
dłoń. - Do jutra, Geralt.
   - Do jutra. - Wiedźmin uścisnął podaną mu rękę. - Do 
jutra, Istredd.

VII  - Hej, wiedźminie!
   Geralt uniósł głowę znad stołu, na którego blacie w 
zamyśleniu rozmazywał rozlane piwo w fantazyjne esy floresy.
   - Niełatwo było cię znaleźć. - Starosta Herbolth 
przysiadł się, odsunął dzbanki i kufle. - W oberży 
powiedzieli, żeś się wyniósł do stajen, w stajniach 
znalazłem tylko konia i tobołki. A ty tu... To chyba 
najparszywsza karczma w całym mieście. Tylko najgorsza 
hołota tu przychodzi. Co tu robisz?
   - Piję.
   - Widzę. Chciałem z tobą pogwarzyć. Trzeźwyś?
   - Jak dziecko.
   - Radem.
   - O co wam chodzi, Herbolth? Jestem, jak widzicie, zajęty 
- Geralt uśmiechnął się do dziewki stawiającej na stole 
kolejny dzban.
   - Rozeszła się plotka - zmarszczył się starosta - że ty i 
nasz czarodziej postanowiliście się pozabijać.
   - To nasza sprawa. Jego i moja. Nie wtrącajcie się.
   - Nie, to nie wasza sprawa - zaprzeczył Herbolth. - 
Istredd jest nam potrzebny, nie stać nas na drugiego 
czarodzieja.
   - Idźcie tedy do świątyni i pomódlcie się o jego 
zwycięstwo.
   - Nie kpij no - warknął starosta. - I nie wymądrzaj się, 
przybłędo jeden. Na bogów, gdybym nie wiedział, że czarownik 
mi tego nie wybaczy, to wtrąciłbym cię do lochu, na samo dno 
jamy, wywlókł za mury dwójką koni albo kazał Cykadzie zakłuć 
cię jak świnię. Ale, niestety, Istredd ma bzika na punkcie 
honoru i nie darowałby mi tego. Wiem, że by mi nie darował.
   - Świetnie się składa. - Wiedźmin dopił kolejny kufel i 
wypluł pod stół źdźbło słomy, które do niego wpadło. - 
Upiekło mi się, nie ma co. To wszystko?
   - Nie - powiedział Herbolth, wyciągając spod płaszcza 
nabity mieszek. - Masz tu sto marek, wiedźminie, bierz je i 
wynoś się z Aedd Gynvael. Wynoś się stąd, najlepiej zaraz, w 
każdym razie przed wschodem słońca. Powiedziałem, nie stać 
nas na drugiego czarodzieja, nie dopuszczę, by nasz 
ryzykował życiem w pojedynku z kimś takim jak ty, z głupiego 
powodu, dla jakiejś...
   Urwał, nie dokończył, chociaż wiedźmin nawet nie drgnął.
   - Zabierz zza tego stołu twoją paskudną mordę, Herbolth - 
powiedział powoli Geralt. - A twoje sto marek wsadź sobie w 
rzyć. Odejdź, bo niedobrze mi się robi na twój widok, 
jeszcze chwila, a obrzygam cię od czapki po ciżmy.
   Starosta schował mieszek, położył obie dłonie na stole.
   - Nie, to nie - powiedział. - Chciałem po dobroci, ale 
jeśli nie, to nie. Bijcie się, posieczcie, spalcie, 
porozrywajcie na sztuki dla tej dziwki, rozkładającej nogi 
dla każdego, kto zechce. Myślę, że Istredd poradzi sobie z 
tobą, ty płatny zbóju, tak, że tylko buty z ciebie zostaną, 
ale jeśli nie, to ja cię dopadnę, zanim jeszcze jego trup 
ostygnie i wszystkie gnaty połamię ci na torturach. Jednego 
całego miejsca na tobie nie zostawię, ty...
   Nie zdążył cofnąć rąk ze stołu, ruch wiedźmina był zbyt 
szybki, wyskakujące spod blatu ramię zamazało się w oczach 
starosty, a sztylet z hukiem utkwił pomiędzy palcami jego 
dłoni.
   - Może - szepnął wiedźmin, zaciskając pięść na rękojeści 
puginału, wpatrzony w twarz Herboltha, z której odpłynęła 
krew. - Może Istredd mnie zabije. Ale jeśli nie... Wtedy 
odejdę stąd, a ty, śmieciu plugawy, nie próbuj mnie 
zatrzymywać, jeśli nie chcesz, by uliczki waszego brudnego 
miasta spieniły się od posoki. Precz stąd.
   - Panie starosto! Co się tu dzieje? Hej, ty...
   - Spokojnie, Cykada - powiedział Herbolth, cofając powoli 
dłoń, wolno sunąc nią po stole, coraz dalej od ostrza 
sztyletu. - Nic się nie stało. Nic.
   Cykada wsunął do pochwy na wpół dobyty miecz. Geralt nie 
patrzył na niego. Nie patrzył na starostę, wychodzącego z 
karczmy, osłanianego przez Cykadę przed zataczającymi się 
flisakami i woźnicami. Patrzył na małego człowieczka o 
szczurzej twarzy i czarnych, przenikliwych oczach, 
siedzącego kilka stołów dalej.
   Zdenerwowałem się, stwierdził ze zdumieniem. Ręce mi 
drżą. Naprawdę, drżą mi ręce. To nieprawdopodobne, to, co 
się ze mną dzieje. Czyżby to znaczyło, że...
   Tak, pomyślał, patrząc na człowieczka o szczurzej twarzy. 
Chyba tak.
   Tak trzeba, pomyślał.
   Jakie zimno...
   Wstał.
   Patrząc na człowieczka, uśmiechnął się. Potem odchylił 
połę kurtki, wyciągnął z nabitej sakiewki dwie złote monety, 
rzucił je na stół. Monety zabrzęczały, jedna, tocząc się, 
uderzyła o ostrze sztyletu, wciąż utkwionego w wygładzonym 
drewnie.

VIII  Uderzenie spadło niespodziewanie, pałka cicho świsnęła 
w ciemności, tak szybko, że niewiele brakowało, by wiedźmin 
nie zdążył zasłonić głowy uniesionym odruchowo ramieniem, by 
nie zdołał zamortyzować ciosu elastycznym ugięciem ciała. 
Odskoczył, upadając na kolano, przekoziołkował, stanął na 
nogi, wyczuł ruch powietrza, ustępującego pod nowym zamachem 
pałki, uniknął ciosu zwinnym piruetem, zawirował pomiędzy 
dwie otaczające go w ciemności sylwetki, sięgnął nad prawe 
ramię. Po miecz.
   Nie miał miecza.
   Nic nie wykorzeni ze mnie tych odruchów, pomyślał, 
odskakując miękko. Rutyna? Pamięć komórkowa? Jestem 
mutantem, reaguję jak mutant, pomyślał, padając znów na 
kolano, unikając uderzenia, sięgając po sztylet do cholewy. 
Nie miał sztyletu.
   Uśmiechnął się krzywo i dostał pałką w głowę. Rozbłysło 
mu w oczach, ból zapromieniował aż do czubków palców. Upadł, 
odprężając się, nie przestając uśmiechać.
   Ktoś zwalił się na niego, przyciskając do ziemi. Ktoś 
inny zerwał mu sakiewkę z pasa. Złowił okiem błysk noża. 
Klęczący na jego piersi rozerwał mu kubrak pod szyją, 
chwycił za łańcuszek, wyciągnął medalion. I natychmiast 
wypuścił go z ręki.
   - Na Baal-Zebutha - usłyszał sapnięcie. - To wiedźmin... 
Charakternik...
   Ten drugi zaklął dysząc.
   - Nie miał miecza... Bogowie... Tfu, tfu, na urok, na 
Złe... Wiejmy stąd, Radgast! Nie dotykaj go, tfu, tfu!
   Księżyc na moment prześwietlił rzadszą chmurę. Geralt 
zobaczył tuż nad sobą wychudłą, szczurzą twarz, małe, 
czarne, lśniące oczka. Usłyszał tupot nóg tego drugiego, 
oddalający się, niknący w zaułku, z którego śmierdziało 
kotami i przypalonym tłuszczem.
   Człowieczek o twarzy szczura zdjął powoli kolano z jego 
piersi.
   - Następnym razem... - Geralt usłyszał jego wyraźny 
szept. - Następnym razem, gdy będziesz chciał popełnić 
samobójstwo, wiedźminie, to nie wciągaj w to innych. Po 
prostu powieś się w stajni na lejcach.

IX  W nocy musiało padać.
   Geralt wyszedł przed stajnię, przecierając oczy, 
wyczesując palcami słomę z włosów. Wschodzące słońce 
błyszczało na mokrych dachach, złotem lśniło w kałużach. 
Wiedźmin splunął, w ustach wciąż miał niesmak, guz na głowie 
rwał tępym bólem.
   Na barierce przed stajnią siedział chudy, czarny kot, w 
skupieniu liżąc łapkę.
   - Kici kici koteczku - powiedział wiedźmin.
   Kot nieruchomiejąc spojrzał na niego złowrogo, położył 
uszy i zasyczał, obnażając kiełki.
   - Wiem. - Geralt kiwnął głową. - Ja ciebie też nie lubię. 
Żartowałem tylko.
   Nieśpiesznymi ruchami mocno pościągał rozluźnione klamry 
i sprzączki kurtki, wyrównał na sobie fałdy odzieży, 
sprawdził, czy w żadnym miejscu nie ogranicza swobody 
ruchów. Przerzucił miecz przez plecy, poprawił położenie 
rękojeści nad prawym barkiem. Przepasał czoło skórzaną 
opaską, odgarniając włosy do tyłu, za uszy. Naciągnął 
długie, bojowe rękawice, najeżone krótkimi stożkami 
srebrnych kolców.
   Jeszcze raz spojrzał na słońce, zwężając źrenice w 
pionowe szparki. Piękny dzień, pomyślał. Piękny dzień do 
walki.
   Westchnął, splunął i powoli poszedł w dół uliczki, wzdłuż 
murów, wydzielających ostrą, przenikliwą woń mokrego tynku, 
wapiennej zaprawy.
   - Ej, cudaku!
   Obejrzał się. Cykada w towarzystwie trzech podejrzanie 
wyglądających, uzbrojonych osobników siedział na stosie 
belek, ułożonych wzdłuż wału. Wstał, przeciągnął się, 
wyszedł na środek uliczki, starannie omijając kałuże.
   - Dokąd to? - spytał, opierając wąskie dłonie o obciążony 
bronią pas.
   - Nie twój interes.
   - Żeby wyjaśnić sprawę, guzik mnie obchodzą starosta, 
czarownik i całe to zasrane miasto - powiedział Cykada, 
wolno akcentując słowa. - Idzie mi jednak o ciebie, 
wiedźminie. Nie dojdziesz do końca tej uliczki. Słyszysz? 
Chcę sprawdzić, jakiś to sprawny w walce. Nie daje mi to 
spokoju. Stój, powiadam.
   - Zjeżdżaj mi z drogi.
   - Stój! - wrzasnął Cykada, kładąc dłoń na rękojeści 
miecza. - Nie pojąłeś, co mówię? Będziemy się bić! Wyzywam 
cię! Zaraz się okaże, kto jest lepszy!
   Geralt wzruszył ramionami, nie zwalniając kroku.
   - Wyzywam cię do walki! Słyszysz, odmieńcze? - krzyknął 
Cykada, ponownie zastępując mu drogę. - Na co czekasz? 
Wyciągaj żelazo z jaszczura! Co to, strach cię obleciał? Czy 
też może stajesz tylko tym, którzy, jak Istredd, chędożyli 
tę twoją wiedźmę?
   Geralt szedł dalej, zmuszając Cykadę do cofania się, do 
niezręcznego marszu tyłem. Towarzyszący Cykadzie osobnicy 
wstali z kupy bierwion, ruszyli za nimi, trzymając się 
jednak z tyłu, w oddaleniu. Geralt słyszał, jak błoto mlaska 
pod ich butami.
   - Wyzywam cię! - powtórzył Cykada, blednąc i 
czerwieniejąc na przemian. - Słyszysz, wiedźmińska zarazo? 
Czego ci jeszcze trzeba? Mam napluć ci w gębę?
   - Pluj sobie.
   Cykada zatrzymał się i rzeczywiście nabrał tchu w piersi, 
składając usta do plunięcia. Patrzył w oczy wiedźmina, nie 
na jego ręce. I to był błąd. Geralt, wciąż nie zwalniając 
kroku, błyskawicznie uderzył go, bez zamachu, tylko z 
ugięcia kolan, pięścią w kolczastej rękawicy. Uderzył w same 
usta, prosto w wykrzywione wargi. Wargi Cykady pękły, 
eksplodowały jak miażdżone wiśnie. Wiedźmin zgarbił się i 
uderzył jeszcze raz, w to samo miejsce, tym razem biorąc 
krótki zamach, czując, jak wraz z siłą i impetem uderzenia 
uchodzi z niego wściekłość. Cykada, obracając się z jedną 
nogą w błocie, a drugą w górze, rzygnął krwią i plusnął w 
kałużę, na wznak. Wiedźmin, słysząc za sobą syknięcie klingi 
w pochwie, zatrzymał się i obrócił płynnie, z dłonią na 
rękojeści miecza.
   - No - powiedział drżącym ze złości głosem. - No, proszę.
   Ten, który dobył broni, patrzył mu w oczy. Przez chwilę. 
Potem odwrócił wzrok. Pozostali zaczęli się cofać. Powoli, 
coraz szybciej. Słysząc to, człowiek z mieczem cofnął się 
również, bezgłośnie poruszając ustami. Ten, który był 
najdalej, odwrócił się i pobiegł, rozpryskując błoto. 
Pozostali zamarli w miejscu, nie próbowali podchodzić.
   Cykada obrócił się w błocie, uniósł się, wspinając na 
łokciach, zabełkotał, charknął, wypluł coś białego wraz ze 
sporą ilością czerwieni. Przechodząc obok Geralt od 
niechcenia kopnął go w policzek, druzgocąc kość jarzmową, 
ponownie wchlapując w kałużę.
   Poszedł dalej, nie oglądając się.
   Istredd już był przy studni, stał tam, oparty o 
cembrowinę, o drewnianą, zazielenioną mchem obudowę 
kołowrotu. U pasa miał miecz. Piękny, lekki, tergański miecz 
z półzamkniętą gardą, opierający się okutym końcem pochwy o 
lśniącą cholewę jeździeckiego buta. Na ramieniu czarodzieja 
siedział nastroszony, czarny ptak.
   Pustułka.
   - Jesteś, wiedźminie. - Istredd podstawił pustułce 
urękawiczoną rękę, delikatnie i ostrożnie posadził ptaka na 
daszku nad studnią.
   - Jestem, Istredd.
   - Nie sądziłem, że przyjdziesz. Myślałem, że wyjechałeś.
   - Nie wyjechałem.
   Czarodziej zaśmiał się swobodnie i głośno, odrzucając 
głowę do tyłu.
   - Chciała nas... chciała nas ocalić - powiedział. - Obu. 
Nic z tego, Geralt. Skrzyżujmy ostrza. Musi zostać jeden.
   - Zamierzasz walczyć mieczem?
   - To cię dziwi? Przecież i ty zamierzasz walczyć mieczem. 
Dalej, stawaj.
   - Dlaczego, Istredd? Dlaczego mieczem, a nie magią?
   Czarodziej pobladł, usta drgnęły mu nerwowo.
   - Stawaj, mówię! - krzyknął. - Nie czas na pytania, czas 
pytań minął! Teraz jest czas czynów!
   - Chcę wiedzieć - powiedział powoli Geralt. - Chcę 
wiedzieć, dlaczego miecz. Chcę wiedzieć, skąd i dlaczego 
znalazła się u ciebie ta czarna pustułka. Mam prawo to 
wiedzieć. Mam prawo do prawdy, Istredd.
   - Do prawdy? - powtórzył gorzko czarodziej. - Ano, może i 
masz. Tak, może i masz. Nasze prawa są równe. Pustułka, 
pytasz? Przyleciała o świcie, mokra od deszczu. Przyniosła 
list. Króciutki list, znam go na pamięć. "Żegnaj, Val. 
Wybacz mi. Są dary, których nie wolno przyjmować, a nie ma 
we mnie niczego, czym mogłabym ci się odwdzięczyć. I to jest 
prawda, Val. Prawda jest okruchem lodu". No, Geralt? 
Zadowoliłem cię? Skorzystałeś ze swojego prawa?
   Wiedźmin powoli kiwnął głową.
   - Dobrze - rzekł Istredd. - Teraz ja skorzystam z mojego. 
Bo ja nie przyjmuję tego listu do wiadomości. Ja nie mogę 
bez niej... Wolę już... Stawaj, do diabła!
   Zgarbił się i wyciągnął miecz szybkim, zwinnym ruchem, 
świadczącym o wprawie. Pustułka zaskrzeczała.
   Wiedźmin stał nieruchomo, z opuszczonymi wzdłuż boków 
rękami.
   - Na co czekasz? - szczeknął czarodziej.
   Geral powoli uniósł głowę, popatrzył na niego przez 
chwilę, potem odwrócił się na pięcie.
   - Nie, Istredd - powiedział cicho. - Żegnaj.
   - Co to ma znaczyć, do cholery?
   Geralt zatrzymał się.
   - Istredd - rzucił przez ramię. - Nie wciągaj w to 
innych. Jeżeli musisz, to powieś się w stajni na lejcach.
   - Geralt! - krzyknął czarodziej, a głos załamał mu się 
nagle, uderzył ucho fałszywą, złą nutą. - Ja nie zrezygnuję! 
Nie ucieknie przede mną! Pojadę za nią do Vengerbergu, 
pojadę za nią na koniec świata, odnajdę ją! Nie zrezygnuję z 
niej nigdy! Wiedz o tym!
   - Żegnaj, Istredd.
   Odszedł w zaułek, nie odwracając się już ani razu. Szedł, 
nie zwracając uwagi na ludzi, szybko schodzących mu z 
drogi, na zatrzaskiwane pośpiesznie drzwi i okiennice. Nie 
zauważał nikogo i niczego.
   Myślał o liście, który czeka na niego w oberży. 
Przyśpieszył kroku. Wiedział, że na wezgłowiu łóżka czeka na 
niego mokra od deszczu, czarna pustułka, trzymająca list w 
zakrzywionym dziobie. Chciał jak najprędzej przeczytać ten 
list.
   Chociaż znał jego treść.
                                        Andrzej Sapkowski

                      ANDRZEJ SAPKOWSKI
Po "Wiedźminie" ("F" 12/86), "Drodze, z której się nie 
wraca" ("F" 8/88), "Ziarnie prawdy" ("F" 3/89); po 
opowiadaniach "Mniejsze zło" ("F" 3/90), "Kwestia ceny" ("NF" 
3/90), "Granica możliwości" ("NF" 9-10/91)... już siódma na 
naszych łamach opowieść AS-a polskiej fantasy. Tym razem 
"Okruch lodu" - opowiadanie z nowego zbiorku o Geralcie, 
przygotowywanego na jesień '92 przez Niezależną Oficynę 
Wydawniczą. W tomie znajdą się w większości teksty nigdy 
dotąd nie publikowane. Nie zdążycie Państwo ochłonąć po 
lekturze tej książki, a już przedstawimy w "NF" innego 
Sapkowskiego - dawno zapowiadaną "Maladie", 
postmodernistyczną trawestację legendy o Tristanie i 
Izoldzie. Mniej więcej w tym samym czasie B. Polch zasiądzie 
do komiksowej adaptacji którego z "Wiedźminów", a ludzie na 
mieście będą najprawdopodobniej mówić o przygotowaniach do 
filmu według prozy Sapkowskiego. I tak dalej.
   O Sapkowskim pisaliśmy ostatnio dwukrotnie: "Przesunięci 
w fazie" ("NF" 7/91) i "Wiedźmin Geralt jako podróżnik w 
czasie" ("NF" 12/91). Także sam AS wypowiadał się na temat 
swojej twórczości; zwyczajowo już przytaczam parę jego 
uwag o najnowszym opowiadaniu: Yennefer nie widzi niczego 
zdrożnego w chodzeniu do łóżka z kimkolwiek zapragnie i 
kiedykolwiek zapragnie. W mniemaniu Yennefer zazdrość 
Istredda i Geralta jest śmieszna, żałosna, nienowoczesna i 
pozbawiona sensu. Zazdrość taka stawia ich obu na równi z 
ciemnym kmiotkiem lub głupim mieszczuchem, którzy MAJĄ 
KONKRETNE POWODY, by strzec wierności żony - boją się 
bękartów, cudzej krwi, mogącej dziedziczyć ziemię lub 
majątek, boją się złapać od niewiernej paskudną chorobę i 
boją się opinii sąsiadów. Jak to, pyta Yennefer, zdziwiona 
niepomiernie, o co wam chodzi, chłopaki? Dzieci nie mogę 
mieć ani ja, ani którykolwiek z was, jesteśmy sterylni jak 
kamienie, na wszystkie choroby mamy immunitet, a opiniami 
dawno przestaliśmy się przejmować. Przeproście mnie więc za 
wasze głupie zachowanie, nie rozumiem jego powodów.
   W momencie, gdy Yennefer zrozumie te powody, jest już za 
późno.
                                                    (mp)

