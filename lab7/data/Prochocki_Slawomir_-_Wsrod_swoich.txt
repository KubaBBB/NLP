Autor: Sławomir Prochocki
Tytul: Wśród swoich

Z "NF" 3/95


   Siła podmuchu rzuciła mną o ścianę. Odbiłem się jak 
piłka i poleciałem na biurko zrzucając z blatu papiery, 
telefon i kilka innych rzeczy. Bez sensu spróbowałem je 
złapać i przez to pistolet wyśliznął mi się z dłoni i wpadł 
pod fotel. Oszołomiony osunąłem się na dywan. W pokoju było 
pełno dymu. W głowie huczało jak w ulu, przed oczami latały 
świetliste muszki. Podniosłem się i ruszyłem w stronę 
wyjścia.  
   Wydawało mi się, że drzwi będą po prawej stronie. Pod 
nogami zazgrzytały odłamki szyby. Nagle potknąłem się i              
kolanami znowu wylądowałem na podłodze. Z dołu widziałem dym 
uciekający przez rozbite okno; potem przez rzedniejące 
białawe kłęby zobaczyłem zwłoki  mężczyzny. Łatwo było się 
domyślić, że nie żyje, bo nie miał głowy. Szyja 
kończyła się krwawym strzępem popalonej skóry i ciała.  
Wyminąłem trupa i chwiejnym krokiem zbliżyłem się do drzwi.  
Nagle w wejściu pojawiła się kobieta. Nie mogłem dostrzec 
wyrazu jej twarzy, ale sądząc po tym, że krzyczała i to 
głośno, nie była usposobiona do rozmowy.  Odepchnąłem ją i 
przekroczyłem próg następnego pomieszczenia. Zwaliłem się na 
krzesło.  
   Dotychczas działałem jak w transie, bez zastanowienia, 
odruchowo. Teraz przyszedł czas na refleksję. Po pierwsze, 
nie wiedziałem, co się stało.  Nie miałem zielonego pojęcia, 
co robię, skąd się tutaj wziąłem i po co.  Jedyne, co 
pamiętałem, to kula ognia przed oczami i podmuch eksplozji.  
Nic więcej. Kobieta wrzeszczała, ciągle tym samym wysokim 
tonem histeryczki, brodząc w szkle w sąsiednim pomieszczeniu 
robiła krótkie przerwy na oddech, stanowczo za rzadko.  
Nagle nastąpiła zmiana w tonacji wrzasku - zapewne 
dostrzegła trupa. Gdzieś z daleka zbliżał się ryk syreny 
policyjnej. Zacząłem myśleć. Miałem chyba jakiś pistolet. 
Czy z niego strzelałem, czy miało to jakiś związek z 
eksplozją w sąsiednim pokoju - nie mogłem sobie przypomnieć. 
Kim był ten facet bez głowy ? Wysiliłem mózgownicę, ale w 
pamięci miałem czarną dziurę. Zero. Wrzask zmienił się w 
szloch. Kobieta płakała, stała teraz przede mną, jej wąskimi 
ramionami wstrząsał dreszcz. W nagłym impulsie chciałem 
wstać i objąć ją ramieniem.  
   Zdałem sobie sprawę, że nie słychać już syreny. 
Podniosłem się z krzesła i w tym momencie do pokoju weszło 
dwóch policjantów. Byli wysocy, jasnowłosi, na wąskich 
biodrach mieli kabury, z których wystawały rękojeści koltów. 
Jeden został przy drzwiach, drugi ignorując mnie podszedł do 
szlochającej kobiety.  
   - Oficer Rogers. Co tu się stało? 
   Spojrzał na mnie przelotnie. Kobieta kilkakrotnie 
westchnęła urywanym oddechem, potem przetarła oczy wierzchem 
dłoni 
   - Nie wiem. Ten człowiek - tu wskazała na mnie - wszedł 
do gabinetu pana Moora. Jakiś czas chyba rozmawiali, a potem 
usłyszałam strzały i coś wybuchło. Potem on wyszedł i usiadł 
na tym krześle, a ja pobiegłam zobaczyć, co się stało. Pan 
Moor leży teraz tam na podłodze i... - jej twarz wykrzywiła 
się w grymasie. Znowu zaczęła płakać.  
   Policjant przy drzwiach, od samego początku nie 
spuszczający ze mnie wzroku, teraz nieznacznie poprawił 
kaburę.  Rogers zerknął przez ramię kobiety do gabinetu.  
Lekko pobladł, ale nic nie powiedział. Obrócił się do mnie.  
   - Jak się pan nazywa?
   - Nazywam się... - pytanie, na które musiałem odpowiadać 
zapewne tysiące razy, sprawiło mi niespodziewaną trudność. - 
Nazywam się... - powtórzyłem idiotycznie, próbując odnaleźć 
w pamięci te dwa słowa, których ode mnie żądano. No pewnie, 
że się jakoś nazywam, tylko jak? Rozłożyłem bezradnie ręce: 
- Nie pamiętam. To chyba ten wybuch. Muszę mieć przy sobie 
jakieś dokumenty i zaraz... - Na widok wycelowanej we mnie 
lufy  przerwałem i zamarłem z ręką na wpół podniesioną do 
kieszeni marynarki. Ten policjant przy drzwiach mógł 
występować w westernach jako Billy Kid. Był szybki jak 
błyskawica.  
   - Nie rób tego, koleś - podszedł i przystawił mi 
broń do brzucha.
   - Jay, nie jestem pewien, czy...
   - Cicho bądź, Dick, słyszałeś, co powiedziała ta lalunia. 
Słyszała strzały, a jak myślisz kto strzelał? Chyba nie 
Moor, skoro to on leży teraz za ścianą. - Niewątpliwie 
ten kowboj był tak szybki w myśleniu jak w wyciąganiu 
spluwy.  
   - Podnieś łapki, draniu, i nie próbuj żadnych sztuczek. - 
Musiał mieć gotowe teksty na takie okazje opanowane do 
perfekcji. Tak naciskał lufą, że bałem się o wnętrzności. 
Podniosłem ręce. Fachowo obrócił mnie do ściany i nogą 
rozsunął mi szeroko stopy, podciągając je jednocześnie do 
tyłu. Stałem teraz w klasycznej pozie zatrzymanego 
przestępcy i nie był to dobry znak na przyszłość. Policjant 
obszukiwał mnie, a w tym czasie drugi dzwonił po ekipę 
śledczą i koronera. Nic przy mnie nie znaleźli, co bardzo 
zgniewało kowboja. Ze złością wykręcił mi ręce i skuł je 
kajdankami. W tym czasie Rogers informował mnie o 
obywatelskich prawach. Nadjechali kolejni policjanci. 
Zostałem sprowadzony na dół i zapakowany do samochodu. W 
asyście dwóch mundurowych odwieziono mnie na komisariat i 
zamknięto w pojedynczej celi. Nikt przez ten czas nie 
zamienił ze mną ani słowa, a i ja nie narzucałem się z 
rozmową. Usiadłem na pryczy i zacząłem rozcierać sobie 
przeguby. Kowboj z gorliwości nastawił kajdanki na ścisk i 
czułem teraz w palcach silny ból.  
   Sytuacja nie była wesoła. Złapali mnie prawie na gorącym 
uczynku. Co prawda, nie przypominałem sobie, żebym kogoś 
zabił lub strzelał, ale czułem, że nie jestem w porządku. 
Pamiętam, że miałem jakiś pistolet.  Zgubiłem go w tamtym 
pokoju, ale policjanci na pewno go znajdą. Musiały być na 
nim moje odciski palców. To i zeznanie sekretarki wystarczą 
na krzesło elektryczne. Najgorsze było to, że nie mogłem 
sobie niczego przypomnieć. Jak się nazywam, gdzie mieszkam 
i pracuję, bo chyba musiałem gdzieś pracować. Miałem na 
sobie dobry garnitur i drogie buty. Spojrzałem uważniej na 
ręce. Dłonie porządnie utrzymane, skóra gładka, bez 
zadrapań, jeśli nie liczyć obrzęku po kajdankach. Było coś 
niesamowitego w traktowaniu swojego ciała jako obiektu 
badań. Zupełnie nie wiedziałem, jak wyglądają moje stopy, 
nogi i cała reszta. Twarz także, o kurczę - zwłaszcza 
twarz! Nie pamiętałem nic, nic zupełnie.  

   Przyszli we dwóch. Bez słowa znów mnie skuli  i 
poprowadzili długim korytarzem. Wprowadzono mnie do małego 
pokoju, którego całe umeblowanie składało się z trzech 
krzeseł, stołu i sporego lustra na ścianie. Było oczywiste, 
że za lustrem jest okno do obserwacji zatrzymanych. 
Policjanci wyszli i znowu zostałem sam. Nie na tyle długo, 
bym mógł zmienić pozycję i obejrzeć w tym lustrze swoją 
twarz.  
   Miał sympatyczne oczy. Ubrany w ciemny garnitur z 
doskonale dobranym krawatem sprawiał raczej wrażenie 
biznesmena, stałego bywalca biur na Wall Street niż 
policjanta. Mówił głębokim, nieco powolnym tonem, 
zdradzającym sporą inteligencję. Potwierdzało to uważne 
spojrzenie jasnoniebieskich oczu.  
   - Jak się pan nazywa? - Chyba nigdy nie pytano mnie tak 
często o nazwisko jak dziś.  
   - Nie wiem. Próbowałem sobie przypomnieć, 
ale nic z tego. Proszę mi wierzyć, naprawdę nic nie 
pamiętam. Nie wiem, co robiłem u tego faceta bez głowy, skąd 
się tam wziąłem i po co. Może to skutek wstrząsu, ale w 
mózgu mam pustkę absolutną. Nie pamiętam też nazwiska 
swojego adwokata i nie znam jego numeru telefonu. Gdyby 
udostępniono mi moje rzeczy, ktore zabrał mi kowboj, to 
może coś bym sobie przypomniał.  
   - Kowboj? - Przez twarz przemknął mu wyraz zaskoczenia, 
zaraz potem nieuchwytnie się uśmiechnął. - A, sierżant 
Robertson...  Niestety, muszę pana zmartwić. Nie zostawił 
pan tam nic osobistego poza kalendarzem bez żadnego zapisu i 
zupełnie czystego notesu. Sekretarka Moora zeznała, że 
przedstawił się pan jako Robert Crowley z biura adwokackiego 
Crowley & Crowley. Sprawdziliśmy, taka firma nie jest 
zarejestrowana w naszym stanie.  Teraz sprawdzamy w stanach 
sąsiednich, wyniki będziemy mieli dopiero jutro.  
   Rozległo się pukanie i do pokoju wsunęła się głowa w 
policyjnej czapce.  
   - Przepraszam, panie poruczniku, ale przyszedł lekarz. 
Czeka teraz w sąsiednim pokoju.  
   - O.K. Zabierzcie podejrzanego - porucznik podniósł się z 
krzesła i wyszedł. Policjant ujął mnie fachowo za ramię i 
pomaszerowaliśmy w asyście jeszcze jednego mundurowego do 
lekarza.  
   Lekarz był malutkim, żwawym człowieczkiem z dużą głową i 
krótkimi nogami. Posadził mnie na taborecie, zajrzał w oczy 
przez jakiś przyrząd, a potem wziął słuchawki i zbadał mi 
tętno. Z niedowierzaniem pokręcił głową i jeszcze raz 
osłuchał mi klatkę piersiową. Nagle przerwał badanie, zdjął 
słuchawki i chowając je do torby rzekł do pilnujących mnie 
ludzi: 
   - To android. Na jakieś dziewięćdziesiąt procent. 
Całkowitą pewność uzyskam po badaniu rentgenowskim. Nie 
jestem specjalistą i nie potrafię teraz określić, czyj to 
produkt, ale to drogi model. Nawet ja nie zorientowałem się 
od razu. Dopiero tętno go zdradziło - przyjrzał mi się z 
zainteresowaniem. - Chętnie bym cię zbadał dokładnie, mój 
mały, zanim cię rozkręcą do ostatniej śrubki - rzekł 
pieszczotliwie, klepiąc mnie po ramieniu. W drzwiach 
odwrócił się po raz ostatni, spojrzał na mnie z podziwem: - 
Świetna robota, jak żywy człowiek - i zamknął drzwi.  
   Nic nie zrozumiałem z jego dowcipu. Jaki android? 
Oczywiście, wiedziałem, co to są androidy, ale ja przecież 
byłem człowiekiem. Owszem, straciłem chwilowo pamięć i nie 
potrafiłem nic o sobie powiedzieć, ale ja byłem żywy, 
myślałem, czułem. Nonsens. Prawie się roześmiałem. Nie było 
natomiast do śmiechu moim strażnikom. Gdy dotarły do nich 
słowa doktora, mocno pobledli i natychmiast wyciągnęli 
rewolwery. Kazali mi się położyć brzuchem na podłodze i w 
tej pozycji jeden z nich założył mi dwie pary kajdanek.  
Drugi zaś przez cały czas mierzył do mnie, ale ręce mu 
bardzo latały. Leżałem tak do momentu, aż przyszedł 
porucznik w asyście dwóch dodatkowych goryli w mundurach.  
Uzbrojeni byli w strzelby śrutowe. Przynieśli łańcuch na 
nogi, który natychmiast mi założono. Postawili mnie w 
pozycji pionowej i popchnęli do wyjścia. Próbowałem coś 
powiedzieć, zapytać ich, po co te cuda, ale gdy tylko 
otworzyłem usta, strażnik ze strzelbą wysyczał: 
   - Cicho bądź, maszynko do mięsa, albo tak cię walnę... - 
i wziął zamach kolbą.  
   - Spokój, Matters. Przestańcie się wydurniać. - Porucznik 
zgasił go nie podnosząc głosu. Poprowadzili mnie korytarzem 
i zamknęli w tej samej celi co na początku. Tym razem nie 
zdjęli mi kajdanek i siedziałem na pryczy skuty. W głowie 
znowu czułem pustkę, okropną czarną dziurę bez promienia 
światła. Starałem sobie przypomnieć wszystko, co wiem o 
androidach. Chciałem wykazać absurdalność stwierdzenia 
doktora. Przecież czułem, że jestem człowiekiem. Miałem 
wolną wolę, mogłem myśleć, podejmować decyzje. Na przykład 
mogłem za chwilę wrzasnąć, ale mogłem też tego nie robić. To 
przecież wolna wola, nic innego. Android? - Bzdura! 
Powtarzałem to sobie po raz już chyba setny, gdy do celi 
wszedł porucznik i jeszcze jeden facet, trochę młodszy od 
policjanta. Ubrany był też w garnitur, choć już nie tak 
elegancko jak detektyw.  
   Porucznik zwrócił się do mnie: - To twój likwidator, 
maszyno - odwrócił się i wyszedł, a drzwi celi zamknęły się 
za nim. Młody człowiek usiadł.  
  - Nazywam się Lou Welt. Będę twoim likwidatorem, to znaczy 
dopilnuję twojej likwidacji, aby odbyła się zgodnie z 
prawem. Prawo zabrania znęcania się nad androidami.  
Chciałbym dowiedzieć się, jak tu cię traktowano, czy cię 
bito i poniżano. Możesz mówić śmiało - zachęcał mnie jakbym 
był dzieckiem.  
   - Co wyście, pogłupieli?! Jaki android? Najpierw ten 
idiota-doktorek, teraz... likwidator! Przecież ja jestem 
człowiekiem, człowiekiem, rozumiesz tępa pało?! - 
wybuchnąłem, miałem do tego prawo: - To, że nic nie 
pamiętam, to nie powód, żeby mnie tak traktować! I co wy 
mówicie o jakiejś likwidacji?! Jasne, powinno być 
dochodzenie, proces i tak dalej, ale, na Boga, przecież ja 
nikogo nie zabiłem! Tam coś wybuchło i ja straciłem pamięć, 
a tamten facet głowę. Ja go nawet nie znałem. Ja...  
   - Uspokój się. Takie przypadki zdarzają się, czytałem o 
nich. Mówił spokojnie, choć w jego głosie czułem leciutkie 
drżenie. - Uczono mnie, jak wtedy postępować. Tu kładę ci 
książkę, z niej dowiesz się, kim naprawdę jesteś. Czytaj ją 
i poznawaj samego siebie. Gdyby ktoś ci dokuczał lub bił 
cię, powiedz mi przy następnym spotkaniu. Przyjdę jutro rano 
- podniósł się z krzesła i zastukał w drzwi.  
   - Do widzenia - powiedział i wyszedł. Zostałem sam.
   Książka, a właściwie książeczka, leżała na krześle 
jeszcze przez pół godziny.  Wydawało mi się, że wzięcie jej 
w ręce będzie oznaczało przyznanie się do braku wiary we 
własne człowieczeństwo. W końcu jednak, przekonując samego 
siebie, że tam znajdę argumenty podważające tezę doktora, 
zabrałem się za lekturę. 

   Jeśli trzymasz tę książkę w rękach, znaczy to, że nie 
wierzysz ludziom, którzy twierdzą, że jesteś androidem, 
sztucznym tworem człowieka, pozbawionym własnej woli 
mechanizmem. Czytaj te strony uważnie, nie będziemy ci nic 
sugerować, dowiesz się sam... 
   Dalej następował dokładny opis androida pierwszej 
generacji. Był to raczej prymitywny organizm, w którego 
budowie wykorzystano sztucznie wyhodowane komórki ludzkiego 
ciała, ludzkie protezy różnych organów i syntetyczny mózg. 
Ponieważ ciało było autentyczne, do odżywiania komórek 
potrzebny był krwiobieg i spory zasobnik substancji 
odżywczych. Z układu trawiennego i oddechowego zrezygnowano. 
Tlen dostarczała wprost z atmosfery pompka umieszczona w 
klatce piersiowej. Cały mechanizm zasilany był sporym 
ogniwem kadmowo-niklowym lub mikroogniwem jądrowym. To 
jednak szczegóły. Cały sekret krył się w mózgu. Wyhodowany 
syntetycznie był jednak autentyczny. W budowie nie różnił 
się niczym od mózgu człowieka. O różnicy stanowił proces 
wprowadzania doń danych, tzw. programowanie wstępne, jeśli 
użyć terminu z książki. Cały proces trwał około dwóch 
miesięcy i przez ten czas starano się wtłoczyć w pamięć 
odpowiednią liczbę informacji, aby android mógł samodzielnie 
poruszać się wśród ludzi. Nigdy jednak dotąd nie udało się 
odtworzyć pełnego wzorca połączeń mózgowych człowieka i 
androidy nie potrafiły wielu rzeczy. Na przykład nie 
potrafiły uprawiać hazardu (natychmiast pożałowałem, że nie 
ma tu faceta z kartami do pokera, zaraz bym ich przekonał, 
ale i na to jeszcze przyjdzie czas). Nie umiały też tworzyć 
skomplikowanych rysunków, pisać wierszy i tym podobnych. 
Niedociągnięć tych były częściowo pozbawione kolejne modele, 
które miały w pamięci zakodowane pewne gotowe wzorce 
postępowania, kilkanaście lub kilkaset różnych obrazów, 
utworów poetyckich czy rzeźb, ale bez żadnych możliwości 
twórczych. Inne cechy androidów, z którymi nie mogli 
poradzić sobie twórcy, to egoizm i absolutny brak empatii. 
Pierwsza cecha wymuszała na producentach stosowanie blokad 
synapsycznych, druga była nie do usunięcia. Ponieważ jednak 
ogólnie z wyglądu androidy coraz bardziej upodabniały się do 
ludzi, zaczęły się z nimi kłopoty. Część przedsiębiorców 
trzymała je na stanowiskach pracy, jednocześnie zgłaszając, 
że zatrudniają ludzi i płacą im pensje. Zaczęto także 
wykorzystywać je w napadach rabunkowych i we włamaniach. 
Koniec końców rządy większości państw zabroniły wolnego 
posiadania androidów i od tej pory maszyny były szczegółowo 
ewidencjonowane, a ich kupno wymagało specjalnego 
zezwolenia. W związku z tym popyt na androidy gwałtownie 
zmalał, tym bardziej że za nielegalne ich posiadanie 
groziły surowe kary. Jednocześnie za każde wykroczenie 
androida odpowiadał bezpośrednio jego posiadacz. Jeśli 
android popełniał przestępstwo, właściciel szedł do 
więzienia, a robot do kasacji. Wynikało to stąd, że przy 
wprowadzaniu danych do mózgu można, a właściwie nawet trzeba 
było zaprogramować androida na wykonanie lub wykonywanie 
konkretnej czynności. Bez tego robot zachowywał się 
biernie, często nonsensownie, a brak odpowiedniej celowości 
w działaniu zwykle rozstrajał syntetyczny mózg do tego 
stopnia, że trzeba było likwidować androida. I bez tego 
psyche maszyny było bardzo niestabilne i podatne na urojenia 
i psychozę. Złudzenie, że jest się prawdziwym człowiekiem 
należało do najczęstszych zboczeń androidów - tak napisano w 
książce. Było ono nieuleczalne, jak większość schorzeń tych 
skomplikowanych tworów ludzkiej techniki. W związku z tym 
androidy spotykało się głównie w kopalniach, w hutach, na 
koloniach planetarnych, gdzie zajmowały się najcięższą i 
najbardziej niebezpieczną pracą, wyręczając w tym człowieka.  
   Przeczytałem to wszystko jednym tchem, chłonąc wiedzę 
niczym gąbka. Dowiedziałem się, że z uwagi na oszczędność 
większość modeli androidów pozbawiona była dwóch zmysłów - 
smaku i węchu. Natychmiast zacząłem szukać czegoś do 
powąchania. W mrożącym krew błysku uświadomiłem sobie, że od 
chwili aresztowania nie czułem żadnego zapachu i mimo że nic 
nie jadłem, nie czułem głodu. Czy próbowaliście kiedyś 
znaleźć w pustej prawie celi jakiś pachnący przedmiot? Ja 
tak. I choć wtulałem nos w koc i moje ubranie, nie czułem 
nic. Spowodowało to panikę w moich poczynaniach. Osunąłem 
się na kolana i zacząłem wsadzać nos kolejno pod pryczę, w 
kubeł na nieczystości i w niesamowicie brudną szmatę leżącą 
w jego pobliżu. Nic! To oczywiście mogło o niczym nie 
świadczyć, wybuch pozbawił mnie pamięci, to czemu nie 
miałbym stracić przy okazji węchu - tłumaczyłem sobie. Ale 
smaku też nie czułem. Przez prawie pięć minut żułem skrawek 
koca (na szmatę nie mogłem się zdecydować, a ubrania było mi 
szkoda). Obracałem w ustach ten kawałek tkaniny i oddałbym 
wówczas połowę życia za ślad jakiegoś wrażenia smaku. Nie 
czułem nic.  
   Zrezygnowany powróciłem na pryczę. Po chwili znowu 
zacząłem czytać. Dowiedziałem się, czemu strażników tak 
przeraziła diagnoza doktora. Otóż większość androidów miała 
konstrukcję szkieletu wykonaną z tytanu, a włókna mięśniowe 
wzmacniane były stalowymi cięgnami. Roboty miały więc 
zwielokrotnioną siłę i odporność na urazy mechaniczne.  
Miało to zapobiec łatwemu traceniu maszyn w ekstremalnych 
warunkach, w których miały przecież pracować. Teraz 
zrozumiałem podwójne kajdanki i łańcuch na nogach. Ale jakby 
trochę uspokoiłem się. Jeśli roboty miały tytanowy szkielet, 
co musiało wyleźć w badaniu rentgenowskim, to mogłem spać 
spokojnie. Czułem, że nie mam żadnego metalu w kościach.  
 
   - Tytan - powiedział technik i wyłączył aparat. Stałem 
związany skórzanymi pasami pod ekranem rentgena. Przed 
badaniem dostałem zastrzyk i nogi miałem jak z waty. 
Obudzono mnie z samego rana i zawieziono opancerzoną 
furgonetką do wielkiego budynku, zapewne kliniki. Teraz, po 
dodatkowych badaniach krwi, zabierano mnie z powrotem do 
więzienia. Diagnoza docierała do mnie powoli, jakby przez 
gęstą mgłę. 
   Byłem androidem. Nieodwołalnie. Nie mogłem pojąć, jak to 
było możliwe. Przecież miałem płuca, serce, ciało - czułem 
to. Miałem wolną wolę, mogłem decydować. Nawet jeśli mój 
kręgosłup był z metalu, jakież to miało znaczenie wobec 
mojego ludzkiego umysłu? Ale czy na pewno myślałem jak 
człowiek? Jakie mogłem mieć pojęcie o tym, jak myśleli inni, 
prawdziwi ludzie, jakie oni mieli ograniczenia, jakie 
pragnienia i lęki. Cóż mogłem powiedzieć o ich sądach, ich 
poczuciu piękna czy odrazy. Nic. Nie potrafiłem nawet poczuć 
zapachu. Byłem inny, gorszy. Ale czy to znaczyło, że mogą 
mnie unicestwić? Nigdy!  
   Siedziałem w celi i odrzucałem kolejny beznadziejny plan 
ucieczki. Właśnie wyszedł Welt, mój osobisty likwidator. 
Powiedział, że zniszczą mój mózg za dwa dni. Tak, jedynie 
mózg, bo on nie dawał się przeprogramować. Czekała też mnie 
(mnie?) operacja plastyczna, gdyż moja twarz znana była już 
z gazet i byłoby niewskazane (tak to ujął - niewskazane), 
aby android chodził po świecie z twarzą maszyny, która 
zabiła człowieka. Zbadali odciski palców na broni 
znalezionej w pokoju Moora. To były moje odciski. Z jego 
ciała wyjęli trzy kule wystrzelone z tej broni. To samo już, 
bez zeznań sekretarki, wystarczyłoby spokojnie na karę 
śmierci. Ja jednak nie czułem się winny. Nie pamiętałem, 
abym strzelał do kogokolwiek, prawdopodobnie nie znałem 
nawet Moora.  
   Musiałem uciec. I tak i tak mieli mnie "zlikwidować", 
więc nie miałem nic do stracenia.  Rozumiałem, że moje 
szanse są minimalne. Stale byłem skuty i poza celą pilnowali 
mnie na okrągło. Miałem jednak nad ludźmi przewagę siły 
mięśni i odporności na zranienia. Tak przynajmniej wynikało 
z książki, którą dostałem od Lou Welta. Zostały mi dwa dni 
na wprowadzenie zamysłu w życie i wiedziałem, że nie jest to 
dużo. Na razie jednak musiałem się przespać, bo środek, 
który wstrzyknęli mi przed rentgenem, mocno mnie osłabił. 
Naciągnąłem koc na głowę, by choć trochę zasłonić oczy przed 
palącym się non stop ostrym światłem jarzeniówek. Zasnąłem 
prawie natychmiast.  
   Obudził mnie stuk odsuwanego rygla. Zanim zdążyłem 
przebudzić się na dobre, do celi wszedł porucznik w asyście 
dwóch uzbrojonych policjantów.  
   - Przenosimy cię do innego więzienia. Prasa już wie, 
gdzie siedzisz, a my nie chcemy robić wokół tej sprawy 
reklamy. Tym bardziej że wczoraj wieczorem spory tłumek 
zebrał się za ogrodzeniem i skandował hasła o linczu.  
   Zastanawiałem się, po co mi to wszystko mówi.  Podobno 
byłem tylko w miarę inteligentnym przedmiotem. Ale już 
wcześniej spostrzegłem, że stosunek porucznika do mnie nie 
nosił tego piętna strachu i pogardy, jaką okazywali mi inni 
policjanci, czy bezosobowego zainteresowania, które czułem 
ze strony lekarzy. On traktował mnie po "ludzku". Nie 
wiedziałem, skąd to wynika i nie miałem nawet pomysłu na 
wyjaśnienie takiej sytuacji.  
   Zapakowali mnie do furgonetki. Porucznik i jeden z 
policjantów jechali  w kabinie, ja z drugim gliną 
siedzieliśmy na ławeczkach wewnątrz samochodu.  Byłem skuty 
podwójnymi kajdankami, ale nogi pozostawiono mi wolne.  
Ruszyliśmy.  
   Wiedziałem, że jeśli mam spróbować uciec, to tylko teraz. 
Obstawa nie była liczna, na nogach nie miałem łańcucha. 
Wokół była noc, jedyny przyjaciel. W gardle czułem rosnącą 
gulę strachu, tego strachu przed wykonaniem pierwszego 
ruchu, po którym nie ma już drogi powrotnej, tylko ciągle 
naprzód. Spojrzałem na strażnika naprzeciwko. Zdawał się 
drzemać, z bronią na kolanach kiwał bezwładnie głową w rytm 
dziur na drodze. Popatrzyłem na jego pistolet automatyczny, 
odnalazłem wzrokiem bezpiecznik i języczek spustowy. 
Podsunąłem nogi pod siebie i nagle zerwałem się z ławeczki. 
Wykonałem wykrok lewą nogą i prawą stopą z całej siły 
trzasnąłem strażnika w szczękę. Zdaje się, że nawet nie 
zdążył otworzyć oczu, umarł natychmiast, jak umiera człowiek 
ze skręconym karkiem. Chwyciłem skutymi rękami pistolet, 
odbezpieczyłem go i w tym momencie samochód gwałtownie 
zahamował. Poleciałem całym ciałem na ścianę szoferki. 
Zanim pozbierałem się, samochód znowu ruszył i znowu 
gwałtownie zahamował. Pistolet wyleciał mi z rąk. Byłem tak 
potłuczony, że nie miałem siły się podnieść. Gdybym był 
człowiekiem, na pewno straciłbym przytomność. Tymczasem
leżałem nie mogąc zogniskować wzroku, gdy boczne drzwi 
otworzyły się i ktoś jednym ruchem wywlókł mnie na ziemię. 
Zwaliłem się na nią jak worek kartofli. Po chwili wsparłem 
się na rękach, by spojrzeć w roześmianą twarz mundurowego 
policjanta.  
  - Widzisz, gnoju, to twój koniec!- Śmiał się, sycząc, co 
było ciekawym osiągnięciem logopedycznym. - Rozwalę ci teraz 
twój parszywy łeb na kawałeczki i gówno mnie obchodzą faceci 
z kliniki. Zbiłeś Jacquesa i teraz sam dostaniesz za swoje. 
- Podniósł pistolet, ale nie zdążył wystrzelić. Kula z broni 
porucznika roztrzaskała mu pierś na wysokości serca.  Wspiął 
się na palce i z wyrazem zdumienia na twarzy upadł na 
ziemię. Podniosłem się. Porucznik rozkuł mi ręce. Chciałem 
podziękować, ale popchnął mnie lekko w stronę ciemności.  
   - Uciekaj, i to już. - Odwrócił się do samochodu i zaczął 
ciągnąć martwego policjanta w stronę szoferki.  
   - Ale dlaczego... - Słowa zamarły mi na ustach. Wpychał 
trupa do kabiny i zajęty bez reszty tą czynnością nie 
zwracał na mnie uwagi. Zacząłem biec.  

   Świt zastał mnie na przedmieściach. Wokół stały niskie, 
zaniedbane domy z cegły. Tynk odpadał z ich ścian jak 
kawałki ciała trędowatego. Połamane drewniane płoty, brudne 
podwórka, stosy śmieci pod murami. Na uschniętej jabłonce 
dyndał zdechły kot powieszony na drucie kolczastym. 
   Szedłem zmęczony przez brukowane ulice, nie widząc żywej 
duszy. Parę razy wydawało mi się, że w oknie drgnęła 
firanka, raz zaskrzypiała uchylana okiennica. Szedłem 
szybko, starając się jak najkrócej przebywać w tej okolicy. 
Pragnąłem wydostać się stąd, uciec od widoku wynędzniałych 
domostw, wiszącej w powietrzu zatęchłej kotary nędzy i 
głodu. Nagle zza węgła najbliższego domu wyłoniła się 
przygarbiona postać. Za nią druga i trzecia. Na ulicy 
pojawili się wolno posuwający się ludzie, odziani w 
łachmany. Szli grupą, jak robotnicy do fabryki, w milczeniu, 
groźnie. Coś sprawiło, że poczułem strach. Czy ten ich 
ciężki krok, nieustępliwy i zdecydowany, czy rozpaczliwa 
determinacja, przebijająca przez ich ruchy, czy wreszcie to, 
że nadchodzili ze wszystkich stron jednocześnie, jakby 
umówieni. Dostrzegłem wrogość w ich oczach i zrozumiałem, że 
ja jestem ich zwierzyną, ich dzisiejszym łupem.  Chciałem 
uciekać, ale nie miałem dokąd. Byli wszędzie, dziesiątki 
szaroburych sylwetek, wolno zamykających swoją pułapkę. 
Pierwszy kamień uderzył mnie w ramię. Drugi trafił w plecy, 
a potem przestałem liczyć. Rzuciłem się przed siebie, na 
oślep. Ale byli na to przygotowani. Spadł na mnie grad 
uderzeń. Walili kijami, pięściami, wymierzali mi niezdarne 
kopniaki. Byli jednak słabi. Padali jak muchy pod ciosami 
moich pięści i prawie by mi się udało, gdybym w pewnym 
momencie nie zainkasował potężnego uderzenia w głowę. Aż się 
zatoczyłem. Natychmiast ktoś podciął mi kolana i rąbnąłem na 
ziemię. Dwa razy próbowałem wstać, ale dwa razy padałem z 
powrotem, niemiłosiernie obijany ze wszystkich stron. W 
końcu skuliłem się, schowałem głowę w ramiona i postanowiłem 
przeczekać atak, jeśli nie zemdleję.  Wkrótce potem 
straciłem przytomność.  
   Ktoś tarmosił mnie za ramię. Powoli dochodziłem do 
siebie. Otworzyłem oczy. Nade mną stał pochylony człowiek i 
rytmicznie pociągał rękaw mojej marynarki, a raczej tego, co 
z niej zostało.  
   - O ciało należy dbać - powiedział uroczyście, gdy 
spostrzegł, że jestem już przytomny. Zabrzmiało to w jego 
ustach jak jedenaste przykazanie. 
   Niezdarnymi ruchami pomógł mi wstać. Czułem ból w całym 
ciele, choć jednocześnie byłem zdziwiony, że wielkie lanie 
nie spowodowało poważnych obrażeń. W każdym razie mogłem 
chodzić o własnych siłach. Ruszyliśmy przez plac.  Dopiero 
teraz spostrzegłem stojących wokół obdartusów.  Zachowywali 
dystans, groźnie potrząsając kijami, ale żaden kamień nie 
poszybował już w moją stronę. Na ich twarzach malował się 
strach połączony z nienawiścią i zastanawiałem się, czy 
przypadkiem uczucia te nie odnoszą się raczej do mojego 
towarzysza niż do mnie. Przyjrzałem mu się uważniej.  Był 
niski, ale dobrze umięśniony i sprawiał wrażenie nie lada 
siłacza. Jednocześnie pewna niezdarność ruchów upodabniała 
go do niedźwiedzia. Niewątpliwie byłby to groźny przeciwnik 
w walce wręcz. Tłumek rozstąpił się przed nami i szliśmy 
teraz w kierunku stojącej nieco na uboczu grupy niskich 
budynków, otoczonych resztkami drucianej siatki. Nawet na 
tle tutejszych domów wydawały się wyjątkowo ohydne. W 
oknach nie było jednej całej szyby, dachy, a raczej ich 
resztki były powykrzywiane, z mnóstwem dziur, połamanych 
dachówek i rozwalonych kominów. Znajdowałem się niewątpliwie 
w najgorszym miejscu całej dzielnicy biedoty.  
   Niski mężczyzna podszedł do wejścia największej 
gabarytowo ruiny i popchnął wiszące na jednym zawiasie 
drzwi. Przez całą drogę nie odezwał się ani słowem, a ja 
poskromiłem swoją ciekawość. Doszedłem do wniosku, że na 
wyjaśnienia przyjdzie czas. Przestąpiliśmy próg i 
znaleźliśmy się w wysoko sklepionej izbie, ciemnej i 
dusznej. Dopiero po chwili, gdy moje oczy przyzwyczaiły się 
do panującego w środku mroku, dostrzegłem kilkanaście 
siedzących pod ścianami postaci. Jak mogłem się zorientować, 
były tak samo brudne i zarośnięte jak mój przewodnik.  
   Zdawali się drzemać. Głowy mieli opuszczone, żaden nie 
podniósł na mnie wzroku.  
   - O ciało należy dbać - wymamrotała postać wyłaniająca 
się z cienia. Był to wysoki, siwy starzec, ubrany w 
łachmany, ale trzymający się prosto, można powiedzieć z 
godnością. Podszedł do mnie i wskazał na moje ramię. - Opatrz 
to.  
   Podążyłem za jego wzrokiem. W moim prawym ramieniu była 
pokaźna rana, zadana prawdopodobnie ostrym końcem 
kija któregoś z napastników. Materiał ubrania nasiąknięty 
był wokół krwią. Poczułem zdziwienie, że prawie nie czuję 
bólu. Powinienem teraz włazić na ścianę albo co najmniej nie 
móc ruszyć prawą ręką, tymczasem odczuwałem lekkie 
pieczenie, nic więcej. Ponieważ podobne wrażenie odczuwałem 
w okolicy brzucha i prawego uda, szybko zbadałem i te 
miejsca. Ich stan przedstawiał się nieco lepiej, ale i tam 
miałem rozległe wylewy, poszarpaną skórę i głębokie 
zadrapania.  
   - Przepraszam - zwróciłem się do starca. - Czy 
wobec tego mógłbym dostać jakieś bandaże albo coś takiego? 
Chętnie też bym się umył, jeśli nie sprawi to wam kłopotu.  
   Rząd głów poderwał się jak na komendę. Poczułem 
ostre spojrzenie kilkunastu par oczu.  
   - To człowiek, to człowiek - cichy szept przetoczył się 
po izbie. Rozległo się szuranie nóg, kilku ludzi wstawało.  
   - Nie, to jest NOWY, zaręczam wam - to mówił mężczyzna, 
który mnie przyprowadził. - Spójrzcie!  
   Złapał mnie za ramię i podciągnął do okna. Szarpnięciem 
rozdarł marynarkę i w blasku wstającego słońca w mojej ranie 
błysnęła stal. Z niedźwiedzią siłą ścisnął mi ciało palcami, 
trysnęła krew. Nawet się nie skrzywiłem. Puścił 
mnie.  
   - Dowód!
   Zrozumiałem. Byłem wśród swoich.

   Leżałem na starym materacu z gąbki. Potłuczenia miałem 
zasmarowane jakąś maścią, którą przyniósł jeden z androidów, 
i obwinięte w miarę czystymi skrawkami materiału. Po raz 
pierwszy od czasu aresztowania napiłem się też wody. Dał mi 
ją siwowłosy starzec, który opiekował się mną troskliwie.  
Woda miała dziwny wygląd, ale smaku i tak nie czułem, więc 
nie sprawiało mi to żadnej różnicy. Android krótkimi, 
urywanymi zdaniami opowiedział mi historię tej małej grupki 
robotów. Byli zbiegami z fabryk, kopalni i innych podobnych 
miejsc, dobrowolnymi banitami ze świata cywilizacji. 
Uciekali głównie przed likwidacją z powodów technicznych, 
ale byli też uciekinierzy ideowi. Nienawidzili ludzi i nie 
chcieli się im wysługiwać, wobec tego wybierali to 
dobrowolne zesłanie, gdzie ich obecność była tolerowana.  
Tutejsza ludzka społeczność odczuwała przed nimi strach z 
racji ich zazwyczaj potężnej siły i odporności na ciosy. To 
chyba uratowało mi życie, gdyż napastnicy, przekonując się, 
że jestem androidem, natychmiast zaprzestali masakrowania 
mnie bojąc się zapewnie zemsty robotów. Antac, gdyż tak 
nazywał się android, który mnie tu przyprowadził, obserwował 
bijatykę i zorientował się, co się dzieje. I tak znalazłem 
się tutaj.  
   Starzec powiedział mi też wiele rzeczy o androidach, o 
których nic nie wyczytałem w więziennej książeczce. Teraz 
wiedziałem, że androidy muszą stale uzupełniać swój zapas 
wody i substancji odżywczych dla ciała. Ciało bowiem było 
niesłychanie ważne. To ono podtrzymywało cały tytanowy 
kręgosłup. Krew dostarczała tlen i pokarm do mózgu. Bez niej 
robot umierał jak normalny człowiek. Natomiast źródło 
zasilania dla pompy tlenowej oraz serwomechanizmów ruchowych 
stanowiło ogniwo nuklearne całkiem sporej mocy, umieszczone 
razem z nimi zazwyczaj w klatce piersiowej. I to był 
najwrażliwszy punkt każdego androida. Czaszka bowiem była 
wykonywana z metalu, zaś inne fragmenty robota nie miały aż 
takiego znaczenia dla jego funkcjonowania.  
   Napój, który przyniósł mi android, był roztworem 
substancji organicznych i soli mineralnych. Mocno 
skomplikowany sposób jego przyrządzania zawierał sporo 
nieapetycznych szczegółów. Przepis dostarczył jakiś 
zwariowany na punkcie androidów naukowiec i od tej pory 
roboty mogły samodzielnie wytwarzać sobie pożywienie. Jak 
zdążyłem się zorientować, nuklearne ogniwo mogło pracować, w 
zależności od modelu, od pięciu do kilkunastu lat bez 
wymiany i taki był tutaj zazwyczaj okres życia androida. 
Potem jego mechanizm zatrzymywał się, ginął mózg, a wraz z 
nim całe ciało.  
   W małej społeczności robotów dzień za dniem płynął 
powoli, bez szczególnych wydarzeń. Policja nie zapuszczała 
się w te strony, więc nie było co bać się wykrycia. Doba 
dzieliła się na czas poświęcony naprawom domów i sen.  
Okazało się, że mózg, aby zachować stabilność emocjonalną, 
musiał odpoczywać w czasie snu. Tutejsze androidy spały 
niewiele, najwyżej trzy lub cztery godziny dziennie.  
Tymczasem ja musiałem spać minimum osiem, aby czuć się 
wypoczętym. Nie była to jedyna różnica między mną a resztą 
robotów. Obserwując te nieskomplikowane psychiki, słuchając 
ubogich w słowa wypowiedzi zrozumiałem ich pierwszą reakcję 
na mój widok. Wzięły mnie za człowieka, bo potrafiłem 
płynnie mówić, ruszać się bez zachwiań równowagi, analizować 
kilka wrażeń zmysłowych jednocześnie. Nieraz patrząc na 
nieporadnie ruszające się androidy zadawałem sobie pytanie, 
czy naprawdę jestem jednym z nich, ale stawał mi wtedy przed 
oczami widok stalowych ścięgien w moim ramieniu, a także 
niesamowita odporność na ból, właściwa androidom. A jednak 
byłem inny. Rozmawiając ze Starym, jak wszyscy tu nazywali 
siwowłosego androida, ze zdziwieniem stwierdziłem, że on 
nawet nie wie, co to jest zapach czy smak, co to jest ból, 
miłość. Dla niego jak i dla reszty robotów za tymi słowami 
nie kryło się nic, były to tylko puste dźwięki. Mój umysł 
zawierał o wiele większą wiedzę i wyobraźnię niż ich proste 
intelekty.  Musiałem być najnowszym modelem androida, 
wyposażonym o wiele lepiej od swoich poprzedników.  
   Spędziłem tak sześć dni, gdy Antac z jednej ze swoich 
wypraw po materiał do reperacji stale walących się dachów 
przyniósł przedwczorajszą gazetę. Wszystke androidy umiały 
czytać, ale tylko Stary, który właściwie przewodził tej 
grupie, wykazywał zainteresowanie światem 
zewnętrznym. I dla niego przeznaczono gazetę. Zajęty byłem 
właśnie umacnianiem drewnianej podpory frontowej ściany 
jednego z budynków, gdy siwowłosy robot zawołał mnie do 
środka. Bez słowa podał mi wymiętą płachtę papieru. Na 
pierwszej stronie gazety widniało moje zdjęcie z 
wydrukowanym wielką czcionką napisem: 
   ANDROID-MORDERCA NADAL NA WOLNOŚCI
   I dalej drobniejszym drukiem:
   Po śmiałej ucieczce z policyjnego ambulansu android, 
który tydzień temu zastrzelił Jonatana Moora, prezesa 
Cortland & Co., nie został jeszcze ujęty. Policja 
zaangażowała wielkie siły do poszukiwań i lada godzina 
powinny pojawić się jakieś rezultaty. Przypomnijmy, że 
maszyna uciekając zabiła dwóch strażników i ciężko zraniła 
porucznika W. Pingrave'a, który przebywa obecnie w szpitalu. 
Stan funkcjonariusza policji jest poważny, choć życiu jego 
nie zagraża niebezpieczeństwo.
   - Nie możesz tu zostać - powiedział bez śladu emocji w 
głosie. Nigdy nie mówili z akcentami, zawsze chłodno, niemal 
bezosobowo.  
   - Wiem, ktoś prędzej czy później doniesie na mnie i 
przyjedzie tu policja. A wtedy zabiją nie tylko mnie, ale i 
was wszystkich. - To oczywiste.  
   Na co liczyłem, gdy ukryłem się tutaj, wśród tych 
zdegenerowanych robotów? Wiedziałem, że ludzie będą mnie 
szukać, że roześlą listy gończe. Zapewne w TV mój portret 
pojawiał się częściej niż reklamówki coca coli. Nie miałem 
gdzie się schronić. Nie byłem człowiekiem, nie miałem 
przyjaciół, nie pasowałem też do androidów.  
   - Idź dzisiaj. - Stary nie patrzył mi w oczy. Odwrócił się 
i odszedł. Wydawało mi się, że w jego głosie zabrzmiała nuta 
zazdrości i współczucia. Ale równie dobrze mogło to być 
złudzenie.  
   Umyłem się pod pompą i wziąłem się za swój garnitur. Antac 
przy pomocy kilku innych robotów znalazł igłę i trochę nici, 
pół pudełka proszku do prania oraz nieprawdopodobnie tępe 
nożyczki i kawałek mydła. Podejrzewałem, że ukradli to po 
prostu z któregoś z chwilowo pustych ludzkich domków. 
Dzięki tym przedmiotom doprowadziłem swój wygląd do jako
takiego stanu i choć nie wyglądałem na bywalca Hotelu 
Cavanah, to mogłem wejść do domu towarowego bez ryzyka 
wyrzucenia przez strażnika.  
   Na drogę niemal każdy z androidów przyniósł mi jakiś 
prezent. Oddawali to, co mieli najcenniejszego.  Dostałem 
nadpęknięte lusterko, nóż myśliwski, stary folder 
reklamujący wczasy na Bahamach, laskę z białą gałką i kupę 
innego szpeju, który musiałem zabrać ze sobą, aby nie zrobić 
im przykrości. Wiedzieli, że muszę odejść, że ich osobiste 
bezpieczeństwo bezwzględnie tego wymaga, a ponieważ myśleli 
w sposób o wiele bardziej racjonalny od ludzi, zaakceptowali 
to bez zastrzeżeń.  Jednocześnie chcieli, by mi się udało. 
Większość z nich nienawidziła ludzi za los, na który ich 
skazano, za ludzką wyższość i doskonałość. Myślę, że 
przekładałem ich nienawiść na czyn - zabijałem przecież ich 
prześladowców. A może myliłem się. Może lubili mnie dlatego, 
że tak naprawdę w głębi duszy, jeśli takowe posiadali, każdy 
z nich pragnął być człowiekiem, a ja byłem ucieleśnieniem 
ich marzeń - prawie istotą ludzką.  
   W oczekiwaniu na wyschnięcie wypranego ubrania czytałem 
przyniesioną przez Antaca gazetę. Natrafiłem tam na artykuł, 
który mocno mnie zainteresował. Autor opracowania pisał o 
domniemanych nadużyciach w największych firmach 
ubezpieczeniowych. Choć nie wymieniał Cortland & Co z nazwy, 
wywnioskowałem z treści, że to przede wszystkim przeciwko 
temu przedsiębiorstwu toczyło się dochodzenie o malwersacje.  
Odłożyłem w zamyśleniu gazetę. Tkwiłem zaplątany w aferę 
nadużyć w największej firmie ubezpieczeniowej. Wydawało się 
nieprawdopodobne, aby zagadka mojej tożsamości nie miała z 
tym związku. Jeżeli chciałem rozwiązania, to musiałem 
szukać w Cortland & Co. Nigdzie indziej.  

   Wyszedłem o świcie. Za paskiem od spodni miałem nóż, w 
zniszczonej walizce resztę prezentów od androidów, a także 
mały kanister płynu biologicznego. W kieszeni leżało 40 
dolarów. Rany zagoiły się na tyle, że mogłem zdjąć bandaże, 
więc wyglądałem na niezbyt zamożnego faceta, który zabłądził 
między slumsy w poszukiwaniu... No właśnie - nie wiadomo 
czego.  
   Do City dotarłem o ósmej rano. Wmieszałem się w tłum 
ludzi śpieszących do pracy. Nie obawiałem się rozpoznania, 
choć na pewno każdy z przechodniów widział moją twarz w 
gazecie lub na ekranie TV. Wczoraj wieczorem z obciętych 
sobie włosów zrobiłem sztuczną brodę, wspomaganą teraz 
naturalnym zarostem. Włosy miałem obcięte bardzo krótko, a 
jeden z otrzymanych od robotów prezentów stanowiły 
przeciwsłoneczne okulary. Tak więc, będąc wrogiem publicznym 
numer jeden, mogłem w miarę swobodnie poruszać się po 
mieście.  
   Zacząłem od wizyty w sklepie z używanymi ubraniami. 
Zamieniłem tam moją rozsypującą się marynarkę i 
poprzecierane spodnie na niezbyt znoszone dżinsy, koszulę i 
kurtkę ze sztruksu. Wziąłem też podniszczone sportowe buty. 
Kosztowało to ponad połowę moich zasobów finansowych. 
Wyglądałem teraz jak setki ludzi z ulicy i bez trudu mogłem 
uchodzić za robotnika czy kogoś o podobnym statusie. W 
lombardzie obok kupiłem za piętnaście dolców używaną, silnie 
powiększającą lornetkę. To było wszystko, czego 
potrzebowałem.  
   Za ostatnie pół dolara dojechałem metrem do ulicy, na 
której stał wielki biurowiec Cortland & Co. Stanąłem pod nim 
i zadarłem głowę. Ludzie, z którymi musiałem porozmawiać, 
znajdowali się tam, na czterdziestym piętrze wieżowca, 
równie niedosiężni jak na księżycu. Obecny szef koncernu 
nazywał się Jeremiah Cox, o czym dowiedziałem się z artykułu 
w gazecie. Miałem niejasne wrażenie, że to przede wszystkim 
z nim musiałem porozmawiać.  
   Dostanie się do Coxa drogą, którą wszedłem tu ostatnio, 
nie wchodziło raczej w rachubę. Musiałem więc dotrzeć tam w 
inny sposób. Rozejrzałem się dookoła. Około osiemdziesięciu 
metrów od gmachu Cortlandu stał nieco niższy budynek hotelu.  
Nawet z dołu widziałem łączący oba wieżowce kabel awaryjnego 
zasilania. Zapewne w jednym z dwóch drapaczy zainstalowany 
był spalinowy generator mocy włączany w razie awarii 
miejskiej sieci. Drugi z budynków mógł wtedy korzystać z 
rezerw mocy wytworzonej w pierwszym wieżowcu.  To była moja 
droga do Coxa.  
   Dostanie się na dach hotelu nie stanowiło żadnego 
problemu. Jednak przechodzenie po kablu na dach sąsiedniego 
domu za dnia było zajęciem zbyt ryzykownym. Resztę dziennego 
światła przeczekałem więc w komórce na dachu, wypatrując 
przez lornetkę strażników na sąsiednim wieżowcu. Nie 
zauważyłem nikogo, ale nie musiało to świadczyć o braku 
ludzi. Mogli być po prostu dobrze ukryci lub obserwowali 
dach za pomocą kamer. Dopiero po zmroku odważyłem się 
podejść do krawędzi i zbadać warunki mojej niedalekiej 
podróży.  
   Kabel był gruby na trzy cale, pokryty śliską izolacją.  
Zamocowano go dobrze, na tej wysokości wiały przecież silne 
wiatry, a osiemdziesiąt metrów przewodu, oprócz swojej 
pokaźnej wagi, stawiało jeszcze całkiem spory opór 
aerodynamiczny. Ująłem dłonią za kabel. Głównym problemem 
było to, że będę musiał wspinać się "pod górę". Różnica 
poziomów nie przekraczała, co prawda, dwóch pięter, ale 
nawet dla moich wzmocnionych mięśni mogło się to okazać za 
dużo. Nie miałem jednak co się zastanawiać i stanąwszy na 
podeście, spod którego wybiegał przewód, objąłem go rękami i 
nogami i zacząłem się przesuwać. Moja technika była prosta. 
Poruszałem się jak dżdżownica, naprzemian podciągając 
ramiona i stopy. Szło mi to nawet nieźle do pewnego momentu. 
W chwili gdy nachylenie kabla wzrosło, moje buty zaczęły się 
coraz bardziej ślizgać po izolacji i w końcu zawisłem w 
martwym punkcie, trzydzieści metrów za hotelem, a sto 
pięćdziesiąt nad ziemią. Opuściłem nogi i zacząłem wspinać 
się używając do tego tylko ramion. Po kolejnych kilkunastu 
metrach mięśnie paliły mnie żywym ogniem, a dłonie 
ześlizgiwały się coraz gwałtowniej.  Zamknąłem oczy i z 
determinacją przesuwałem palce po kablu.  Czułem, że lada 
chwila spadnę w przepaść, ale starałem się odwlec ten moment 
jeszcze o ten jeden raz. I jeszcze jeden. I jeszcze..  
   Gdybym musiał przejść jeszcze pół metra, zleciałbym na 
chodnik. A tak, gdy zdrętwiałe ręce odmówiły wreszcie 
posłuszeństwa i odpadłem od przewodu, zamiast roztrzaskać 
się o asfalt rymnąłem z wysokości kilkudziesięciu 
centymetrów na skraj dachu. Wydawało się, że przetoczę się 
przez krawędź, ale zatrzymałem się z głową w powietrzu i 
resztą ciała na stałym gruncie. Leżałem tam ciężko dysząc i 
czułem, jak tłok pompy na najwyższych obrotach tłoczy tlen w 
moją krew. Źaden człowiek nie byłby zdolny do takiego 
wysiłku. Ja byłem.  
   Musiałem teraz dostać się do gabinetu Coxa. Właściwie 
było dziwne, że zupełnie nie przejmuję się tym, jak ucieknę 
po rozmowie z tym człowiekiem. Miałem wewnętrzne 
przeświadczenie, że spotkanie z Coxem rozwiąże wszystkie 
problemy. Nie wiedziałem, skąd się ono brało, ale tkwiło we 
mnie pewnie jak to, że słońce świeci.  Spróbowałem 
zastanowić się nad drogą ucieczki, ale jakoś nic nie 
przychodziło mi do głowy. Zdecydowanie ważniejsze było, w 
jaki sposób dostanę się do wnętrza budynku przez zamknięte 
drzwi. Nie mogłem pozwolić sobie na zostawienie widocznych 
śladów włamania. Zaalarmowałoby to natychmiast strażników 
robiących północny obchód. Obchód? Skąd wiedziałem o tym 
szczególe? Może wracała mi utracona pamięć? Spóbowałem 
przypomnieć sobie coś więcej. Nic. Pustka. Dałem spokój.  
   Idąc wzdłuż krawędzi dostrzegłem piętro niżej uchyloną 
szybę okienną. Dzieliło mnie od niej jakieś półtora metra.  
Powoli spuściłem nogi w przestrzeń i zawisłem na rękach.  
Stopą namacałem parapet i stanąłem na nim. Po chwili byłem 
już w środku. Na lewo i prawo rozciągał się korytarz 
mizernie oświetlony, wyłożony grubym chodnikiem. Tłumił 
doskonale moje kroki, ale mogłem także nie usłyszeć w porę 
kroków strażnika. Ostrożnie przemykając się od drzwi do 
drzwi dotarłem do schodów.  Zszedłem piętro niżej i stanąłem 
przed drzwiami gabinetu Coxa. Skąd wiedziałem, że to jego 
gabinet? Nie miałem pojęcia. Wewnątrz paliło się światło. 
Przyłożyłem ucho do drzwi, po chwili usłyszałem szelest 
papierów i ciche westchnienie. Czyżbym miał tyle szczęścia, 
że zastałem szefa przy pracy, w nocy, wewnątrz prawie 
pustego budynku?  Wydawało się to niewiarygodne, ale po 
chwili namysłu doszedłem do wniosku, że jest to możliwe. 
Ostatecznie Cox został prezesem zaledwie przed kilkoma 
dniami i musiał się szybko zorientować w mnóstwie spraw 
dotyczących bezpośrednio nowej funkcji. Wyjąłem ukryty nóż i 
delikatnie nacisnąłem klamkę. Wiedziałem, że biurko, przy 
którym zapewne siedział człowiek, było około dwóch metrów od 
ściany, lekko z lewej strony. Gwałtownie otworzyłem drzwi i 
skoczyłem do przodu. Nie miał czasu krzyknąć.  Przystawiłem 
mu ostrze do szyi.  
   - Tylko piśnij, a poderżnę ci gardło. - Nie pisnął. 
Podniosłem go z fotela i podprowadziłem do drzwi.  Zamknąłem 
je i przekręciłem tkwiący w zamku klucz. Kazałem mu się 
położyć na dywanie. Cały czas zachowywał się spokojnie, 
chociaż po jego minie widać było, że nieźle się wystraszył.  
  - Wiesz, kim jestem? - zapytałem, patrząc mu w oczy. 
   Przecząco potrząsnął głową. Jednym ruchem zdarłem 
sztuczną brodę. Okulary zdjąłem już wcześniej. Wyraz twarzy 
Coxa zmienił się w maskę przerażenia. Usta otworzyły się, z 
kącików pociekła ślina.  
   - Android-morderca - wyszeptał bezwiednie. 
   Skinąłem głową. 
   - Tak, morderca, ale ty powiesz mi, dlaczego nim zostałem. 
- Potrząsnąłem nim jak szmacianą lalką.  
   - Nie wiem, jak Boga kocham, nie wiem. Wiem tylko, co 
pisali w gazetach. Zabiłeś Moora, potem dwóch policjantów. 
Uciekłeś, szukają cię, wszędzie są twoje portrety, nie masz 
szans, poddaj się - wyrzucił z siebie jednym tchem, 
szczękając zębami ze strachu.  
   - Nie pieprz - krzyknąłem. - Gadaj, dlaczego kazałeś mi 
zabić Moora, draniu. - Przystawiłem mu nóż do szyi, nieco 
zbyt mocno. Spod ostrza wysączyła się kropla krwi.  
   - To nie ja, Moor i tak był skończony. Po co miałbym go 
zabijać, za kilka dni miała być kontrola finansów. Poszedłby 
do więzienia za malwersację, kradł miliony dolarów, bez 
opamiętania. Ja teraz muszę ratować firmę, po co miałbym go 
zabijać. - Trząsł się cały i dygotał. Na spodniach w 
kroku pojawiła mu się ciemna, szybko rozszerzająca się plama.  
   Nie wiem, czemu zachowywałem się tak agresywnie. 
Podświadomie czułem, że zadaję gwałt swojej prawdziwej 
naturze. Zdjąłem ostrze noża z szyi Coxa. Grdyka poruszała 
mu się jak trzepoczący w siatce drozd. Puściłem ramię 
nieszczęśnika, mówił prawdę. To nie on uknuł tę intrygę, nie 
wiedziałem kto, ale nie on. Był tylko urzędnikiem, 
tchórzliwym i zapracowanym. Zapewne też uczciwym na miarę 
swoich możliwości. Skierowałem się do wyjścia.  

   Paroksyzm bólu był straszliwy. Aż skręciło mnie w 
miejscu. Nieprzytomny upadłem na podłogę. Dopiero po kilku 
sekundach mogłem rozewrzeć powieki. Spróbowałem się ruszyć, 
ale mięśnie miałem jak spięte stalowymi klamrami. Pokonując 
ból oczu i szyi rozejrzałem się po pokoju. Cox leżał na 
podłodze, chyba tak samo sztywny jak ja. Natomiast w 
drzwiach sekretariatu stali Jonatann Moor i porucznik 
Pingrave. Ten ostatni trzymał w rękach elektryczny 
paralizator.  
   - Cześć, Kowalski - zwrócił się Moor do mnie. - Poznajesz 
mnie, co? - Zaśmiał się cicho.  
   Nawet nie próbowałem mu odpowiadać.
   - Myślałeś, że jestem trupem, co? Wszyscy tak myślą i 
bardzo dobrze. Za chwilę trupem będziesz ty.  
Zaprogramowaliśmy cię od samego początku i udało się. Aż sam 
się dziwię, że tak gładko to poszło. Szedłeś jak prowadzony 
krok po kroku ślepiec. Najpierw aresztowanie, potem 
ucieczka, gazeta, którą przyniósł ci twój kolega android, 
wspaniała wspinaczka po kablu energetycznym i wreszcie 
finał, tu i teraz. Swoją drogą, niewiele brakowało, by ci 
się nie powiodło. Raz Pingrave musiał ci pomóc, bo policjant 
w karetce więziennej załatwiłby cię na cacy, potem o mało co 
nie zatłukli cię żebracy. W przepaść też prawie zleciałeś. 
No, ale w końcu udało się. Swoją drogą, nie mogę nadziwić 
się, jak dałeś się oszukać. Nigdy nie zastanawiało cię, skąd 
wiesz, jak zabić policjanta jednym uderzeniem stopy? Jak 
dostać się do budynku unikając strażników? Do czyjego 
gabinetu iść? Jak ukryć się w tłumie?  
   Uwierzyłeś, że jesteś androidem, że należysz do gatunku 
tych prymitywnych istot, prawie bez inteligencji, bez woli 
działania? Nigdy w nic nie zwątpiłeś, widząc jak wszystko się 
pomyślnie układa? Nie za prosto trafiłeś do tego przytułku 
robotów, znalazłeś uchylone okna, wiszące przewody gotowe ci 
służyć za mosty? Zbieg okoliczności, szczęście?  
   Widzisz, Kowalski, ja nie wierzę w przypadek. Przypuśćmy, 
że na przystanku tramwajowym stoją dwaj faceci. W oddali 
pojawia się tramwaj. Jeden człowiek zaczyna kalkulować 
szanse, że jest to wóz o właściwym numerze. Drugi patrzy 
przez lornetkę i nie musi zdawać się na rachunek 
prawdopodobieństwa. Dla niego probabilistyka zaczyna się 
tam, gdzie kończy się zasięg lornetki. Tym facetem z 
lornetką jestem ja, tym drugim ty.- Uśmiechnął się prawie 
przyjaźnie.  
   Przeleciało mi przez głowę, że robi chyba błąd mówiąc mi 
wszystkie te rzeczy.
   - Nie mogliśmy użyć w celu zabicia Coxa prawdziwego 
androida, gdyż ich syntetyczne mózgi są zbyt proste, zbyt 
prymitywne - kontynuował. - Musieliśmy wziąć twój mózg, 
Kowalski, i wsadzić go w ciało robota. Stworzyliśmy ci blokadę 
pamięciową i za pomocą hipnozy ustawiliśmy cię na to, co 
miałeś zrobić. Rozumiesz, prawdziwy ludzki mózg z ciałem 
androida - to rewelacja. Tyle że zakazana przez prawo. 
Wmówiliśmy ci twoje syntetyczne pochodzenie, a tymczasem w 
warstwie podkorowej miałeś wiadomości normalnego człowieka.  
Wiadomości, z których mogłeś korzystać, bez których cały 
plan nie miał szans powodzenia. No cóż, nikt nie jest 
doskonały. Programowanie trochę zawiodło, musieliśmy stale 
czuwać na tobą, abyś nie zboczył z drogi, która prowadziła 
tutaj, do tego pokoju. Nie zabiłeś Coxa, nie szkodzi. 
Porucznik zrobi to za ciebie, nie sądzę, aby Coxowi robiło 
to różnicę. Co za straszne wydarzenie - szalony android 
zabija kolejnego szefa Cortland & Co, Pingrave zabija 
androida i dostaje medal. Kontrola wykrywa olbrzymie 
malwersacje, ale nie ma winnych, wszyscy nie żyją. Horror, 
ale ze szczęśliwym zakończeniem.  
   Przez cały czas przemowy Moora próbowałem niepostrzeżenie 
rozruszać swoje mięśnie. O dziwo, paraliż ustąpił już 
całkowicie. Prawdopodobnie ładunek elektryczny, jaki 
zainkasowałem, był zbyt słaby. Teraz zbierałem się do 
kontruderzenia. W prawej dłoni wciąż trzymałem nóż i powoli 
odsuwałem ramię, aby wziąć większy zamach. Porucznik stał w 
odległości prawie trzech metrów, ale nie miałem wyboru.  
Rzuciłem nóż i prawie natychmiast zerwałem się na nogi. 
Kątem oka zobaczyłem, jak policjant chwyta się za szyję i 
upuszcza paralizator, Moor z zadziwiającą szybkością schylił 
się po niego, ale nie zdążył. Z doskoku kopnąłem go w 
brzuch, a gdy się zachwiał, poprawiłem kolanem w krocze. To 
powinno wystarczyć, ale on nawet nie mrugnął. Obrócił się w 
miejscu i nagle otrzymałem potężny cios w głowę. Poleciałem 
w bok, chwytając Moora za ubranie. Razem zwaliliśmy się na 
podłogę. Przez moment moja dłoń była w pobliżu jego twarzy i 
wykorzystałem to. Z całej siły wbiłem mu palce w oczy. 
Zaklął. Tak, nie jęknął, wrzasnął czy zawył, lecz zaklął. 
Oderwał się ode mnie, wstał i sięgnął pod marynarkę. Ale 
trwało to całą wieczność i w tej samej chwili, w której 
wyciągnął z kabury pod pachą pistolet, rąbnąłem go w 
kręgosłup stalową miniaturą wieżowca Cortland Tower.  
   Stała na biurku i w odpowiednim momencie niemal sama 
usłużnie wsunęła mi się w rękę. Coś chrupnęło i Moor upadł 
na kolana, a potem miękko plecami na dywan. Po drodze 
pociągnął za spust, ale kula zrykoszetowała tylko po 
ścianach i stłukła szybę w oknie. Stałem nad nim dysząc, 
bardziej z emocji niż z wysiłku.  
   Twarz z wbitymi w głąb czaszki gałkami ocznymi wyglądała 
groteskowo jak maska afrykańskiego czarownika.  Wyjąłem 
pistolet z jego bezwładnej dłoni i celując w brzuch 
nacisnąłem spust. Bez emocji patrzyłem, jak po strzaskaniu  
pompy powietrznej i przediurawieniu zbiornika z płynem 
biologicznym ucieka z niego życie.  
   Usta rozchyliły się i poruszyły jakby z wysiłkiem. 
Przełknął ślinę i usłyszałem wyraźnie ostatnie zdanie 
androida.  
   - Ktoś miał lepszą lornetkę niż ja, Kowalski. 
   Głowa opadła mu na bok. Nie żył.
   Podszedłem do Coxa, przestępując po drodze przez ciało 
porucznika Pingrave'a. Obydwaj byli martwi. Prezes zmarł na 
zawał, jego serce nie wytrzymało porażenia paralizatorem, 
policjant zginął kilka chwil po tym, jak mój nóż trafił go w 
tętnicę szyjną.  
   Byłem sam. Czułem, jak coś we mnie pęka, coś się wali.  
Przez mózg przelatywały setki myśli naraz, setki wrażeń i 
refleksji. Nie mogłem ich rozdzielić, obejrzeć w zwolnionym 
tempie, czułem tylko jednolity strumień świadomości płynący 
rwącym nurtem przez moją jaźń. Byłem mordercą, człowiekiem, 
maszyną. Okazałem się też bezwolnym narzędziem, pieprzoną 
marionetką, która przestała już być potrzebna. To właśnie 
czułem, koniec swojej drogi, śmierć. Krążyła w tym pokoju 
namacalna jak trupy moich ofiar. I była też we mnie.  Nie 
widziałem żadnej drogi ucieczki i nie chciałem uciekać.  Nie 
wiem, czy był to kolejny rezultat zaprogramowanego kierunku 
mojego działania, czy mój własny wybór. To nie miało już 
znaczenia. Ktoś przechytrzył nas wszystkich, ktoś, kto miał 
najsilniejszą lunetę. Przypadek nie istniał w tej grze. A 
gra się skończyła.  
   Na schodach usłyszałem pośpieszne kroki kilku osób i po 
chwili ktoś gwałtownie szarpnął klamką. Otrzeźwiałem. 
Wyjąłem z pistoletu magazynek i policzyłem pozostałe kule. 
Siedem. Ciekaw byłem, ile z nich zdążę wystrzelić, zanim 
rozwalą mnie strażnicy.  Ktoś, kto ułożył tę łamigłówkę, 
zapewne to wiedział. Ale czy rzeczywiście mógł wszystko 
przewidzieć i wszystko uwzględnić w swoich obliczeniach? 
Czyżby był Bogiem? Więc może mogłem zrobić coś, co nie 
mieściło się w ramach ustawianej przezeń gry, leżało poza 
jej regułami? Coś, co przerwałoby ciąg pozornie 
nieuchronnych wydarzeń. Jeżeli tak, to co to powinno być? 
Czy jeśli teraz strzeliłbym sobie w usta, postąpiłbym 
tak, jak było przewidziane, czy też zaskoczyłbym niewidzialnego 
reżysera? Potrzebował może dalszych ofiar. Tak czy owak byłem 
laleczką na sznurku, o małym obszarze suwerenności, 
wiedziałem o tym. Ale może także mój prześladowca był czyjąś 
marionetką? Kto kończył piramidę wzajemnych zależności - sam 
Stwórca? Zrozumiałem, że nikt nie odpowie mi teraz na 
moje pytania. Może - potem!  
   Drzwi już prawie wyskakiwały z zawiasów pod ciosami 
chłopców z ochrony. Spojrzałem na broń w moich rękach.
   Była gotowa.
                                          Sławomir Prochocki  

                     SŁAWOMIR PROCHOCKI  
Urodzony w 1964 roku w Ełku. Absolwent fizyki Uniwersytetu 
Warszawskiego, pośrednik handlu komputerami. Startował w 
naszym III Literackim Konkursie opowiadaniem "Kontra" ("NF" 
6/91). Opublikował ponadto: "Marionetki" ("NF" 8/91) i 
"American dream" ("NF" 4/93). W skomputeryzowanych światach 
Prochockiego bohater traci już pewność, czy jest panem swych 
czynów i myśli, czy też steruje nim ktoś inny. Człowiek? 
Maszyna?? System??? Trochę Dick (także jego adaptator 
Scott), ale przede wszystkim Varley patronuje tej prozie.                     
                                                      (mp)












