Autor: Tomasz Kołodziejczak
Tytul: Czaszki przodków

Nagrodzone w konkursie "Fantastyka '90"

Z "NF" 6/92

Rząd koślawych chałup, glinianych obórek i solidniejszych 
nieco spichrzy ciągnął się wzdłuż błotnistej drogi. Zajrzeli 
do jednej z chat przez szpary w oknie zabitym deskami. W 
środku panował ład i porządek. W pustych stodołach nie 
pozostawiono żadnego zwierza, choć resztki zeszłorocznego 
zboża zalegały polepy, a beki z kapustą stały po kątach. Coś 
wszystkich mieszkańców tej wsi wypłoszyło z domów, zmusiło 
do odejścia. Nie wojna chyba ani zaraza, żadnej też magii 
nie wyczuwali Przewodnicy, gdy tak wędrowali od chaty do 
chaty. Więc w końcu znudziło im się to zwiedzanie. Wieś 
pusta albo nie - pierwsza to ludzka siedziba, jaką widzieli 
od trzech tygodni.
   Konie stąpały powoli, ostrożnie stawiając kopyta na 
podmokłej ścieżce. Kończyły się roztopy, słońce z każdym 
dniem mocniej prażyło skórę. Ptaki wiły gniazda, obudziły 
się niedźwiedzie, gubiły sierść lisy, wilcze hordy rozlazły 
się po lesie. Ciężko jest w taki czas wędrować, ale i 
pięknie, gdy każdy poranek przynosi świat inny, 
cudowniejszy.
   Wyjechali ze wsi podkarmiwszy pierwej konie dobrym sianem. 
Mądre wierzchowce czuły, że zbliża się cel ich podróży, więc 
żwawiej zaczęły przebierać nogami. Minęli obsiane pole, 
leśną przecinkę przygotowaną na wypalenisko, trzyletni może 
młodniak. Drożyna wiła się między wzniesieniami, omijała 
wielkie głazy, wyrzynające się z ziemi niczym zęby olbrzyma. 
Las ustępować zaczął miejsca krzewom i pełgającemu zielsku, 
coraz więcej szarych szpiców wznosiło się ponad wierzchołki 
drzew. Ścieżka wiodła ku jednemu z nich, szczególnie 
wysokiemu. Z początku to niknął, to pojawiał się między 
drzewami, potem, gdy jeźdźcy zbliżyli się do niego, nie 
chował się już za lasem - stał szary i potężny, zryty przez 
deszcze i wiatry.
   Kociej zmarszczył brwi w zdumieniu.
   - Schody!
   Wyjechali z lasu na trawiastą równinę. Tu droga się 
rozchodziła. Szerszy i częściej chyba uczęszczany trakt 
wiódł dalej, prosto na południe. Wąska ścieżka prowadziła ku 
podnóżu góry. Jeźdźcy, nie namyślając się wiele, skręcili w 
tamtą stronę. Teraz wszystko widzieli jak na dłoni - wykute 
w skale stopnie prowadzące coraz wyżej, do kolejnych półek. 
Po tych zaś dojść można było do czerniejących otworów 
jaskiń.
   - Czujesz coś? - spytał Jeżon.
   - Żadnej magii. A ty?
   - Tylko padlinę. Stamtąd.
   Na stojącym u podnóża skały kamiennym ołtarzu leżały 
ciała ubitych zwierząt. Ilu i jakich - tego wędrowcy już by 
nie powiedzieli - zbyt wiele kruków obsiadło truchła, 
obżerając się ofiarnym mięsem.
   - Składają ofiary i nie stróżują... - Kociej pokręcił 
głową.
   - Widać nie ma tu głodnych kmieci - Jeżon zeskoczył na 
ziemię. - Popilnuj koni.
   - A ty co?
   Jeżon wskazał palcem na czubek góry.
   - Nie ma mowy. Smędor jeden wie, co w tych lochach 
siedzi.
   - To właśnie jest ciekawe. Może tam zebrano skarby 
jakieś...
   - To by tu stały trzy setki strażników.
   - ...albo wota, skóry gryfów, smocze zęby...
   - W Skardii smoki nigdy nie żyły.
   - ...to może mnisi pustelnicy wielce uczeni...
   - Ci by nie pozwolili całych wołków na ofiarę oddać.
   Ale Jeżon już szedł ku skale. Przebiegłszy trzynaście 
stopni, stanął na pierwszej galerii. Wąska na pół kroku 
ścieżka wiodła wzdłuż ściany, zaś skalne stopnie prowadziły 
wyżej. Jeżon spojrzał na siedzącego na koniu Kocieja. Nie 
powinni tu tracić czasu. Lecz czyż Mądra Pani nie kazała im 
poznawać przemierzanych krain? Jeżon wspiął się na drugie 
piętro. Dalej nie próbował wchodzić, coraz stromiej tam 
było, a stopnie wilgotne od porannego deszczu. Łatwo kark 
skręcić. Ruszył wzdłuż galerii. Wykuta drożyna wydawała się 
gładka, wyślizgana, Jeżon przycisnął się więc do chłodnego 
kamienia i uważnie patrzył pod nogi. W końcu stanął przed 
pierwszym z otworów. Drewniana, wysoka na trzy stopy 
barierka zagradzała drogę w głąb jaskini. Zaś w środku 
lochu, tam gdzie ledwo już docierały promienie słońca, 
majaczyły kości. Chwila jeszcze minęła, nim oczy Jeżona 
przywykły do półmroku.
   Obok starego ludzkiego szkieletu leżała czaszka, 
człowiecza niechybnie, lecz o dziwnym kształcie.

- Hej! - Jeżon przywołał karczmarza. - Zdrożyliśmy się. 
Chętnie bym się obmył. A potem zakosztował dziewek.
   - Ooo - oberżysta uśmiechnął się szeroko. - Tego ci, 
panie, u nas dostatek. Zaraz nastawię wrzątek i przyślę ci 
jedną...
   - Wiesz co - zamyślił się Jeżon. - Od dawna jesteśmy w 
drodze. Przyślij mi dwie.
   - Natychmiast, panie - karczmarz spojrzał pytająco na 
Kocieja. Rycerz kiwnął palcem, a gdy oberżysta zbliżył się, 
powiedział:
   - Mój towarzysz lubi rude dziewki. Ale zmęczy ci je tak, 
że przez trzy dni nie spojrzą na chłopa.
   - To przyślę czarne.
   - On lubi i czarne.
   - Mam białowłose.
   - Za tymi wprost przepada.
   - To źle, moje dziewczyny muszą być wypoczęte - karczmarz 
zamyślił się. - Jak rozumiem, twój druh, łaskawy panie, lubi 
dziewki chude, ale nie gardzi grubymi, przepada za młódkami, 
ale dojrzałym niewiastom nie odmówi, uznaje piersiaste, lecz 
płaskich też mu szkoda.
   - Zgadłeś - Kociej wyszczerzył zęby w uśmiechu. - I 
wszystkie jednakowo maltretuje.

Kociej ciężko wsparł się o ścianę i spod półprzymkniętych 
powiek obserwował ludzi w oberży. Ciepło, zapach piwa, smak 
wina, wszystko to rozgrzewało i usypiało. Wędrowali do 
Skardii trzy tygodnie, a za mapę służył im wygrzebany w 
zakamarkach kęczordzkiej biblioteki, kruszący się w rękach 
strzępek skóry. Ta względnie bezpieczna, choć niewątpliwie 
mokra droga przez bagna trwała osiemnaście dni. Potem 
natrafili na trzy osady, wszystkie opuszczone. Dalej jechali 
zamieszkałymi już ziemiami. Nie gadali z nikim, zmierzali 
wprost ku stolicy Skardii - Kartoszy. Znaleźli tu 
przyzwoity, choć drogi nocleg. A ponieważ na poszukiwanie 
Ziarna Czasu zamierzali wyruszyć dopiero jutro, wieczór 
dzisiejszy zostawili sobie na odpoczynek i przyjemności.
   - Twój druh, panie, jest już zajęty - oberżysta znów 
stanął koło Kocieja. - Czy ty również...
   Nagle drzwi karczmy otworzyły się. Do środka weszło 
pięciu rosłych mężczyzn. Ubrani w grube, skórzane kurtki, 
uzbrojeni w pałki i małe, okrągłe tarcze, już na pierwszy 
rzut oka wyglądali groźnie. Ruch w gospodzie zamarł w jednej 
chwili, stuknęły odstawiane na stoły kubki, umilkł gwar 
rozmów, śmiechy.
   Dowódca grodowych rozejrzał się po sali, jego wzrok 
zatrzymał się na Kocieju.
   - Tam!
   Wędrowiec poderwał się z ławy.
   - Jeżon!
   Błysnął w ogniu kaganka wyciągnięty jednym ruchem miecz. 
Lecz grodowy zachował spokój. Powoli podszedł do rycerza.
   - Poczekaj, panie - powiedział szeptem. - Mamy cię 
jedynie doprowadzić do Wielkiej Świątyni. To rozkaz 
Wielebnego Orszy.
   Za ścianą rozległ się krzyk. Trzask pękającego drewna, 
tupot, łomotnięcie, jakby ktoś prasnął o ziemię workiem z 
piaskiem. Kociej drgnął.
   - Panie, nic złego nie mogło się stać twojemu druhowi. 
Pozwól z nami i nie stawiaj oporu, a nie spotka cię żadna 
krzywda.
   Kociej zmierzył ich wzrokiem. Nawet jeśli uda mu się 
przedrzeć przez strażników, co zrobi potem? Zresztą, 
zaprowadzić go mają do kogoś ważnego. O to przecież chodziło 
od początku. Powoli wsunął miecz do pochwy i odstąpił od 
ściany.
   Czarnobrody mężczyzna obserwował oddział grodowych, 
odprowadząjący Kocieja i Jeżona. Potem, szybkim krokiem, 
ruszył ku stajniom.

W pałacu Orszona panował półmrok. Dziesiątki oliwnych lampek 
rozpędzało wpełzającą przez wąskie okno ciemność wieczoru, 
oświetlając komnatę i przepiękne malowidła pokrywające 
ściany. Tam potężni wojownicy krzyżowali swe miecze, 
zwycięscy wodzowie stąpali po ciałach pokonanych wrogów, 
ścigane przez myśliwców jelenie mknęły między drzewami. 
Nawet teraz, o zmierzchu, a może właśnie dzięki niemu, 
ścienne malowidła nabierały życia, wydawały się wiernym 
obrazem rzeczywistości.
   Szli obok siebie - Jeżon, wysoki, barczysty, z długim 
mieczem u pasa, w kaftanie utkanym w barwy Pani. Jego dłonie 
pokrywały uroczne tatuaże, naszyjnik z niedźwiedzich zębów 
zdobił pierś. Obok Kociej, niższy nieco od druha, pozornie 
wątlejszy, lecz nie ustępujący mu siłą. Jednoręki, prawa 
rękawica ukrywała dłoń nie ludzką, a stalową. Rycerz nosił 
miecz u prawego boku. Stateczniejszy od druha i bardziej 
wygadany, przejmował przewodnictwo, gdy słowem trzeba było 
obracać, a nie orężem. Znał się na ziołach, potrafił tropić 
zwierzęta i potwory, czytać z chmur.
   Stanęli naprzeciw władcy. Orszon patrzył na nich nie 
drgnąwszy nawet. Tylko błysk oczu spostrzegli w spowijającym 
tron półmroku.
   - Kto wy? - spytał wreszcie. Kociej wybałuszył na niego 
oczy, Jeżon z trudem powstrzymał się, by nie parsknąć 
śmiechem. Starzec mówił cienkim głosem rzezańca.
   - Jestem Kociej Maszczyn, herbu Prawiec.
   - Jeżon Niegoda, herbu Głygacz.
   - Nie pochodzicie z Łosudy ani z Ruczajnych Borów - 
bardziej stwierdził niż spytał kapłan.
   - Rzekłeś, panie - Kociej wziął głęboki oddech. - 
Jesteśmy kronikarzami. Wędrujemy po świecie na rozkaz 
władców Kęczorgi... - zawiesił głos, pytająco spojrzał na 
kapłana.
   - Czytałem o Kęczordze w starych księgach. Jak się tu 
dostaliście?
   - Przeszliśmy przez bagna, zwane w Olszy Południowymi.
   - Szliście przez Wielkie Bagniska? - starzec z 
niedowierzaniem pokręcił głową. - Musicie więc władać magią.
   - Nie jest nam obca. Tak jak i robota mieczem.
   - I spotkaliście pewnie niejednego przeciwnika godnego 
waszej magii i miecza.
   - Ciała wszystkich pochłonęła woda.
   - A więc i wodne stwory potraficie zabijać? - kapłan 
zamyślił się.
   - Rzecz jasna, panie. Potrafimy zwalczać utopce i 
topieluchy, bogunki i mamuny, poświętniki i połamańce...
   - A siąpce?
   - Nie spotkaliśmy żadnego na naszej drodze - powiedział 
Kociej po chwili zastanowienia. Powoli zaczynał domyślać się 
w czym rzecz. - Ale mamy Biały Ogień. Więc i siąpcowi byśmy 
podołali.
   - Dostrzeżono was przy Skale Przodków. Czego tam 
szukaliście?
   - Wszystkiego, panie, jesteśmy kronikarzami...
   - A coście znaleźli? - następował kapłan, nie zrażony 
odpowiedzią rycerza.
   - Groby. Dziwne groby.
   - Czemu dziwne?
   - Bo ciała tam chowano bez głów, a głowy bez ciał. 
Wymoczone w specjalnych wywarach kości zmarłych przed 
setkami lat i czaszki, co ze skóry niedawno zostały obrane. 
Dziwne czaszki - ludzkie, choć o nieludzkim kształcie.
   Zapadła cisza. Rycerze słyszeli spokojny oddech Orszona, 
skwierczenie płonącego w kagankach tłuszczu, bicie własnych 
serc. Czego od nich chce ten starzec o głosie dziecka? 
Przywiedziono ich tu bocznymi uliczkami tak, by jak najmniej 
ludzi zwróciło uwagę na konwój. Bez chwili zwłoki 
poprowadzono ich przez dziedziniec zamkowy do wieży. Przed 
jej drzwiami zmienili się strażnicy - grodowych zastąpili 
uzbrojeni w miecze niewolnicy kapłana. Sześćset czterdzieści 
dwa stopnie - Kociej policzył to dokładnie - prowadziły do 
tej sali. Orszon już czekał. Tak, jakby przybycia
Przewodników spodziewał się od dawna. Czyżby to on miał 
Ziarno Czasu?
   - Zbliżcie się - powiedział Orszon.
   Twarz starca wyłoniła się z półmroku: długa broda, ostry 
nos, przenikliwe oczy. To władca, władca posługujący się 
magią, choć może nie znający wielu jej sekretów. Prosty 
miedziany wisior zdobił jego szyję, skórzane branzolety 
opasywały nadgarstki.
   - Oszukaliście mnie, rycerze - powiedział powoli. - Ale ja 
nie mam wam tego za złe. Przybyliście tu nie po to, by 
zapełniać stronice ksiąg równym pismem. Nie do tego wasze 
dłonie stworzone, by ściskać gęsie pióro, nie do tego oczy, 
by gasnąć latami, wpatrzone w pergamin. Czuję, że 
sprawiedliwej rzeczy macie dokonać i, choć jej nie znam, 
zaufam wam, rycerze. Baczcie jednak, byście nie złamali mej 
ufności - katów trzymam zdolnych i kochających swą robotę. 
Odkryję wam część prawdy, wy za to powiecie mi część swojej.
   Przewodnicy spojrzeli po sobie. Szybko, szybko toczyły 
się wydarzenia. Więc rację miała Mądra Pani, że coś dziwnego 
dzieje się w Skardii i związek to może mieć z Ziarnem.
   - Łamiąc nasze obyczaje weszliście do grobowca przodków. 
Tam leżą kości praojców klanu Torczyków, każdy ród ma taki 
grobowiec. Nikt nie wchodzi do jaskiń, a i kapłani oglądają 
kości z daleka jeno, zza drewnianych żerdzi. Panował przed 
wiekami w Skardii zwyczaj, że głowy niemowląt ściskano 
drewnianymi łupkami. To dlatego czaszki wyglądają tak 
dziwnie. Lecz obyczaj ten zarzucono wiele pokoleń temu. W 
grobowcach winny leżeć czaszki przodków. Leżą zaś nowe, 
ukształtowane na dawną modłę tak, by nikt stojący za 
drewnianą przesłoną nie spostrzegł różnicy. Ktoś od pół roku 
hańbi grobowce, zabierając dawne czaszki i podrzucając nowe. 
Skąd u niego te czaszki, po co to robi, no i wreszcie kim 
jest. Tego nie wiem, lecz muszę się dowiedzieć.
   Oto mój kłopot. Podzieliłem się nim z wami, choć dotąd 
niewielu na tej ziemi, prócz mnie i złodzieja, miało o całej 
sprawie pojęcie. Może być tak, jak mówicie - przejechaliście 
przez bagna. Wiele rzeczy to potwierdza - mowa, do naszej 
podobna, acz odmienna, i stroje dziwne, i konie wspaniałe. 
Lecz może to wy jesteście świętokradcami, rycerze?
   Orszon zawiesił głos. Czekał.
   Kociej milczał. Układał w głowie słowa starca, zbierał 
je, tasował. Wreszcie przemówił.
   - Powiemy ci prawdę, wielebny. Poznasz ją, boś władcą tej 
krainy, bo zbliża się czas przeznaczenia, gdy Klepsydra 
Czasu znów się napełni i ludzie poznać powinni nowinę. 
Opowiem ci więc wszystko.
   Mówił długo. O świecie, co przed dziesiątkami pokoleń inny 
się jawił niż teraz. O wielkich miastach, warownych zamkach, 
traktach pełnych kupców, wojennych pochodach, o wiedzy, 
którą zdobyli mędrcy. Podzielony na krainy, rządzony przez 
królów i władyków, przez klany i zakony, stanowił ten świat 
jedność. Statki wiozły towary, karawany wozów pełzły po 
wszystkich gościńcach. Bagna, skaliste zapadliny, ogniste 
góry nie dzieliły krain. Mniej demonów, mniej duchów, mniej 
lęgnącego się z ciemności zła znał świat.
   Każda ziemia ma swoje Ziarno. W nim skupia się moc tej 
krainy, ono pamięta wszystko, co się zdarzyło, ono wyznacza 
różnice między ludzkimi obyczajami. Przed wiekami wszystkie 
Ziarna wspólnie przesypywały się w Klepsydrze Czasu stojącej 
na szczycie Góry Znaków.
   Lecz coraz gorzej działo się na świecie. Coraz mniej 
spokojnych lat było, gdy rolnik mógł bezpiecznie zbierać 
plony, za to coraz więcej wojen i mordów. Ludzie powstali 
przeciw sobie i bogom, nastała wojna, jedna i powszechna. 
Zagniewali się bogowie. Przeklęli ludzi. Poruszyła się 
ziemia, góry zapadać się zaczęły i wznosić, oceany zalały 
nadmorskie wioski, topiel bagnisk pochłonęła dziesiątki 
miast. Pękła święta Klepsydra Czasu, a zesłany przez bogów 
wiatr rozpędził Ziarna po świecie. Każde wróciło do swojej 
krainy. Pomiędzy ziemiami pojawiły się bagniska, gdzie lęgną 
się potwory, podniosły się góry i wyrżnęły bezdenne kaniony, 
z których wypełza zło. Lecz bogowie ulitowali się nad ludźmi 
i zesłali na ziemię swych pomocników, naznaczyli wybranych, 
ustanowili święte miejsca. Mądra Pani włada Kęczorgą, jej 
pałac stoi u stóp Góry Znaków. To stamtąd wyruszają na świat 
Przewodnicy. Oni znów mają zebrać Ziarna w jedno miejsce, a 
gdy to się stanie, połączą się okruchy Klepsydry i jeden 
czas popłynie dla wszystkich ziem.
   - Jesteśmy Przewodnikami - mówił dalej Kociej. - 
Otrzymaliśmy od Pani mapy. Powiedziała, że ktoś tu, w 
Skardii, zdobył Ziarno i używa go, pojąwszy, że niezwykłym 
ono jest kamieniem. Jesteśmy przekonani, że czaszki kradnie 
ten sam człowiek, który posiadł Ziarno.

W prawej nawie świątyni zgromadzono wota. Żelazne siekierki 
i posążki, miecze, tarcze i buńczuki, kły niedźwiedzi, 
pazury strzyg, napięte na drewniane ramy skóry południc i 
krwiaków, wypatroszone głowy kaprawców, świeckich i innych 
stworów. Kapłan objaśnił, że wśród tych wot znajduje się też 
skóra rozszarpiela, ale że rozszarpiele są niewidzialne, to 
i dojrzeć go nie sposób.
   - To stara skóra, przed dwustu laty ubił tego 
rozszarpiela Kłębotok Grembion. Grembiony to znaczny ród. A 
gdy kiedyś próbowali do Skardii wejść przez bagna kupcy z 
południa, to właśnie Grembion Podgardle znalazł ostatniego z 
nich. Wlókł się ten kupczyna chory, z jednym pustym wozem. 
Sczezł w Błyszczynie, rodowej siedzibie Grembionów. A to - 
kapłan wskazał duży dzban; Kociej uważnie przyjrzał się 
czarnemu naczyniu z wymalowanymi na nim czerwonymi 
postaciami wojowników - dar Grembiona dla świątyni. A 
siąpiec niezwykły jest, duży i silny.
   - Gębę ludzką ma? - spytał Kociej.
   - Tak mówią ci, co go widzieli.
   - To źle - mruknął Jeżon. - Znaczy się, rozumny...
   - Sami też byście go utłukli, już nawet Torczykowie dwie 
wsie przygotowali, żeby się w pustych chatach pochować, ale 
wielu mężczyzn by im padło. Ze trzy dziesiątki. Zabijcie 
siąpca - odkupicie tym swą wobec Torczyków winę i 
przekonacie mnie o prawości waszych słów.

Na dworze szalała ulewa. Wielkie krople deszczu tłukły o 
ziemię, drzewa i dachy domów. Żłobiły bruzdy w zaoranych 
polach, wyrywały liście, łamały gałęzie. Deszcz siekł 
nieustannie, mokrym młotem miażdżąc wschodzące zboże, 
zwierzęta, co wątlejsze domowe zabudowania.
   Ściana deszczu urywała się raptownie, jakby odkrojona 
jednym cięciem olbrzymiego noża. Szary mur ciągnął się na 
lewo i prawo, po linię horyzontu. Słońce świeciło jasnym 
blaskiem.
   Naprzeciw ściany, może dwadzieścia kroków od niej, czekał 
mały orszak rycerzy. Dwóch konnych - Kociej i Jeżon, a prócz 
nich ośmiu piechurów. Tarcze wszystkich pokrywała żółta 
farba, na żółto mieli pomalowane hełmy, koniom wpleciono w 
grzywy słoneczne wstążki. Kociej i Jeżon siedzieli w 
siodłach nieruchomo. Milczeli, bo każdy wysiłek przed takim 
spotkaniem jest zbędny. A w deszcz wjechać musieli sami. Nie 
starczyłoby im mocy, żeby ochronić wszystkich. Skardyjscy 
woje potrzebni byli tylko na wypadek, gdyby pokonany siąpiec 
zaczął uciekać.
   Deszcz walił wciąż z taką samą siłą.
   Siąpiec to jeden z bardziej uciążliwych wodnych stworów, 
bękart topieluchy, z ojca płanetnika. Zwykle siedzi w 
bagnie, przeżuwając i trawiąc resztki ostatniej uczty. W tym 
czasie ładuje swój worek wodą. Trudne to do pojęcia, że w 
małym mięsistym worku na plecach siąpca, do którego nie 
weszłaby i ludzka głowa, może się zmieścić tyle wody. Kiedy 
siąpiec zgłodnieje i naładuje wór, wyłazi z bagna na żer. 
Szczególnie gustuje w mięsie wolim i koninie, więc zmierza 
ku ludzkim siedzibom. A gdy upatrzy już sobie wieś czy osadę 
- rozpętuje burzę. W jednej chwili woda z jego worka 
wytryskuje w niebo, a potem zaczyna padać na ziemię. Żaden 
człowiek nie potrafi zrobić kroku, tłuczony biczem 
deszczowych kropel. Kiedy więc ludzie siedzą w swych domach, 
z trwogą czekając na przejście burzy, siąpiec włazi do obór 
i chlewów. Dwa razy wyższy od człowieka, mocarny w 
ramionach, rozrywa zwierzęta niczym źdźbła trawy. Ludzi 
unika, lecz gdy ktoś niebacznie stanie mu na drodze, nie 
gardzi i człowieczym mięsem. Pokonać go ciężko, bo od siąpca 
ciągnie siła otępiająca rozum i spowalniająca zmysły. To 
dlatego tak wielu wojowników ginie w walce z potworem.
   Jeżon westchnął i spojrzał na Kocieja.
   - Jakby mi kto łapą w gardle gmerał - mruknął.
   - Mnie też - Kociej kiwnął głową. Kiedy się ruszało na 
siąpca, już dzień wcześniej nie należało brać do ust nic do 
picia. Znów zapadła cisza. Na miarowy łoskot deszczu dawno 
przestali zwracać uwagę. W końcu Jeżon wyprostował się w 
siodle i dał znak ręką.
   - Ruszać! Ruszać!
   Sięgnął po pochodnię Białego Ognia. Jednym szarpnięciem 
zerwał otaczający głownię pokrowiec. Blask Ognia jaśniejszy 
się nawet zdawał od słonecznego. Wjechali w deszcz.
   Ostatnim dźwiękiem, jaki słyszeli, był okrzyk podziwu 
piechurów, gdy wodna ściana otworzyła się, spłoszona mocą 
Ognia. Blask wycinał w szarym murze kształty jeźdźców, 
powiększone jak poranny cień. Po chwili deszcz zamknął 
powrotną drogę, tuż za końskimi zadami. Jechali niczym w 
powietrznym pęcherzu, otoczeni zewsząd wodą, ich wzniesione 
ku górze pochodnie jak kolumny powstrzymywały przed 
zwaleniem ciężki, mokry strop.

Kociej lekkim szarpnięciem wędzidła zmusił do jazdy konia, 
który zwolnił nagle i zarżał trwożnie. Szli na siąpca.
   Natknęli się na niego na podwórzu dużego gospodarstwa, 
gdy wytaszczywszy przed oborę pół cielaka, pożerał go ze 
spokojem. Wokół siąpca, tak jak wokół nich, rozpościerał się 
podobny odwróconemu pucharowi, wolny od deszczu, spokojny 
obszar. Ziemia pod kopytami koni była sucha. Tak jakby każda 
kropla tego potwornego deszczu tuż po dotknięciu trawy 
wyparowywała nagle, nie zostawiając ni śladu wilgoci. 
Wojownicy zeskoczyli z siodeł. Zatykając w ziemi dogasające 
pochodnie, dobyli mieczy. Siąpiec też już ich dostrzegł. 
Odrzucił precz niedogryzionego cielaka i wstał. Dwa razy 
przewyższał ludzi wzrostem, łapy miał do kolan, ciało szare, 
gąbczaste, pozornie rozpulchłe i miękkie, w rzeczywistości 
prężne i silne. Tylko głowa potwora miała człowieczy wymiar 
i kształt.
   Uderzyli niemal równocześnie. Kociej ciął poniżej łydki. 
Jeżon nie zdążył, bo musiał umknąć przed spadającym 
łapskiem. Cios mogący zmiażdżyć czaszkę minął się z celem o 
palec. Kociej znów kłuł - prosto w kolano. Siąpiec ryknął. 
Konie zarżały niczym wściekłe, zaczęły kopać i wierzgać, w 
końcu popędziły wokół areny, na której walczyli ludzie i 
potwór.
   Siąpiec zdołał pochwycić Kocieja. Jego zęby zacisnęły się 
na dłoni rycerza. Prawej dłoni. Potwór ryknął ze zdziwienia i 
bólu, puścił Kocieja, odwrócił gwałtownie. Prosto pod ostrze 
Jeżonowego miecza. Bura posoka popłynęła z odciętej stopy 
stwora. Zawył. Konie zachrypły już od przeraźliwego rżenia. 
Powstrzymując ból, Kociej uderzył raz i drugi. Siąpiec 
zachwiał się, klęknął. Opadł na ramiona, jeszcze spróbował 
się podnieść. Jeżon dopadł go w jednym skoku, wzniósł miecz 
do ciosu, uderzył. Chrupnęło, łeb siąpca wciąż jeszcze 
trzymał się ciała, ale krew bluznęła z olbrzymiej rany na 
karku. Ostatnim wysiłkiem potwór sięgnął swego zabójcę. 
Przewrócił Jeżona, walnął pięścią wgniatając w ciało rycerza
kolczy pancerz. Lecz zaraz mięśnie mu zwiotczały. W tej 
samej chwili przestał padać deszcz.
   Daleko, bardzo daleko, ukryty między drzewami na pagórku 
leżał mężczyzna. Maść, która umożliwiła jego oczom widzenie 
na taką odległość, nadała twarzy wyraz obłąkania. Mężczyzna 
nie był jednak szaleńcem. Gdy walka się skończyła, wsiadł na 
stojącego nie opodal konia i wjechał w las.

- Dzielnie żeście się spisali - Orszon przygładził dłonią 
brodę. - Choć biorąc pod uwagę worek, któryście wycięli 
siąpcowi...
   - Twoi ludzie, wielebny, bali się nawet podejść do trupa.
   - Dobrze, dobrze. Czyn potwierdził prawość waszych słów. 
Oto mapa Skardii... - pochylił się nad stołem i rozwinął 
kwadratowy płat płótna, pokryty setkami wielobarwnych 
znaków. Zaczął mówić.
   Krajem rządzi on - Orszon Czarny, Święty Rzezaniec, 
Strażnik Biblioteki, Pierwszy Sługa Krzepberega - od dziecka 
przygotowywany do tej roli przez swego poprzednika. To on 
kierował losami Skardii mocą swej potęgi, wspieraną bożą 
bojaźnią ludu i pałkami gwardzistów. Lecz pokój ten łatwo 
zburzyć. Kto wie, jaka mądrość zapisana została w bruzdach 
czaszek dawnych mędrców. Kto wie, jaka magia tam tkwi, jakie 
bogactwo. Wszystko to może wydobyć z czaszek wprawny 
czarownik. Uzbrojony w wiedzę przodków zechce sięgnąć po 
władzę. Zresztą, choćby i nie. Świętokradztwo spowoduje 
wybuch. Klany i rody wspomną dawne urazy i zaczną szukać 
winnych. Starsi klanów wbiją krzemienne noże w pnie 
rozstajnych drzew. Nastanie chaos, podważona zostanie potęga 
świątyni. Kto nad tym zapanuje? Kto?! Tylko silny może 
przystąpić do takiej gry. Orszon sądził więc, że winowajcy 
szukać należy albo wśród upadających na znaczeniu dawnych 
potęg, albo wśród obecnych siłaczy. W jednym i drugim 
przypadku należało uważniej przyjrzeć się Wysokiej Radzie. 
Władza Orszona nad Skardią nie była bowiem absolutna. Trzy 
razy do roku zbierała się Rada, by rozważać sprawy kraju. Za 
dwunastobocznym stołem zasiadało czterech możnowładców, 
kapłani czczonego w Skardii Krzepberega i przedstawiciele 
cechów największych miast w kraju. Nikt z nich nie poprze 
Orszona, gdy ten, bez dowodów, zaatakuje kogoś z Rady. A sam 
Orszon, choć najsilniejszy ze wszystkich, nie może wystąpić 
przeciw całej Radzie. Zresztą, po co?
   - Kto z nich? - spytał Kociej.
   - Wszyscy - powiedział kapłan. - W ciągu ostatnich lat 
każdy przechodził wzloty i upadki. Świątynie biedniały i 
rosły w siłę, oszukując ludzi i bogów. Miasta trapione przez 
zarazy. No i władycy. Ci, niby najpewniejsi w swych 
siedziskach, też walczą. O wpływy, o potęgę, o to, kto 
siedzieć ma w Radzie. Na zewnątrz każdy ród to pięść, 
wewnątrz rój os.
   - A może sprawców szukać należy wśród tych, co do grona 
wielkich dopiero wejdą? - spytał Jeżon.
   - Sprawdziłem już wszystkich, których posądzałem. Nie 
chcę zaś wyrywać paznokci tym, których nawet ja nie 
podejrzewam o żadne przestępstwo.
   - Nie wahasz się zabijać.
   - Nikt nie zawahał się, gdy odjęto mi męskość. Służę 
jedynie świątyni i tej ziemi. We mnie uosabia się zagasłe 
władztwo skardyjskich królów.
   - Czy nikt nie strzeże tych skał? - Jeżon uderzył dłonią 
w stół. - Przez tak długi czas nikt nie zobaczył 
świętokradców?!
   - Nikt nie zbliża się do grobów przodków, a jeśli już, to 
pozostaje poza grotami. To wiecie. A i pod skałami rzadko i 
na krótko zjawiają się ludzie - tylko po to, by, raz na 
sześćdziesiąt dni, złożyć ofiarę. Święte miejsca stoją z 
dala od osiedli, przeto wiele nocy miał złodziej wyłącznie 
dla siebie. A ja nie mogłem się rozpytywać, zbyt wiele by to 
wzbudziło podejrzeń.
   - Trzeba postawić straże. On jeszcze nie wie, że poznałeś 
prawdę. Znów kogoś wyśle po czaszki.
   - Nie. Nie mogę moich ludzi posłać na cudzą ziemię. Trza 
by przecież obsadzić wszystkie skały, a tego nie uda się 
dokonać niepostrzeżenie.
   - Wielebny ma rację, Jeżon. Człek, co do takiej roboty 
idzie, truciznę trzyma pod językiem. Jeśli w ogóle języka mu 
nie wyrwano. Nic nam z takiego jeńca nie przyjdzie. Więc 
lepiej niech tamten jeszcze nie wie, żeśmy poznali prawdę. 
Zaskoczymy go wtedy. Nie znaczy to jednak, wielebny, że twoi 
ludzie mają nie nadstawiać uszu.
   - Moi ludzie zawsze nadstawiają uszy, rycerzu.
   Słońce długo już wędrowało po błękitnej kopule, wspiąwszy 
się w południe na jej szczyt, spełzło powoli ku zachodowi. 
Czerwieniejąca tarcza skryła się za murami zamku. Trzej 
mężczyźni rozmawiali dalej, nie zrobiwszy sobie nawet 
dłuższej przerwy na posiłek.
   - Ciężkie to do pojęcia, trzymać tak stu czy 
siedemdziesięciu choćby niewolnych. Przez osiemnaście lat, 
po to tylko, by poucinać im łby, specjalnymi łupkami już w 
dzieciństwie odkształcone, na podobieństwo głów przodków. 
Miejsce do tego potrzebne odludne, ale też i od jakiegoś 
miasta albo traktu nieodległe. Bo przecież tej setce trzeba 
dać jeść - dostarczać mąkę, kaszę i mleko. Wyobraźcie to 
sobie, rycerze - stu ludzi o dziwnych głowach, nic innego od 
dziecka nie znających jak ciemnica, i wciąż nie pojmujących, 
po co ich życie w ogóle biegnie.
   Znam takie miejsce, rycerze. Na ziemi Maszków, o tu - 
Orszon pokazał na mapie. - Dokładnie tutaj.

Słońce stało w zenicie, paląc twarze wojowników. Nie mieli 
jednak zbytniego szacunku dla słońca. W większości krain, w 
których bywali, kapłani Ognistej Tarczy żyli raczej nędznie. 
Podobno za morzem, w kraju piasków, znajdowało się władztwo 
podległe słońcu. Ale kto by tam wierzył w plotki bezzębnych 
staruch i karczmianych ochlapusów.
   Cały poprzedni wieczór siedzieli nad mapami Maszkowych 
włości. A że ziemia to spora, przeto i map znalazł się 
dostatek. Teraz, klucząc i błądząc, powoli zmierzali ku 
wyznaczonemu celowi. Tu, pomiędzy wapiennymi wzniesieniami, 
znajdowały się stare kopalnie krzemienia. Dawne wyrobiska i 
poszarpany teren dawały wiele kryjówek. Ciepły Zakątek, bo 
tak nazywało się to miejsce, leżał o pół dnia drogi od 
Potoki - rodowej siedziby Maszków i tyleż samo od ich 
górskiej fortecy Skotuli. Jeśli Płotniczak hodował 
niewolników, to tylko tu.
   Jeżon oblizał wargi i wydobył z sakwy małe pudełko. 
Wykonane z drewna, jedną ściankę miało szklaną. W środku 
przelewała się woda, a w niej pływał osadzony na kawałku 
drewna metalowy pręt.
   - Tam - Jeżon wskazał palcem.
   - Chyba czas? - spytał Kociej. Jeżon kiwnął głową.
   Wyciągnęli z sakw krótkie płaszcze z ciemnego materiału, 
zarzucili na ramiona. W chwili, gdy Kociej zapiął broszę, 
jego płaszcz gwałtownie zmienił barwę. Czerń przeszła w 
szarość, a szarość rozbiegać się zaczęła w wiele barw - 
zieleń i brąz, siność i granat.
   Rozdzielili się. Peleryna elfów nie tylko ukrywała 
Kocieja dla świata. Odkrywała ten świat przed nim. Żadne 
poruszenie nie mogło umknąć uwadze rycerza. Dostrzegł 
wiewiórkę przemykającą koronami drzew, zająca, który 
przycupnął za kamieniem i ptaki zrywające się do lotu.
   Słyszał szelest drzew, szum trawy, jęk gniecionych butami 
patyków, odległy śpiew tańczącej rusałki. Czuł posapywanie 
gromca śpiącego w dziupli dębu, klekot zębów koszczyny 
zwiniętej w kłębek w kamieniu, migotliwy blask płynących w 
powietrzu, przyjaznych ludziom złocieni.
   Kociej Jednoręki. Wysłannik Pani. Jeden z tych, co 
przywrócą jedność światu. Teraz, w pelerynie elfów, z 
mieczem u prawego boku, z magicznymi pierścieniami na 
palcach, z amuletami wiszącymi pod bluzą, gotów był walczyć 
z każdym.
   Skały wcinały się w ziemię, wycinały niebo, łamały 
drzewny gąszcz. Czerniły się wyloty jaskiń i grot 
rzeźbionych przez wodę, wiatr i młoty niewolnych. W jednej z 
nich mógł Płotniczak usadowić swój warsztat. To teren wprost 
wymarzony - góry dające schronienie, wokół bagna 
zagradzające drogę ciekawskim.
   Kociej omijał większość jaskiń. Tam nic nie było, czuł 
to, widział, słyszał. Zajrzał tylko do paru, jak się 
okazało, także pustych i nie odwiedzanych przez lata. Nagle 
usłyszał dobiegające z oddali, ciche, jakby przytłumione 
pohukiwanie. Mimo to czuł je wyraźnie, tuż przy uchu. Jeżon 
go wzywał.
   Zawrócił, wspiął się na strome podejście, chwilę kluczył 
między skałami. Wreszcie odnalazł Jeżona. Kociej odpiął 
broszę płaszcza. Poczuł pot spływający po czole, ciężar 
własnego ciała, miękkość nóg. Zwalczył tę słabość, która 
przychodziła zawsze po zdjęciu peleryny elfów.
   Weszli do środka w długi, ciemny korytarz. Kociej sięgnął 
do zawieszonej na szyi torebki. W dłoni pojawił się blady 
ognik. W migotliwym blasku dojrzeli ślady młotów, dawno temu 
kruszących tę skałę. Potem drogę zagrodziła im stalowa, 
zardzewiała krata. Jeżon pchnął ją, weszli do środka dużej 
jaskini. Znać tu ludzką rękę. Przegniłe belki opierały się o 
ściany, zwoje łańcuchów leżały po kątach jak śpiące węże, 
wciąż trwały wkute w skałę, żelazne obręcze.
   Jeżon dotknął dłońmi skroni, zamknął oczy, zamarł w 
bezruchu. Kociej wsparł się o skałę. Czuli, czuli to, ból i 
strach, cierpienie i nienawiść, głód i pragnienie. Całą 
grotę wypełniało wspomnienie straszliwej męki - tortur i 
śmierci. Lecz to nie hodowani dla czaszek niewolnicy, to po 
prostu więźniowie, których trzymał tu któryś z Maszków. 
Bogowie tylko wiedzą za co. Dawno to się działo i od lat ten 
loch pozostawał pusty, lecz kamień pamiętał wszystko. I 
długo jeszcze miał pamiętać, bo musiały tu się dziać 
straszne rzeczy.
   Długo też stali Przewodnicy przed wejściem do groty, by 
minęło im to wspomnienie.

- Lata całe możemy tak łazić - pomrukiwał Kociej. - To 
prawda, niełatwo przygotować kryjówkę do trzymania stu 
niewolnych, lecz miejsc takich w Skardii starczy, byśmy się 
tu wnuków dochowali. Orszon się pomylił, to nie Czaszka 
Płotniczak jest winien. A wszyscy inni jednako się zdają 
podejrzani. Inaczej się musimy do sprawy zabrać. Pomyśleć.
   - Sądzisz, że Orszon coś knuje?
   - Knuje, nie knuje. Nasza sprawa - odzyskać Ziarno, jego 
- znaleźć świętokradcę. Myślę, że nie spróbuje nas przy tym 
obrabować, ale tak to musimy obmyśleć, jakby chciał...
   - A jeśli tamten wie?
   - Nad tym spędzimy następny wieczór - Kociej nerwowo 
chodził po komnacie. - Spójrzmy na rzecz całą inaczej. Stu 
niewolników. Sto zniekształconych czaszek...
   - Tak, sto głów - leżący na łóżku Jeżon przekręcił się na 
brzuch. - Hodowanych od dziecka... Tak...
   - Od początku. Głowa, czaszki... Sto czaszek, stu 
ludzi...
   Milczeli. Nagle twarz Jeżona rozjaśniła się.
   - Dwieście głów wcale nie musi oznaczać dwustu ludzi. 
Pamiętasz, jak Masztar wrócił z południa? Co gadał o tej 
oberży w Kaleos, pamiętasz? Jak się do niego ten dziad 
przyczepił, suchy i wielki jak tyka chmielowa. Ten, co się 
podawał za wielkiego bohatera.
   - Tak! Tak! - Kociej stanął na środku pokoju, klepnął się 
po udach. - Zatrute strzały chciał sprzedawać, drogie jak ze 
złota...
   - No, a Grembion Podgardle miał gości z południa. Stamtąd 
przecież pochodził ten dzban, co go w świątyni widzieliśmy. 
Nie trzeba więc żarcia dla stu gąb. Bagien, przede wszystkim 
bagien.

- Czy Grembion zawsze mieszka w Błyszczynie?
   - Oczywiście, że nie. Żaden z władyków przez cały rok nie 
tkwi w swych dziedzicznych włościach. Kto by tam dwór 
wykarmił, kto zbrojnych? Grembion ma kilka wasalnych 
stancji. Co roku odwiedza siedem, osiem. Lubi też 
niespodziewanie spadać na głowy swoim rządcom. Póki siedzi w 
Błyszczynie, jakieś jego poruszenia mogę jeszcze śledzić. 
Gdy wyjeżdża, niewiele wieści do mnie dochodzi.
   - Co nowego i ciekawego masz, wielebny?
   - Nowego i ciekawego? Cztery miesiące temu Grembion 
zapuścił brodę, choć w jego rodzie nie było takiego 
obyczaju. Potem pomór poszedł po gospodarskich zwierzętach, 
jego i po sąsiedzku siedzących Torczyków. No i dwa wypadki 
mu się zdarzyły. Raz, spadłszy z konia, przez dwadzieścia 
dni chodził z gębą obwiązaną białym płótnem, a potem, gdy 
pożądliły go pszczoły, znachorzy twarz mu nacierali różnymi 
maściami.
   - To ważne - powiedział Jeżon. - Ta broda, bandaże i 
leki.
   - Tak, rycerzu, masz rację - przerwał mu Orszon. - Dużo 
jeździł ostatnio, siedział w gościnie u wielu wasali. Nie 
można go podejrzewać o to, że robił coś złego, wszak wszyscy 
go widzieli. Lecz to chyba tylko pozór. Ktoś go pewnie w tej 
drodze zastępował, podobny widać, ale Grembion i tak twarz 
sobie i jemu dla niepoznaki zasłaniał. Tak rzeczywiście może 
być, jeśli prawdą jest to, coście mi rzekli na początku.
   - Nie wierzysz nam? - szorstko przerwał mu Jeżon. - My 
też możemy się obawiać, czy nas nie okpisz.
   - Obiecałem wam. Nie zmuszaj mnie, rycerzu, bym czynił to 
powtórnie - teraz i Orszon się rozeźlił.
   - Wybacz Jeżonowi, wielebny - odezwał się Kociej. - 
Denerwuje się, bo rzecz cała wygląda na bardziej złożoną
niż nam się z początku zdawało.
   - Obrońca się znalazł - powiedział Jeżon znacznie 
później, gdy siedzieli już w swej izbie. - Wiem, że za dużo 
rzekłem, wiem! Ale nie podoba mi się ten podcięty staruch! 
Bardzo! I wszystko to mi się nie podoba, dziś na przykład 
czułem, że ktoś za mną lezie, kiedyśmy wyszli na miasto.
   - Ja nikogo nie dostrzegłem - Kociej spojrzał na 
przyjaciela uważniej. - Jesteś pewien?
   - Nie. Gdybym był pewien, to bym się na niego zasadził.
   - Głupio byś zrobił, Jeżon. Musimy to od nowa przemyśleć. 
Pamiętaj, że i my Orszona oszukujemy, te głupstwa, któreśmy 
mu nagadali, mogą go niepokoić.

- Spójrz na mapę - Kociej palcem stuknął w blat stołu. - 
Wszystkiego się dowiedziałem. To Grembionowe włości. Ludzkie 
osady gęszczą się jedna obok drugiej, bo ziemia dobra i pod 
siew i na wypas. Wzdłuż rzeki też sporo wsi. No i za górami, 
tam kopalnie miedzi.
   - Duże te góry?
   - Jako wszystkie w Skardii. Niewysokie, lecz strome. Tu 
leżą, w środku - przesunął palec ku lewemu brzegowi mapy - i 
przecinają kraj ku zachodowi. Rzeka Niedźwiedzi przełamuje 
je tutaj, a wypływa z Gór Srogich, co już się na mapie nie 
mieszczą i należą do Harałów. Wielebny sądzi w dalszym 
ciągu, że potrzebne takie miejsce, w którym można kupę ludzi 
utrzymać i wykarmić. My wiemy, że to nieprawda. Znalazłem, 
co trzeba.
   Pogoża. Tutaj. Kiedyś należały do tego majątku dwie wsie 
i warowny dworek. Ale teraz to tylko ruiny, chyba że już 
wszystko zdążyło zgnić. Bartników tam sporo żyło i zielarzy. 
Lecz potem przyszła zaraza, która przetrzebiła ludzi i woły. 
A potem kilka lat deszczowych i okoliczne bagna zbliżyły się 
do ludzkich domów. Mieszkańcy opuścili Pogoże, a drogi dawno 
już pozarastały. Zważ, że mimo swej dzikości to miejsce leży 
niejako pośrodku ziem Grembiona, przeto łatwo mu tam 
dotrzeć.
   - Sądzisz więc - spytał Jeżon - że wiemy już wszystko?
   - Tak - powiedział Kociej poważnie po chwili 
zastanowienia. - Wiemy kto, kiedy, dlaczego i gdzie. Wiemy 
wszystko.
   - W takim razie dziś wieczorem odpoczywam. Czy Orszon 
mógłby mi przysłać dwie piękne i wyuczone dziewki? Tylko 
cycate.

- Tu chyba będzie dobrze - Jeżon zatrzymał konia i zeskoczył 
z siodła. Stali na krawędzi źlebu zarośniętego gęstą trawą. 
Ostrożnie sprowadzili wierzchowce po zboczu, przywiązali 
wodze do gałęzi drzewa, pościągali z końskich grzbietów 
swoje tobołki. Granice Grembionowych włości przekroczyć 
mieli pieszo.
   Kociej poprawił pas, sięgnął po miecz. Ostrze błysnęło 
wśród zieleni, przecięło powietrze ze świstem. Wsunął miecz, 
ściągnął prawą rękawicę. Spojrzał na palce stalowej dłoni. 
Zakończone ostrymi szponami, lśniły w słońcu. Przez chwilę 
poczuł tęsknotę za Karią, czekającą w Kęczordze. Piękna 
Karia...
   Jeżon dociągnął rzemienie butów. Podnosząc się, 
wyszarpnął z pochwy miecz, zawinął nim. Kociej odwrócił się 
w stronę Jeżona, złożył ręce jak do modlitwy, pozostawiając 
między nimi odstęp nie większy niż na paznokieć. Jeżon znów 
wziął zamach, żeleźce weszło między dłonie Kocieja, zamarło 
w bezruchu.
   Kociej uśmiechnął się.

Chłodny wiatr ciął od jeziora, pokrywając taflę wody siecią 
zmarszczek, poruszając przybrzeżne drzewa do sennego śpiewu, 
płosząc ptasi drobiazg, rwąc pajęcze sieci. Skryte za 
chmurami słońce i pełznąca znad wschodnich bagnisk mgła. 
Zimno i ponuro. Ponuro i zimno. Szczególnie, gdy człek 
niewyspany, głodny, zmęczony trzydniowym marszem i zbyt 
częstym nakładaniem elfiej peleryny. Wszystkiego może się 
wtedy i najtwardszemu wojownikowi odechcieć.
   Chyba że siedzi się właśnie przy ognisku, choćby i tak 
malutkim, by nie dawało blasku ni dymu. Chyba że trzyma się 
w ręku kij z nadzianym, dobrze upieczonym królikiem, a w 
bukłaku chlupie, zostawiony na taką okazję zapas miodu. 
Można ściągnąć z nóg buciory, zrzucić z pleców twarde 
kaftany i pogadać o pozostawionych w Kęczordze pannach. O 
tak, piękna to chwila i by ją przeżyć, warto się było wybrać 
na tę wędrówkę.
   Lecz już wkrótce Posłańcy musieli się zabrać do roboty. 
Ostrożnie doszli do brzegu jeziora i tam, skryci w 
wiklinowych krzakach, przez całe popołudnie przyglądali się 
odległemu półwyspowi. Jezioro Pogoża miało kształt jajka i, 
jak się Przewodnikom zdało, obeszliby je w jeden dzień. 
Tyle że teraz było to ponoć niemożliwe, gdyż cały jego 
wschodni brzeg łączył się z wielkimi bagniskami. To owe 
moczary sprawiły, że fragment lądu, który niegdyś lekko się 
tylko wcinał w obrys jeziora, teraz stał się półwyspem, z 
jednej strony oblanym mętną wodą, z drugiej błotami. Na 
samym skraju tego cypla, u stóp niewysokiego, zarośniętego 
drzewami wzgórza leżała onegdaj Pogoża.
   - Zobacz, cały cypel porasta młodniak. Pewnie wieśniacy 
mieli tam pola. Więc nasze peleryny na nic. Nie przemkniemy 
się, to widać od razu. A jak nas złapią...
   - Wodą? - skrzywił się Jeżon. - Zimna. Może od razu 
przesmykiem?
   - Za łatwe by się to wydało Grembionowi. Jutro szykujemy 
tratwy, a w nocy wypływamy. Jeśli ktoś tam w ogóle siedzi.
   Zmierzchało, gdy zobaczyli na drugim brzegu jeziora 
sylwetki zbrojnych. Przypuszczenia okazały się więc słuszne 
- to tu umieścił Grembion swoją tajemnicę.

Cały następny dzień zszedł im na majstrowaniu z wikliny 
dwóch tratew, potem musieli jeszcze przejść kawałek wzdłuż 
brzegu tak, by wiejący z boku wiatr spychał ich ku 
półwyspowi. Zanim zanurzyli się w wodzie natarli skórę 
ochronnymi olejkami - bagna były tak blisko, że do jeziora 
przedostać się mogły jakieś utopce lub wężowuchy. Księżyc na 
szczęście pozostawał w nowiu, więc większość stworów i tak 
spała, ale zawsze lepiej zadbać o siebie.
   Kaftany, nogawice i broń zapakowali do dwóch sakw ze 
skóry, które położyli na tratwach. Do przeciwległego brzegu 
przybili bez żadnych kłopotów. Gdy tylko stanęli na lądzie, 
rozsupłali swoje tobołki i pozakładali ubrania. Ruszyli do 
przodu ku wznoszącemu się nad lasem pagórkowi.

Dwa cienie pełznące wśród dziesiątków drżących cieni drzew. 
Szelest deptanej trawy pośród szelestu liści. Rytm oddechów 
pośród rytmu tłoczonej w pnie wody. Nic więcej. A jednak 
wystarczająco wiele, by dostrzegł ich uważny obserwator. 
Póki szli przez młodniak, na nic zdały się elfie peleryny, 
wszak ciągnęły się tu kiedyś pola obrabiane ludzką ręką, a 
na zaoranej żelazem ziemi nie działa magia elfów. Trzeba 
więc było się skradać ostrożnie, tak przeciskać pomiędzy 
niskimi gałęziami, by żadnej nie trącić za mocno. Teren 
podnosił się wyraźnie, znak, że do wzgórza niedaleko. 
Piętrzyło się nad nimi - ciemne, ogromniejące, gdzieniegdzie 
łyskające w świetle gwiazd szarymi załomami. W końcu dotarli 
do podnóża pagórka.
   - Wchodzimy tutaj - szepnął Jeżon wskazując ciemniejący 
nad nimi otwór groty. - Tam zapadniemy przed świtem.
   Ruszyli. Konia by tu nie wprowadzili, ale człowiek dobrze 
dawał sobie radę. Popełzli w górę, przyklejeni do szarej 
powierzchni jak muchy do okiennej błony.
   A kiedy byli w połowie wysokości i nie mogli się nawet 
odwrócić czy szybko cofnąć, usłyszeli kroki. Za plecami, w 
dole. Chrzęst kamieni deptanych wieloma stopani. Głos:
   - Dziesięć łuków mierzy w wasze plecy, rycerze. Zejdźcie 
tu grzecznie.

Stali obok siebie, plecami wsparci o skalną ścianę, z dłońmi 
na rękojeściach mieczy, z zaciśniętymi ustami. Dwunastu 
czekało naprzeciwko. Dowódca Grembionowych ludzi, barczysty 
drab w nabijanej ćwiekami kurtce, z potężną maczugą w 
łapskach, zrobił krok do przodu.
   - Od kiedy to szlachetni rycerze łażą po skałach jak 
świstaki? - Zęby miał białe i lśniące.
   - Od kiedy to rabowie mierzą z łuków do szlachetnie 
urodzonych?
   - Może i rabowie, ale nie złodzieje, co nocą wpałzają na 
cudzą ziemię. Oddajcie miecze!
   - A jeśli nie?
   - Rycerską skórę strzała równie szybko przebije, co i 
rabską. 
   Zapadła cisza.
   Czarne groty czarnych strzał. Wokół szarość poranka.
   - Łżesz, łajdaku - powoli powiedział Kociej. - Miałeś nas 
doprowadzić do Grembiona, a nie zabijać. Prowadź więc albo 
spróbuj nam zabrać miecze.

Ścieżyna wiła się w górę między skałami, drzewa rosły po obu 
jej stronach. Gdzieniegdzie tylko je przycięto. Świeże 
pniaki, kupy odrąbanych gałęzi i wyorane ciągniętymi balami 
ziemne bruzdy znaczyły te miejsca.
   Gdy dotarli do szczytu wzgórza, drogę zastąpiło im dwóch 
strażników, pytająco patrząc na dowódcę. Odpędził ich gestem 
ręki. Jeszcze jeden zakręt i mała kolumna mężczyzn była na 
miejscu.
   Oto otworzyła się przed nimi kotlina, jakby zagłębienie w 
kopcu, na który się wspinali, zewsząd otoczone wapieniem. 
Mogło mieć sto kroków na sto. Nie pozostawiono tu żadnego 
drzewa, pod skałą stały cztery duże budynki. Na dworzu stało 
kilku mężczyzn. Wszyscy brodaci, wszyscy pod bronią, ale 
strój od razu zdradzał, kto nimi dowodzi.
   - Witaj, szlachetny Grembionie - Kociej pochylił głowę. - 
Słyszeliśmy, że siedzisz w Błyszczynie. Miła to 
niespodzianka ujrzeć cię tutaj.
   - Witajcie, rycerze - Grembion miał głos zdecydowany, ale 
miły dla ucha. - A ja was spodziewałem się tu zobaczyć. Znam 
również cel waszej wizyty.
   - My też znamy prawdę. Całą.
   - Mój podziw dla rozumów waszych nie ma granic. Więc nie 
wyjdziecie stąd żywi - zawiesił głos.
   Nie drgnęli nawet.
   - Krew twych ludzi zbroczy tę ziemię. Zresztą, dobrze 
wiemy, że nie zechcesz nas zabić. Pragniesz wszak wiedzy...
   Kociej mówił cały czas. Zadawał pytania, słuchał 
wymijających odpowiedzi, po czym sam zbywał okrągłymi słowy 
te rzeczy, które ciekawiły Grembiona. Choć rozmawiali długo, 
do sedna sprawy nie zbliżyli się choćby o włos. Jeżon 
milczał. Milczał, lecz nie próżnował. Bacznie oglądał całą 
kotlinkę. Naliczył osiemnastu ludzi, nie wiadomo, ilu 
siedziało pochowanych w lesie i w domach. Studni nie ma, w 
dwóch budynkach duże okna, w dwóch w ogóle ich braknie... 
Więc to tam.
   Dzień wstawał słoneczny, gorący.
   - Przybyliśmy tu po Ziarno - powiedział nagle Kociej. - 
Oddaj je, a odejdziemy w spokoju. Oddaj, a Orszon nie pozna 
miejsca twej kryjówki.
   Grembion roześmiał się. Jego wojownicy stali w milczeniu 
wokół rycerzy - napinając łuki, z dłońmi na rękojeściach 
mieczy, z toporami w garściach. Osiemnastu.
   - Co ty mówisz, człowieku!? Popatrz na tych zabijaków. 
Popatrz na nich dobrze. Czy myślisz, że przybędzie tu 
odsiecz? Że Orszon wprowadzi swych rabów w głąb mej ziemi? 
Nie bądźcie głupi! Czekałem na wasze przybycie do Skardii, 
moi ludzie chodzili za wami jak cienie. Ty sam wszak 
powiedziałeś przed chwilą: Orszon nic nie wie. Sami tu 
jesteście, sami!
   - Czekałeś na nas?
   - Nie na was, ile na to, co się wydarzy. Ziarno zaczęło 
zmieniać barwę, czułem coś, coś... No więc wystawiłem czaty 
i w końcu otrzymałem wiadomość - pojawili się obcy, zza 
bagien, kapłan ich zabrał. Tu nie tak często zjeżdżają 
obcy...
   - Wiemy. Ostatnio kupcy, prawda, Grembionie?
   - Tak - władyka zamyślił się. - Skąd wiedzieliście, że to 
ja?
   - Orszon wierzył w hodowlę niewolników. Szukał więc w 
złych miejscach. A ty ten dzban niefrasobliwie podarowałeś 
świątyni, bardzo niefrasobliwie...
   - Wy też, przychodząc tu, postąpiliście niefrasobliwie. 
Orszon wszak nie wie, że tu jesteście. Nie mylę się chyba? 
Nie po to narażaliście skórę, by potem on zabrał wam Ziarno.
   - Oddaj nam je, a cało wyniesiesz głowę z tej sprawy. 
Obiecujemy ci to.
   Grembion poczerwieniał.
   - Tego już za wiele! Baczcie, by bardziej mnie nie 
rozsierdzić, bo srogi was los czeka. Baczcie!
   - Daruj, panie - powiedział cicho Jeżon. - Jesteś mądrym 
człowiekiem. Obmyśliłeś świetny plan, czytałeś z czaszek 
przodków, podrzucałeś w ich miejsce nowe. Zrozumiałeś znaki 
dawane ci przez Ziarno Czasu i przewidziałeś nasze 
przybycie. Musisz jednak zrozumieć, że my jesteśmy 
Przewodnikami. I że to my mamy wskazać Ziarnu drogę do 
Kęczorgi. Stoi tu dwudziestu twoich ludzi. Nas jest dwóch. 
Ale patrz, co mamy - otworzył zaciśniętą dotąd dłoń. Na 
grubej rękawicy leżała lśniąca grudka.
   - Chcesz mnie kupić? - uśmiechnął się Grembion.
   - To nie złoto, panie. A w pochwie u prawego boku Kocieja 
nie siedzi drugi miecz, a pochodnia. A sakwa, którą dźwiga 
Jeżon, to nie tobół zwykły, a worek siąpca.
   Grembion zawahał się chwilę. Chwilę. Kociej już 
wyszarpywał kij z pochwy, Jeżon już podtykał do głowni 
grudkę Białego Ognia, wypowiadając zaklęcie.
   - Strzelać! Strzelać! - wrzasnął Grembion zwracając się 
do swoich ludzi.

Niebo runęło. Deszcz zwalił się na ziemię wielkimi jak 
ziarna fasoli kroplami. Kociej podnosił właśnie do góry 
pochodnię Białego Ognia. Dziesięć strzał cięło powietrze. 
Dziewięć z nich deszcz przydusił do ziemi. Dziesiąta 
zdążyła. Kociej jęknął, strzała utkwiła w jego prawym 
ramieniu. Pochodnia upadła na trawę.
   W tej chwili pękł powietrzny klosz otaczający obu 
rycerzy, woda zbiła ich z nóg, powaliła jak chwilę przedtem 
ludzi Grembiona.
   Kociej leżał z twarzą przyciśniętą do ziemi, 
rozpłaszczony, bity z góry wodą niczym wielkim młotem. 
Przeraźliwy nacisk zdawał się szarpać skórę i mięśnie, 
miażdżyć kości, wypychać trzewia. Ból przebitej ręki 
paraliżował lewą połowę ciała. Kociej nie potrafił się 
choćby unieść i wiedział, że za chwilę i ruchu nie zdoła 
wykonać. Strasznie, strasznie umrzeć tak głupio, u końca 
wędrówki, tuż obok Ziarna. O Mądra Pani, dlaczego tak się 
stało?! Wędrowali tu trzy miesiące, przemierzyli wiele 
krain. Potem obmyślili plan. Chcieli ukraść Ziarno 
Grembionowi - to było ich posunięcie. On wykonał swoje - 
śledził ich cały czas. Zastawił pułapkę tu, na wyspie. Lecz 
oni i to przewidzieli. Worek siąpca unieruchomić miał 
wszystkich ludzi w Pogoży prócz nich. Wszystkich...
   Już teraz Kociej nie mógł się ruszać. Zaraz straci 
przytomność. Odzyska ją razem z Grembionowymi, gdy 
przestanie padać deszcz. Dlaczego, dlaczego tak głupio... 
Wszystkie te myśli przeleciały przez głowę Kocieja. A potem 
jeszcze jedna. Pochodnia! Pochodnia leży przecież tuż obok, 
niedaleko, oddzielona cienką ścianą deszczu, gdyby sięgnąć 
ręką... Tylko z której strony! Z której!?
   Zapomniał o bólu. Zbierając siły, zagryzł wargi do krwi. 
Palce lewej dłoni zacisnęły się na kępkach trawy, prawej 
wbiły w ziemię. Podciągnął się stopę, może dwie. Trzy. Coś 
jakby pełgający blask przed oczyma. Może to złudzenie, może 
to wzrok mąci się w zalewającym blask potopie. Nie! Dłoń już 
w suchej przestrzeni! Jeszcze kawałek, jeszcze trochę!
   Woda już nie zatyka ust, już w powietrznym bąblu tułów i 
nogi. Kociej podniósł pochodnię, wstał... Deszcz otaczał go 
zewsząd. Rycerz zrobił dwa kroki w prawo, tam gdzie 
spodziewał się natrafić na Jeżona. Potem jeszcze krok. Coś 
czerwonego zalewa oczy. To krew, krew na rękawie, na 
kołnierzu, na szyi, we włosach. Ból wrócił ze zdwojoną siłą. 
W tej samej chwili Kociej odnalazł Jeżona. Stanął nad 
gramolącym się przyjacielem, jeszcze otępiałym, jeszcze 
słaniającym się na nogach.
   - Strzała - powiedział. - Wyjmij mi strzałę.
   - Chodź tu - mruknął Jeżon przytomniejącym głosem. Kociej 
poluzował rzemienie kaftana. Jeżon wyciągnął nóż, odciął 
bełt strzały, pomógł Kociejowi zdjąć ubranie. Rana krwawiła, 
cała kurtka nasiąkła różową wilgocią.
   - Zamknij oczy i zagryź - wsunął Kociejowi w usta 
skórzany woreczek, zanurzył ostrze noża w jasnym płomieniu 
Białego Ognia.
   Kociej nie jęknął nawet, gdy Jeżon wydobył grot z jego 
ramienia. Rana posmarowana leczniczą maścią zagoi się 
szybko. Zresztą już niedługo powinni wrócić do Kęczorgi, a 
tam Mądra Pani się nim zaopiekuje. Już niedługo...  
Wystarczy odnaleźć leżącego gdzieś tu, na pewno 
nieprzytomnego Grembiona i odebrać mu Ziarno. Musiał je 
przecież ukryć w Pogoży. To jedyne niepewne założenie, jakie 
poczynili w swym planie. Grali z Grembionem i z Orszonem. 
Pierwszego przechytrzyli, niespodziewane spotkanie z siąpcem 
bardzo im w tym pomogło. Dzięki workowi mogli wejść do 
Pogoży, ba, być nawet do niej wprowadzeni jako więźniowie, a 
mimo to panować nad sytuacją. Więc jeśli jest tu Ziarno, to 
odbiorą je i wrócą do domu. Jeśli zaś nie... Wtedy muszą 
zawierzyć słowu Orszona. Oni udowodnią winę Grembiona, a 
kapłan, zająwszy Błyszczynę, odda Przewodnikom Ziarno. Jeśli 
zechce...
   O tak, sprytną grę przeprowadzili. Grembion wcale nie 
musiał żywić setki niewolnych. Ani przez osiemnaście lat, 
ani przez rok, ani przez chwilę. Nigdy. Oprócz swoich ludzi 
dbać musiał tylko o jeden żołądek. Więc nie żyzne pola i 
lasy wokół kryjówki były potrzebne. Przeciwnie, bagna i 
mokradła. Wszystko się zgadzało. Czerwono-czarny dzban, 
kupcy z południa i opowieść Masztara. Odpowiedź na zagadkę 
znajdowała się w jednym z budynków bez okien. W jednym z 
dwóch. Pójdą tam z ciekawości i po to, by sprawdzić swe 
przypuszczenia, pójdą na pewno.
   Odpoczywali chwilę po zabiegu, obaj zdyszani, obaj 
spoceni. Deszcz tłukł bezlitośnie, a oni siedzieli na ziemi, 
schnąc i milcząc, jakby każdy raz jeszcze sobie wszystko 
przemyśliwał.
   - Czas już - przerwał ciszę Jeżon. - Jak twoja ręka?
   - Boli - mruknął Kociej. - Ale ruszać mogę.
   - To chodźmy - Jeżon chwycił pochodnię.
   Łoskot deszczu głośniejszy się zdawał niźli tętent 
tysięcy koni w czasie Bitwy Kwiatów niż jęk, jaki dobywa się 
z czeluści ziemi w Wąwozie Nimorrohel, niż huk Wodospadu Na 
Granicy Świata. Kilkakrotnie ciała nieprzytomnych wojowników 
wnikały w obręb światła pochodni, nim Przewodnicy znaleźli 
Grembiona Podgardle. Włodarz leżał na brzuchu, z szeroko 
rozpostartymi rękami, stopami zarytymi w ziemi, głową 
wciśniętą w trawę. Gdy przewrócili go na plecy, jęknął 
cicho.
   - Mocny jest - powiedział Jeżon wyciągając miecz i 
przykładając ostrze do szyi Grembiona. - Już otwiera oczy.
   Grembion pokręcił głową, jego palce poruszyły się. 
Zobaczył pochylone nad sobą twarze, chciał się poderwać. 
Szpic miecza kolnął go w brodę. Grembion opadł na ziemię.
   - Chcesz drugi raz sobie gardło otworzyć? - spytał Kociej 
z uśmiechem. - Gdzie Ziarno?!
   Grembion milczał, wciąż zbierając siły. Drżenie przeszło 
przez jego potężne ciało.
   - Ziarno! - Jeżon pochylił się nad mężczyzną, zaczął 
obmacywać jego kaftan, zerwał wiszącą na szyi kaptorgę, ale 
w środku znalazł tylko drewniane amulety. - Gdzie jest?!
   - Nie tu - powoli powiedział Grembion. Z trudem przyszło 
mu wymówienie choćby tych dwóch krótkich słów.
   - Gdzie?!
   - W Błyszczynie.
   - Łżesz - Jeżon mocniej docisnął ostrze do szyi 
Grembiona. - Jest tutaj.
   - W Błyszczynie... - wychrypiał Grembion. - Prawdę gadam.
   - Myślę - powiedział Jeżon - że możemy darować ci życie. 
Bo i po co mamy cię zabijać, już wkrótce opuścimy Skardię. 
Ale wiesz co, możemy sprawić, że nas zapamiętasz - mówiąc to 
zabłysnął mieczem przed oczami Grembiona, ostrze powędrowało 
niżej, wzdłuż szyi, pasa, brzucha. zatrzymało się. Twarz 
Grembiona poczerwieniała.
   - Czy masz już dziedzica, panie? - powoli spytał Jeżon 
naciskając mieczem. - Bo wiesz, ta pamiątka...
   Z gardła Grembiona wydobył się przerażony gulgot.
   - Więc?
   - W baraku! Skryte pod podłogą, lewy róg przy drzwiach! 
Tam trzymam, błagam, nie!
   - Sprawdzimy - Jeżon cofnął miecz. - Idziemy. Ale jeśli 
nas oszukałeś...
   Zrobił krok do tyłu, wziął pochodnię z ręki Kocieja. 
Ruszyli w stronę baraku. Popełnili błąd.
   Być może, Grembion silniejszym był mężczyzną niż im się 
zdawało. Być może, deszcz wywołany z worka martwego siąpca 
wali z mniejszym impetem niż normalny. Być może, nienawiść 
dodała Grembionowi sił. Dość, że gdy obrócili się do niego 
plecami i spuścili na chwilę z oczu, gdy znalazł się znów na 
granicy powalającego deszczu, który miał go zaraz przycisnąć 
do ziemi, Grembion zdołał zebrać wszystkie siły. Poderwał 
się i wyciągając nóż zza cholewy buta skoczył ku 
Przewodnikom. Kociej wyczuł ruch za plecami, odwrócił się 
wyszarpując miecz. Gdyby był zdrowy, zabiłby Grembiona. 
Teraz wszak spóźnił się o mgnienie oka. Władyka skoczył pod 
tnącym zbyt wolno powietrze ostrzem. Pchnął w odsłonięte 
plecy Jeżona. Lecz drugi Przewodnik też już robił unik. Nóż 
omsknął się po ramieniu i ugrzązł w dźwiganej na plecach 
sakwie. Przedziurawił worek siąpca.
   Na moment wszystko zamarło jakby w bezruchu. A potem 
deszcz zniknął. W jednej chwili słońce zaświeciło nad 
Pogożą, błękit czystego nieba zastąpił burą szarość i tylko 
leżące na trawie ciała Grembionowych niewolników wskazywały, 
że stało się tu coś dziwnego.
   Wykorzystując zaskoczenie Przewodników, Grembion runął w 
bok, umykając przed kolejnym ciosem Kocieja. Drzwi jednego z 
domów otworzyły się z hałasem, wybiegło ze środka pięciu 
uzbrojonych mężczyzn. Jęknął ktoś z leżących na placu.
   - Do baraku! - wrzasnął Jeżon.
   - Zatrzymać ich! - to Grembion.
   - Do którego!? - Kociej wciąż stał w bezruchu.
   - Pierwszego! - w głosie Jeżona zabrakło jednak pewności. 
Rzucili się przed siebie. Ale tamci już zabiegali im drogę.
   - Szybciej - Jeżon odbił pierwsze uderzenie, skoczył w 
bok, na złamanie nóg pobiegł ku barakowi. Dopadł go 
równocześnie z Kociejem. Szarpnął drzwi. Usłyszał szczęk 
stali tuż koło ucha, to przyjaciel osłonił jego głowę. Jeżon 
odwrócił się, zawinął mieczem, odepchnął swego przeciwnika.
   - Teraz!
   Kociej wskoczył do środka. Jeżon dał nura za nim. Huknęły 
zamknięte gwałtownym szarpnięciem drzwi, coś łomotnęło o nie 
z drugiej strony, ale zdążyli już zatrzasnąć skobel.
   Izba, w której się znaleźli, była pusta. Ani jednego 
sprzętu, choćby ławy, dzbana czy kosza. Nic. Śmierdziało tu 
krwią, potem, gnojem i bagnem. A kiedy usłyszeli jeszcze 
dochodzący z dołu, spod podłogi, przeciągły i żałosny jęk 
bólu, strachu i złości, wydarty z wielu naraz gardeł, 
zrozumieli, gdzie są.
   - Tu ją trzymają! - powiedział Kociej. Jeżon przyłożył 
oko do szpary między deskami drzwi.
   - Szykują się! Mają taran! - krzyknął Jeżon, a potem 
skoczył ku rogowi izby, kucnął. - Nic tu nie ma! Do diaska, 
ołgał nas! - głos Jeżona zlał się w jedno z gwałtownym 
łomotnięciem w drzwi. Kociej spojrzał na druha uważnie.
   - Źle z nami. Trza nam się przebić do drugiego baraku.
   Drzwi znów jęknęły.
   - Przetniemy się, co?
   - Kupa ich. Ale trzeba spróbować.
   - No to co, idziemy!?
   - Czekaj, czekaj - Jeżon przyłożył oko do szpary w 
drzwiach. - Znów biegną. Jak powiem, otwieraj.
   Tupot nóg, krzyki, tupot coraz bliższy, coraz...
   - Już! - wrzasnął Jeżon. Kociej podbił zamek nogą. Taran 
walnął w drzwi, otwierając je bez trudu, niosący go ludzie 
zrobili jeszcze kilka kroków, przewracając się, potykając. 
Miecze Przewodników rozpoczęły swój taniec. Nie minęła 
chwila, a trzy trupy leżały w izbie, jeden żołnierz 
wyczołgiwał się z niej, by zostać trupem na dworzu, trzech 
cofało się w popłochu. Drzwi zostały ponownie zatrzaśnięte.
   Poczuli dym. Przez ściany baraku zobaczyli jasne błyski.
   - Wykurzą nas jak borsuki!
   - Idziemy chyba? Jeśli chcą nas upiec, to niech najpierw 
wsadzą na rożny.
   Skowyt spod podłogi przeszedł w szloch.
   Drzwi otwarte kopniakiem.
   Pierwszy sztych. Ramię w ramię. Plecy w plecy. Potem 
oderwali się od siebie, kosząc każdy na swoim.
   Miecz tnie pierś, paruje cios. Zdumiona twarz wojownika, 
gdy jego topór odbija się od dłoni Kocieja. Zabić! 
Dźwięczały uderzające o siebie klingi, żołnierze Grembiona 
przeszkadzali sobie w tym tłoku, a Przewodnicy 
wykorzystywali każdy ich błąd. Już drugi cofnąć się musiał z 
poszarpaną ręką, już trzeci runął na ziemię z przeciętym 
gardłem.
   - Dobrze jest! - krzyknął Jeżon. Uparcie szli ku drugiemu 
barakowi. Tam jest Ziarno. Tam nadzieja. Lecz przeciwników 
było wielu. Wielu. I wciąż nowi podnosili się z ziemi, 
otrząsali i ruszali do walki.
   - Dobrze! - Kociej też czuł ten puls, ogarniający całe 
ciało rytm, parzącą krew wypełniającą żyły. Rozgrzewał się 
wolniej niż Jeżon i przy kobietach i w walce. Wolniej, ale 
równie skutecznie. Już szósty - od dziś do końca życia bez 
palców, już siódmy, pragnący zatrzymać dłońmi wypływającą z 
trzewi krew.

A za ich plecami huk pożaru i wycie, coraz głośniejsze, 
coraz bardziej przeraźliwe. Dziewięć skrzekliwych głosów, 
różnych, a tak podobnych. Pożar ogarnął cały budynek.
   Parli ku drugiemu barakowi. Tam Ziarno. Tam nadzieja. Tu 
- śmierć.
   Parli do przodu niczym dwa dziki osaczone przez wilczą 
hordę. Impetem swym, masą, śmiertelnym ostrzem niosąc 
zagładę i ból. Lecz sami też już kąsani, przewracani, 
pokryci nawałą ciał. Mimo to, być może, by się im udało.
   Grembion widząc jak tych dwóch - rannych, skrwawionych, 
zmęczonych sieje śmierć pośród jego ludzi, jak 
nieustępliwie, krok za krokiem zbliża się do drzwi baraku, 
pojął, że coś dziwnego się za tym kryje. No, bo cóż jeśli 
Ziarno zdobędą, cóż!? Otoczonych i tak zagłada musi spotkać. 
Więc to nie jest zwykłe rycerskie zaślepienie. Skoro nie 
myślą o ucieczce, tedy jakiś cel mają w zdobyciu Ziarna. 
Zostawił swoich walczących żołnierzy i skoczył w stronę 
baraku.
   - Grembion! - krzyknął Jeżon dostrzegłszy biegnącego 
mężczyznę. - Musimy go... - nie dokończył, bo topór 
przeciwnika mało mu nie rozpłatał czaszki. Kątem oka 
dostrzegł jak ostrze Kociejowego miecza rozoruje ramię 
topornika. Skoczył w bok, by obejść zagradzających mu drogę 
mężczyzn.
   Kociej spóźnił się o jedną chwilę. Nie osłonił pleców 
druha, spadło na nie uderzenie pałki. Jeżon zachwiał się, 
oparł ręką o ziemię. Rzucił w bok, by uniknąć kolejnego 
ciosu. Czuł, jak drętwieje mu ciało, krew zalewa oczy.
   Grembion wpadł do baraku.
   Nie szkoda jest ginąć. To nie jest zła chwila, gdy miecz 
wroga przecina twą zbroję, dziurawi kaftan, wchodzi w ciało. 
Nie po to żyje wojownik, by sczeznąć w łóżku jak kmieć czy 
kapłan. Śmierć zbrojna przeznaczona mu od dnia narodzin. I 
ich śmierć sławna będzie ponad czasem. Mistrz Kolohrian 
ułoży o nich pieśń, jak układał ją o wszystkich 
Przewodnikach, którzy nie wracali ze swej wędrówki.
   Jeżon poczuł chłód stali wnikającej w ramię, ciął 
pochylając się ku przodowi, a wtedy pałka drugiego wroga 
spadła mu na kark odbierając oddech.
   Kociej przestąpił ciało druha, stanął nad nim, zatoczył 
mieczem młyńca, rozrąbał jedną jeszcze czaszkę. Tamci 
cofnęli się na moment, lecz zaraz, już pewni zwycięstwa, 
znów ruszyli do przodu. Odbijał ich ciosy i krzyczał, nie 
widział już wrogów, słyszał tylko ich oddechy, świst 
dzielącej powietrze stali, tupot nóg, jęki rannych, czuł 
zbliżający się ból.
   I nagle huk rozległ się za jego plecami. I łomot, i 
trzask, i ryk wydarty z wielu naraz gardeł. Otaczający 
Kocieja wojownicy cofnęli się o krok, rozpierzchli, 
zdziwienie i przerażenie malowało się na ich twarzach.
   Kociej nie zastanawiał się wiele. Pochylił się nad 
Jeżonem, chwycił wpół, dźwignął w górę. Przyjaciel stanął na 
chwiejnych nogach i otworzył oczy. Tamci wciąż się cofali. W 
drzwiach baraku stanął Grembion. W dłoniach trzymał Ziarno.
   Teraz dopiero Kociej zerknął do tyłu. Za jego plecami 
stał potwór.
   Cztery potężne łapy wspierały tułów, dziewięć głów 
zwróciło się ku ludziom. Dziewięć nieludzkich głów. 
Nieludzkich? Tylko przez chwilę tak się zdawało Kociejowi - 
oto dostrzegł żelazne obręcze na szyjach potwora i sczepione 
z nimi kawałki łańcucha. Oto zobaczył drewniane kołpaki na 
kilku łbach. To one nadawały ludzkim głowom dziwny kształt. 
Drewniane czapy do kształtowania czaszek. Potwór wyciągnął 
szyję ku stojącym na placu ludziom, jakby węsząc. Stał i 
czekał postękując cicho, jego skóra krwawiła i dymiła. Za 
nim huczał pożar.
   Wtem potwór ryknął - dziewięć ust otworzyło się do 
krzyku, dziewięć szyj zakołysało gniewnie. Potwór ruszył. 
Szedł prosto na Kocieja i Jeżona.
   Kociej popchnął przyjaciela, skoczył za nim. Przewrócili 
się na ziemię o dłoń może od mijającego ich potwora. Nawet 
nie zwrócił na Przewodników uwagi. Szedł wprost ku barakowi, 
w którego drzwiach stał Grembion. Kat i ciemiężyciel.
   Wojownicy Grembiona zastąpili drogę stworowi. Jedenastu 
czy dwunastu zostało ich zdrowych po walce z Przewodnikami i 
dzielni to byli rębacze. Żaden nie stchórzył, ruszyli na 
potwora, by zasłonić swego pana żywym murem.
   Zwierz ryknął i runął w ich stronę. Jego łapy biły ze 
ślepą furią, rozkołysane szyje spadały na ludzi niczym 
wielkie bicze. Jeden z Grembionowych zdołał podejść blisko. 
Ciął. Potwór ryknął, odrąbana głowa poturlała się po 
dziedzińcu, z wężowej szyi trysnęła czarna krew. Lecz oto 
rana zaczęła się goić. Posoka przestała płynąć, białe mięso 
zarosło wylot szyi, zaczęło się gruźlić, puchnąć, nabierać 
kulistego kształtu, w końcu przybrało wygląd i wielkość 
głowy niemowlęcia. A potem, równie szybko, przeobraziło się 
w głowę dorosłego człowieka.
   Hydra. Hydra, której jajo przywieźli południowi kupcy.
   - Ogień, głupcy! Ogień! - wrzasnął Grembion. Zniknął w 
baraku, wypadł z niego z płonącą pochodnią w dłoni i dwoma 
jeszcze, które pośpiesznie zapalał. Jego ludzie walczyli i 
ginęli, rąbali głowy, a te zaraz odrastały. Niełatwo też 
było hydrze ich zabić, bo szybsi się od niej zdawali, 
sprawniejsi. Jednak każdy może popełnić błąd, czy też 
spóźnić się o moment i to spóźnienie kosztuje go życie. Ją 
nie.
   Kociej obserwował wszystko półprzytomnie, klęcząc prawie, 
wciąż mając mgłę przed oczyma. Lecz już podnosił się powoli, 
potrząsał głową, łapał oddech.
   Widział jak spadła po raz kolejny hydrza głowa, jak do 
wijącej się szyi doskoczył jeden z wojowników i przypalił 
ranę. Hydra ryknęła, całym ciałem naparła na śmiałka, 
powaliła go, zdusiła bez krzyku.
   Lecz już tylko osiem głow jej zostało. Tym wścieklej 
rzuciła się ku Grembionowi, sprawcy swych nieszczęść.

Przewodnicy dźwignęli się z ziemi.
   A tam już tylko czterech żołnierzy Grembiona i już tylko 
cztery głowy potwora, wlokącego po ziemi pięć martwych szyj. 
Już nie tak szybki, nie tak groźny.
   Ludzie byli zmęczeni. Zmęczeni deszczem, co wymasował ich 
plecy, walką z Przewodnikami, pojedynkiem z potworem, który 
zrazu zdawał się nieśmiertelny. Walczyli jednak.
   Padł następny, lecz w tej chwili i kolejna głowa 
potoczyła się po ziemi. Przewodnicy ruszyli ku walczącym.
   Już tylko dwóch wojowników oddzielało potwora od 
Grembiona. Już tylko dwie głowy zwracały się ku ludziom.
   Naparli niemal równocześnie. Jeden ciął szyję tuż u 
nasady, drugi przypalił świeżą ranę, skoczył do tyłu. Trącił 
swego towarzysza, zatoczyli się obaj. Potwór sięgnął 
pierwszego łapą, drugi umknął przed ciosem, ale nie zdołał 
ominąć spadającej z góry szyi. Hydra stanęła na ich ciałach, 
jej ostatnia żywa głowa ryknęła głośno. Był w tym ryku i 
ból, i strach, i wściekłość, i radość. Oto jej wróg stał 
przed nią. Sam. Bez miecza, bez pochodni, ściskając w ręku 
coś, czego hydra się nie bała.
   Grembion trwał naprzeciw niej w bezruchu z poszarzałą 
twarzą i wykrzywionymi ustami.
   - Oddaj Ziarno! - krzyknął Kociej. - Zabijemy ją!
   Parsknął gniewnie. Jednym spojrzeniem omiótł 
pobojowisko. Płonące domy, ciała swych ludzi posiekane 
mieczami, poszarpane pazurami, pomiażdżone. Swych wrogów - 
gotowych już do walki. Hydrę. Kociej dobrze zapamiętał wyraz 
jego twarzy - dumy i siły zmagających się ze strachem i 
rozpaczą.
   Grembion odrzucił Ziarno. Wyciągnął zza pasa miecz. 
Pochylił się, by podnieść upuszczoną wcześniej pochodnię. 
Ruszył na potwora.
   Jeżon zrobił krok do przodu, ale Kociej przytrzymał go za 
ramię. Grembion miał prawo do swej walki.
   Zaatakował od razu. Przypadł do hydry, ciął od dołu, 
chcąc rozpłatać szyję. Potwór uchylił się, jego szyja 
napięła niczym struna, by uniknąć ciosu. Hydra spróbowała 
chwycić człowieka łapą, a gdy umknął, zdzieliła go łbem 
prosto w pierś. Grembion zatoczył się, ale nie wypuścił ni 
broni, ni pochodni. Hydra runęła na niego. Skulił się, 
przywarł do ziemi, by gwałtownym sztychem wbić jej miecz 
prosto w łeb, przez szczękę, jednym szarpnięciem rozszczepić 
czaszkę na pół. Walące się cielsko opadło na niego.
   Jeżon podbiegł do potwora, wyciągnął pochodnię z ręki 
Grembiona, wetknął ją w sam środek bulwiącej się masy. Ciało 
hydry zadygotało, by po chwili zastygnąć w bezruchu.
   Kociej pochylił się nad Grembionem. Strużka krwi spływała 
po policzku trupa, oczy były szeroko otwarte. Kociej zdjął 
rękawicę i zamknął je.
   A potem odwrócił się ku Jeżonowi, który szedł w jego 
stronę, niosąc uważnie kulisty przedmiot. Zdawało się, że 
dłonie Posłańca lśnią ciepłym, różowym blaskiem.
   - Oto Ziarno, bracie - powiedział Jeżon.

- Nie ufaliście mi więc - powiedział Orszon. - Przykre to, 
rycerze, ale rozumiem was. Nikomu nie mogliście zawierzyć.
   - Cieszymy się, że nie masz do nas żalu, wielebny.
   Posłańcy siedzieli na swoich rumakach, wypoczęci, 
wyspani, z opatrzonymi ranami. Konie stały obok siebie, 
spokojnie czekając, aż ich panowie skończą rozmowę. Im też 
śpieszyło się do domu.
   - Przewidzieliście, że Grembion was śledzi i zabraliście 
worek siąpca, który mógł was obronić także pośród wrogów. 
Ze mną bawiliście się w poszukiwanie stu niewolników, podczas 
gdy sami wiedzieliście, że to hydra. Sprytne to wszystko, 
bardzo sprytne. Tam, gdzie potwór, tam i Ziarno. Jechaliście 
jak po swoje.
   - Nie ma ludzi nieomylnych, wielebny - smutno powiedział 
Kociej. - Mało co, abyśmy sczezli jak psy. No, ale ty chyba 
nie masz powodów do narzekań. Świętokradca został ukarany, 
jego wina pomszczona.
   - Nie tak, jak bym chciał, nie tak. Lecz, oczywiście, 
lepsze to niż nic. Powiedzcie jednak, rycerze, skąd 
mieliście pewność, że was stąd wypuszczę. Że nie każę was 
zabić i nie odbiorę Ziarna? I teraz mogę dać znak swym 
ludziom, a pokryją was jak mrówki ślimaka, co wpełzł do 
mrowiska.
   - Rzekłem ci przecież, że nie mieliśmy pewności. Ale 
mieliśmy sposób - powiedział powoli Kociej i zwrócił się ku 
Jeżonowi. - Prawda, druhu?
   Jeżon nie odpowiedział. Położył dłoń na wiszącym na szyi 
woreczku. Nawet przez grubą skórę poczuł ciepło Ziarna.
   - Czy nie ciekawiło cię, wielebny, dlaczego nazywamy się 
Przewodnikami?
   Orszon kiwnął głową.
   - Wiedz, panie, że każde Ziarno zna drogę do Kęczorgi. 
Zgubiło ono tylko jej początek, nie wie, jak na nią wejść. I 
my mu to pokazujemy. A ono zabiera nas ze sobą - Kociej 
podniósł ramiona do góry, wymamrotał jakieś słowa, Jeżon 
zamknął oczy.
   I w tym momencie Orszon zobaczył, jak za plecami 
Posłańców podnosi się mgła. Przezroczysta, zwiewna, ulotna, 
a jednak zauważalna. A we mgle tej zaczyna rysować się jakiś 
dziwny obraz - potężna góra, zamek na jej szczycie, prastare 
drzewa, gród ludny i warowny, szeroki, bity gościniec. 
Wszystko to migotliwe, niepewne, drżące, a jednak 
potężniejące z każdą chwilą, wypełniające swym obrazem i 
oczy i duszę.
   Przewodnicy zawrócili konie i powoli wjechali w mgłę. 
Nagle ich kształty też się mglić zaczęły, blednąć. Orszon 
zobaczył, że oni nie tu już, przed nim, na skardyjskiej 
ziemi, a tam, hen, hen, we mgle, w Kęczordze. Są tam daleko, 
w jednej chwili przeniesieni przez Ziarno, które wracając na 
swoje miejsce, zabrało ich ze sobą. Starczyło tylko, że 
wskazali mu drogę.

styczeń, październik '90

                                      Tomasz Kołodziejczak

                    TOMASZ KOŁODZIEJCZAK
Urodzony 13.10.1967 r. w Warszawie. Absolwent VI LO im. 
Rejtana. Student piątego roku mechaniki precyzyjnej 
Politechniki Warszawskiej. Od 1985 roku drukuje w prasie 
opowiadania SF (m.in. w "Przeglądzie Technicznym", 
"Fantastyce", "Problemach", "Fenixie", "Młodym Techniku"). W 
1991 roku opublikował debiutancką powieść "Wybierz swoją 
śmierć" (Przedświt). Jeden z dwóch naczelnych almanachu 
"Voyager" (obok Darka Zientalaka juniora), felietonista 
"Fenixa", prezes Klubu Twórców przy warszawskiej "Stodole".
Oczekuje na druk powieści fantasy "Krew i kamień", która nie 
nawiązuje, co prawda, do świata "Czaszek przodków", ale w 
dziedzinie powieści fantasy ma być dokonaniem podobnie 
nowatorskim i oryginalnym.
                                                   (mp)
