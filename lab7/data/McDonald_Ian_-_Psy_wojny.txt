Autor: Ian McDonald
Tytul: Psy wojny

(Floating Dogs)

Z "Nf" 12/97

   A tam w poprzek na szosie Wieprzek stał, czyli Prosię...
                   Edward Lear, "The Owl and the Pussy-cat"
                            (przełożył Stanisław Barańczak)


   Trzeciego dnia po opuszczeniu wylęgarni Prąsiak, 
Porcospino, Kocur, Papawator i ja docieramy do chłodnej 
chłodnej rzeki. Zatrzymujemy się w lesie, który dochodzi prawie 
do samego brzegu, i patrzymy na płynącą wodę. Słońce jest 
wysoko na niebie, jego promienie odbijają się w drobnych 
falach. Prąsiak jest oszołomiony. Do tej pory nigdy nie widział 
prawdziwej wody, tylko śnił o niej, kiedy jeszcze był nasionkiem 
wysoko w niebie. Schodzi po kamieniach, żeby zanurzyć trąbę.
   - Żywe! - mówi. - Żywe!
   To tylko woda, tłumaczę mu, ale moje słowa nie wywierają 
na Prąsiaku najmniejszego wrażenia. Na całym świecie nie ma 
dość wody, żeby tutaj płynęło jej tak wiele. To z pewnością 
jakaś długa poskręcana istota, która wije się po ziemi, wspina 
w niebo i wraca z powrotem. Zamknięty krąg trwającego 
nieprzerwanie ruchu. Jak na stworzenie pozbawione rąk i 
dysponujące mocno ograniczonym zasobem słów, Prąsiak 
zaskakująco często wyraża opinie na temat świata rzeczy. 
Wyrażanie opinii powinno pozostać domeną istot takich jak ja, 
znających wiele słów i mających sprawne, mądre ręce. On nawet 
nie wie, jak się naprawdę nazywa. Używa imienia Prąsiak, 
ponieważ tak właśnie brzmiało pierwsze słowo, które 
wypowiedział zaraz po tym, jak obudził się w wylęgarni 
Mamawatora. Powtarzam mu w kółko: nie jesteś świnią ani 
dzikiem, jesteś tapirem. Tapirem, rozumiesz? Spójrz, masz 
długi ruchliwy nos zrośnięty z górną wargą, który przypomina 
trąbę. Świnie nie mają trąb, tylko ryje. Ale do niego nic nie 
dociera. Nazywa się Prąsiak i już. Stworzenia, które znają 
niewiele słów, nie powinny bawić się czymś tak potężnym jak 
imiona.
   Kocur wysuwa pazury, liże sobie stopy między palcami.
   - Nieważne, co to jest - mówi. - Ważne, jak przedostać się 
na drugą stronę.
   Kocur jest całkowicie niezależny. Zna co najmniej tyle 
słów co ja; wiem o tym, bo widzę błysk w jego oczach. Nie 
sposób go ukryć. Mimo to niewiele mówi. Nawet jeśli ma jakieś 
imię, które wyszło z jego ust jeszcze w Mamawatorze, to 
zachował je dla siebie. Dlatego sam nadałem mu imię: Kocur.
   Idziemy brzegiem rzeki, aż docieramy do miejsca, gdzie woda 
rozbija się o kamienie i skały.
   - Tutaj się przeprawimy - powiadam. - Kocur pójdzie 
pierwszy, żeby sprawdzić, czy nie ma jakichś pułapek albo 
sideł.
   Szczerzy zęby na spienioną wodę. Uwielbia łapać ryby, ale 
nienawidzi moczyć sierści. Kilkoma susami przedostaje się na 
drugi brzeg, siada i strzepuje wodę ze stóp. Ruszamy za nim: 
Porcospino, potem Prąsiak, potem Papawator, na końcu ja. 
Dowódca oddziału zawsze musi iść ostatni, żeby mieć na oku 
podkomendnych. Małe raciczki Prąsiaka utrudniają mu utrzymanie 
równowagi na śliskich kamieniach.
   - Uważaj, Prąsiak - mówię. - Uważaj uważaj uważaj.
   Oślepiają go migoczące odblaski. Potyka się, ślizga, 
chwieje, wreszcie spada. Z krzykiem. I pluskiem. Rozpaczliwie 
wierzga nogami, ale na próżno. Porywa go prąd, niesie szybko w 
dół, wciąga, żeby utopić.
   Błysk błękitnej stali. Papawator daje kroka nade mną, 
rozstawia szeroko długie, cienkie metalowe nogi, wysuwa ramię. 
Ramię sięga daleko daleko, palce chwytają za plątaninę długiej 
sierści i przewodów na karku Prąsiaka, Prąsiak wędruje w górę, 
kwicząc i wierzgając. Trzy kroki i Papawator jest na drugim 
brzegu, razem z Prąsiakiem, który wygląda jak ponura 
przemoczona sterta kłaków.
   - Ruszamy ruszamy - mówię. - Szkoda czasu. Jeszcze dzisiaj 
musimy znacznie zbliżyć się do Celu.
   Ale Prąsiak tylko stoi, drży na całym ciele i powtarza w 
kółko:
   - Ugryzła mnie ugryzła zła rzecz ugryzła mnie zła rzecz...
   Rzeka, która w pierwszej chwili tak go zachwyciła, okazała 
się groźnym nieprzyjacielem. Podchodzę, głaszczę go po 
kłębowisku przewodów, drapię po wybrzuszeniu na boku, gdzie 
jest ukryta lanca. Ani moje słowa, ani pieszczoty nie dają 
efektu. Jego nastrój zaczyna udzielać się innym. Nie mogę do 
tego dopuścić. Wygląda na to, że jednak będziemy musieli 
zaczekać, aż Prąsiak dojdzie do siebie. Daję znak Papawatorowi, 
żeby wysunął ramię zakończone igłą ze snami. Igła zawiera 
mnóstwo wspaniałych snów. Prąsiak najbardziej lubi ten o 
lataniu; we śnie jest z powrotem w niebie, lata, śmieje się, 
płacze i sika z radości. Aniołowie patrzą z góry na niego i 
uśmiechają się do swego Prąsiaczka. Podnosi trąbę i dotyka 
igły. Miłych snów, Prąsiaku.
   Papawator opuszcza korpus i otwiera podbrzusze. Pora na 
posiłek. Porcospino i ja łapczywie przysysamy się do wymion, 
Kocur pogardliwie marszczy nos. Woli smak wnętrzności, szpiku 
i krwi. Wieczorem będzie polować przy świetle księżyca i blasku 
swoich oczu. Będzie zabijać. Będzie połykać krew, szpik i 
wnętrzności. Odrażające stworzenie.
   Kocur. Prąsiak. Porcospino. Papawator. Ja, Szopak. 
Brakuje jeszcze jednego członka oddziału. Oho, jest: ześlizguje 
się z nieba po promieniach światła, które przeciskają się 
między gałęziami drzew na brzegu rzeki. Nie musi śnić, żeby 
latać. Tylko Prąsiak i ja widzimy barwy, ale Prąsiak 
pochrząkuje i podryguje we śnie, więc samotnie podziwiam zieleń 
i błękit na skrzydłach i grzbiecie, czapeczkę soczystej 
czerwieni, jaskrawożółte szpony i dziób. To właśnie jest 
piękno, myślę. Siada na wyprostowanym ramieniu Papawatora. Nie 
odżywia się papką. Wydziobuje z ręki Papawatora suchą karmę. 
Chociaż tak kolorowy, zna tylko jedno słowo. Układ z aniołami - 
tylko jedno słowo, dwie sylaby, które powtarza w kółko: fru-
waaak, fru-waaak!
   Kocur nagle przerywa nie kończące się mycie, lizanie, 
czyszczenie. Wietrzy. Na dnie jego oczu poruszają się czerwone 
plamki, dar aniołów. Napina mięśnie, odrobinę obnaża kły. 
Wystarczy. Ci, co mają ręce i barwy i wiele wiele słów, boją 
się bardziej od innych. To specjalny rodzaj strachu, który 
dotyczy tego, co dopiero może się zdarzyć. Nazywa się to obawą.
   Niebezpieczeństwo. Fru-waaak podrywa się w powietrze, 
zwinny, lśniący, kolorowy, mknie jak strzała i niknie nad 
baldachimem z liści. Mimo to nie lękam się, że już go nigdy nie 
zobaczę. Jest uzależniony od mojego zapachu, więc zawsze wróci, 
niezależnie od tego, jak daleko się zapędzi.
   Kocur czai się w cieniu drzew, Porcospino grzechocze 
kolcami, Papawator zamknął podbrzusze i właśnie prostuje 
absurdalnie cienkie odnóża. A Prąsiak śpi. Mamrocze, wzdycha, 
ślini się i śpi. W igle Papawatora chyba czekał na niego bardzo 
dobry sen. Prąsiak, niebezpieczeństwo niebezpieczeństwo! Obudź 
się! Obudź się! Inni już są daleko w lesie, oglądają się 
zdziwieni, dlaczego za nimi nie idziemy.
   Nie mam tak wyostrzonych zmysłów jak Kocur, ale wyczuwam 
to samo co on: coś wielkiego i ciężkiego wędruje przez las po 
drugiej stronie rzeki.
   Niektórymi tajemnicami Mamawator podzielił się tylko ze 
mną i surowo zakazał komukolwiek o nich mówić. Te sekrety 
sączyły się do mego umysłu w cieple wylęgarni, w moich snach, w 
których rósł las prawie taki sam jak ten, realny, a 
jednocześnie zupełnie inny. Jedną z tych tajemnic zawiera 
środkowy palec mojej lewej ręki. Został wykonany z tego samego, 
prawie żywego budulca co implanty, które wyrastają z naszych 
czaszek i sięgają prawie do ziemi.
   Szybko. Szybko. Wyciągam z gniazdka jeden z implantów 
Prąsiaka.
   Szybko. Szybko. Wsadzam do gniazdka środkowy palec lewej 
ręki.
   Wstawaj, myślę. Wstawaj. Ciałem Prąsiaka wstrząsa 
gwałtowny dreszcz. Wstawaj. Z trudem dźwiga się na nogi. 
Naprzód, myślę. Moja myśl przepływa przez palec do jego głowy i 
Prąsiak rusza niepewnym krokiem, wciąż pogrążony we śnie z 
igły. Wskakuję mu na grzbiet, kieruję palcem. Ruszaj się. 
Szybciej. Biegnij. Biegnij. Strach. Jęczy przez sen, przechodzi 
w trucht, potem w cwał. Zmuszam go do galopu. Mkniemy nad 
ciemną ciemną ziemią. Porcospino i Kocur po bokach, Papawator 
ubezpiecza tyły, sadzi ogromne susy za naszymi plecami. Drzewa 
wybiegają nam na spotkanie, wyższe, ciemniejsze i grubsze niż w 
jakimkolwiek śnie. Goń, Prąsiaku, goń. Sen z igły zaczyna się 
przecierać, świat rzeczy sączy się przez szczeliny i pęknięcia, 
ale ja nadal nie wyzwalam go spod kontroli mojego umysłu. Z 
daleka dobiega potworny łoskot, jakby ktoś wyrywał te ogromne 
czarne drzewa i ciskał je w niebo. Chwilę potem rozlegają się 
potężne eksplozje. Biegniemy, dopóki jesteśmy w stanie, a potem, 
zalęknieni, zatrzymujemy się, nasłuchujemy, czekamy. Czuć swąd 
spalenizny. Czerwone plamki na dnie oczu Kocura miotają się jak 
szalone; Kocur skanuje. Nagle siada i zaczyna się czyścić.
   - Cokolwiek to jest, odeszło - mówi, po czym wylizuje 
sobie krocze.
   Siadamy, dyszymy ciężko, czekamy. Zaczyna padać; wielkie 
ciężkie krople kapią z liściastego baldachimu. Swąd spalenizny 
szybko niknie. Moje futro powoli nasiąka wodą; w pewnej chwili 
przylatuje Fru-waaak, siada mi na ręce i wyśpiewuje radosną 
dwudźwiękową melodyjkę. Głaszczę go po szyi, mierzwię piórka na 
grzbiecie, przesuwam palcami po lśniących granatowych lotkach. 
Czekam, aż pozostali zasną, po czym wyjmuję mu z głowy kostkę 
pamięci optycznej i wsuwam do gniazdka za prawym okiem.
   Lot. Szybowanie. Drzewa, obłoki i słońce, jaskrawy blask 
i serpentynowe zwoje rzeki, wypukła krawędź świata, wszystko 
szalone, koziołkujące. Potem coś wielkiego jak księżyc, 
większego nawet od Mamawatora, kiedy ujrzeliśmy go po raz 
pierwszy na leśnej łące, tam, gdzie się urodziliśmy. To coś musi 
być potwornie ciężkie, bo pod jego stąpnięciami trzęsie się 
ziemia, a drzewa kładą się pokotem. Wkracza do rzeki, zatrzymuje 
się w wodzie i strzela, strzela, strzela; drzewa giną 
rozszarpywane eksplozjami, a na brzegu, tam, gdzie zatrzymaliśmy 
się po przeprawie, wykwitają fontanny ziemi i skalnego pyłu. 
Wielkie coś spopiela kikuty drzew ogniem, który bucha z jego 
piersi, po czym rusza w dół rzeki.
   Wyłączam odtwarzanie, wyjmuję kość pamięci, zwracam ją 
Fru-waaakowi. Rozróżniać barwy, mieć ręce, znać słowa, dużo 
słów - to najdotkliwsza kara wymyślona przez anioły.


                         Kapitan Beaky ze swoją zgrają
                         To najdzielniejsze zwierzaki w kraju.
                                               "Captain Beaky"

   Kto was stworzył?
   Aniołowie stworzyli nas z nasion.
   Aniołowie umieścili nasiona w wylęgarni Mamawatora, 
karmili je i pielęgnowali. Ciało z ciała Mamawatora. Z jego 
piersi czerpaliśmy pożywienie.
   Kim jesteście?
   Sługami aniołów, ich przedstawicielami w świecie rzeczy.
   Dwojako można służyć aniołom i dwa są rodzaje sług, którzy 
to czynią. Jest służba cicha i jest służba hałaśliwa, są słudzy 
organiczni i nieorganiczni. Wszyscy są równi, wszyscy bowiem 
zostali stworzeni na podobieństwo aniołów, aby uzupełniać się 
słabościami.
   Wymień słabości sług organicznych.
   Ból. Głód. Zmęczenie. Senność. Uczucia. Defekacja. Śmierć.
   Wymień słabości sług nieorganicznych.
   Hałas. Koszty. Energia. Awarie. Głupota.
   Dlaczego aniołowie, którzy są doskonali, stworzyli coś tak 
niedoskonałego?
   Ponieważ tylko oni mogą być doskonali.
   Ponieważ żadne stworzenie nie może rościć sobie pretensji 
do anielskiej doskonałości. Jeśli tak czyni, ciężko grzeszy. 
Jaki jest najcięższy grzech?
   Pycha.
   W jaki sposób możemy uchronić się przed grzechem pychy?
   Wiernie służąc aniołom. Pokornie wykonując ich rozkazy. 
Sprawnie realizując wyznaczone nam zadania.
   Od A do Z.
   Od A do Z.
   Zawsze zastanawiało mnie znaczenie zakończenia Litanii: co 
do joty. Myślę, że ma to jakiś związek z ciemnymi znakami na 
skórze Papawatora; te regularne kształty są chyba literami, 
"A" zaś i "Z" są, jak mi się wydaje, dwiema z nich, chociaż nie 
mam pojęcia którymi. Litery tworzą słowa, ale ja nie potrafię 
ich odczytać. Aniołowie nie uznali za stosowne obdarzyć mnie tą 
umiejętnością. Może Papawator nosi na ciele tekst modlitwy 
istot nieorganicznych? Nigdy nie uczestniczy w naszych 
obrzędach, swoje modły zaś odprawia na uboczu, z podkulonymi 
odnóżami i schowanymi antenami. Wygląda wówczas, jakby spał, 
ale to nie jest sen, ponieważ nieorganiczni nie śpią. Dziwne 
jest życie nieorganicznych. Jakże to cudownie, że z woli 
aniołów tak bardzo różnimy się od siebie; osobno jesteśmy 
słabi, ale kiedy wspólnie im służymy, stajemy się zdumiewająco 
silni.
   Co wieczór, zaraz po tym jak Kocur sprawdzi, czy w 
miejscu, gdzie postanowiliśmy spędzić noc, nie ma żadnych 
pułapek, gromadzimy się w celu odmówienia Litanii. Ja prowadzę, 
oni odpowiadają najlepiej, jak potrafią. Fru-waaak zna tylko 
jedno słowo, ale bez względu na to, jak daleko i wysoko lata, 
zawsze zjawia się w porę, siada i przestępuje z nogi na nogę, 
ponieważ nie jest przyzwyczajony do przebywania na ziemi. Cały 
czas kręci łebkiem, jakby odbierał magiczną treść słów na 
jakimś spirytualnym kanale, o którego istnieniu nikt inny nie 
ma pojęcia. Prąsiak uwielbia Litanię; gdyby to od niego 
zależało, musiałbym recytować ją całymi godzinami. Co prawda, 
nie rozumie ani słowa z tego, co mówi, ale dźwięki, które rodzą 
się w jego mózgu i wydobywają się z pyska, pozwalają mu ujrzeć 
anioły zstępujące z nieba, które biorą go na ręce i niosą hen, 
wysoko w gwiazdy.
   Wspomniałem już, że Papawator nie uczestniczy w naszych 
modłach. Niestety, nie on jeden; Kocur twierdzi, że jest 
niewierzący. Utrzymuje, że nie istnieje ani niebo, ani 
aniołowie. To tylko puste słowa wymyślone po to, żebyśmy mniej 
bali się nieuchronnej śmierci. Uważa, że takie myślenie stanowi 
dowód odwagi, ale moim zdaniem świadczy ono tylko o głupocie. 
Jasne, że wszyscy musimy umrzeć. Jasne, że się boimy, ale czy 
jego zdaniem jest coś złego w tym, że pocieszamy się snami, 
które Papawator trzyma w igle? Próbowałem naprowadzić go na 
właściwą drogę - niestety, bez rezultatu. To uparte zwierzę. 
Nasze dyskusje mocno niepokoją Prąsiaka. Ma wielką wiarę, lecz 
niestałą duszę, niczym pozornie solidne sklepienie z liści, 
które jednak drżą przy każdym, nawet najsłabszym powiewie. 
Naturalnie mógłbym rozkazać Kocurowi, żeby uwierzył, lecz 
wówczas z pewnością parsknąłby tym swoim przerażającym kocim 
śmiechem, więc nie robię tego, a on co wieczór, kiedy zbieramy 
się na modlitwę, siada na uboczu i wylizuje sobie futro. To 
lizanie jest chyba jeszcze gorsze od śmiechu.
   Na koniec, po tym jak Porcospino wygrzebał w ziemi dołek i 
wszyscy się tam wypróżniliśmy, Prąsiak prosi o opowieść 
biblijną.
   - Którą opowieść chcesz usłyszeć? - pytam.
   - Anioły. Wojna - mówi. - Światła. Latanie.
   Kocur mamrocze coś pod nosem i odchodzi. Jego zdaniem to 
głupia historia. Jego zdaniem wszystkie opowieści biblijne, 
których nauczył go Mamawator, są niemądre. Przyznaję, że 
znaczna ich część jest dla mnie niezrozumiała, ale Prąsiak 
potrafi słuchać ich bez końca. Kładzie się na boku - tym 
bezpiecznym - zamyka oczy, a wtedy ze zgrubienia na drugim boku 
wysuwa się podobny do penisa grot lancy. Chyba już zapomniał o 
swojej przygodzie w rzece. Nie ma zbyt wielu obwodów pamięci. 
Szczęściarz.
   - Dawno, dawno temu - zaczynam opowieść - istniały tylko 
anioły i zwierzęta. Zwierzęta wyglądały i pachniały jak my, ale 
były tylko zwierzętami, a nie stworzeniami. Anioły nazwały je 
zwierzętami, czyli animalami, ponieważ posiadały animę, czyli 
życie, lecz nie miały słów ani duszy. Aniołowie i zwierzęta od 
zawsze współistniały na świecie, w związku z czym nikt nie 
wiedział, kto jest czyim stwórcą ani nawet czy wszyscy nie 
zostali stworzeni przez całkiem inne istoty.
   Podobnie jak teraz, również w owych zamierzchłych czasach 
zwierzęta służyły aniołom, im jednak, jako potężnym istotom 
doznającym uczuć i emocji niezrozumiałych dla zwykłych 
stworzeń, pewnego dnia znudziły się ograniczenia zwierząt, w 
związku z czym stworzyły sobie nowe sługi. Sługi te były 
silniejsze od ciebie, Prąsiaku - jest pogrążony w rozmarzonym 
półśnie, ale słyszy moje słowa, ponieważ lanca wysuwa się 
prawie cała - widziały lepiej i dalej od ciebie, Kocurze - co 
prawda, odszedł w ciemność, ale te słowa stanowią nieodłączną 
część opowieści - latały wyżej i z większym obciążeniem niż ty, 
Fru-waaaku, były sprytniejsze, miały lepszą pamięć i myślały 
szybciej niż ja, stary szop, zabijały zaś sprawniej i prędzej 
od ciebie, Porcospino.
   Tak wspaniali byli ci nowi słudzy, że dzięki nim aniołowie 
zdołali nawet wzbić się w niebo, gdzie do tej pory latają z 
rozpostartymi ramionami.
   Wspomniałem już, że mądrość aniołów przewyższa mądrość 
zwykłych stworzeń, jeśli więc nawet aniołowie wszczynają wojnę 
między sobą, co zdarzało się całkiem często, kim my jesteśmy, 
żeby oceniać ich postępowanie? Kiedyś wybuchła jednak wojna 
straszliwsza od wszystkich, w której walczyli słudzy stworzeni 
przez aniołów. Byli tak potężni, że potrafili za jednym 
zamachem niszczyć wielkie połacie lasu, podpalać niebo i 
zamieniać morza w zbiorniki ścieków. Ta okrutna wojna toczyła 
się nie tylko w świecie rzeczy, ale także w niebie. Wojna była 
tak straszliwa, że w końcu aniołowie wezwali na pomoc swoje 
dawne sługi, zwierzęta, po czym uczynili z tych niemych, 
pozbawionych dusz stworzeń, istoty takie jak my.
   Chociaż o tyle gorsi, podlejsi, a w dodatku naznaczeni 
piętnem nieumiejętności spełniania życzeń aniołów, dostaliśmy 
szansę zmazania win, walcząc po stronie naszych stwórców. 
Dlatego zostaliśmy wyposażeni we wspaniałą broń, zdolną 
niszczyć anielskie twory, zarówno organiczne jak i 
nieorganiczne. Nasza broń jest tak potężna, że... - w tym 
miejscu zawsze zawieszam głos, po czym kończę zdanie szeptem - 
,..że moglibyśmy zniszczyć nawet same anioły.
   Zasłuchani w moje słowa, widzą uśmiechnięte anioły z 
wyciągniętymi ku nim rękami. Jak co wieczór od chwili, kiedy 
weszliśmy w świat rzeczy, podchodzę kolejno do każdego i 
dotykam środkowym palcem lewej ręki gniazdka między oczami. Po 
moim palcu spływa święty sen.
   Wkrótce potem bezszelestnie wraca Kocur - czarny jak noc, 
niewidoczny aż do ostatniej chwili.
   - Głupota - mówi. - Co to za bóg, którego mogą zabić 
zwykłe stworzenia?
   - Nie wiem - odpowiadam. - Właśnie po to jest wiara: 
żebyśmy mogli wierzyć w coś, czego nie rozumiemy.
   - Mam nadzieję, że twoja wiara jest wystarczająco silna. - 
Kocur wysuwa supertwarde nieorganiczne pazury i starannie 
zlizuje z nich brud. - Na tyle silna, żeby wystarczyło jej i 
dla mnie. Jutro na pewno mi się przyda.
   - O czym mówisz?
   Podnosi głowę, mruży wielkie okrągłe oczy, porusza 
nozdrzami.
   - Jutro czeka nas ciężki dzień - mówi, po czym odwraca się 
i odchodzi bezgłośnie, aby ułożyć się do snu wśród wystających 
korzeni wielkich wielkich drzew.


                 Grabarzu, grabarzu, psy w blasku księżyca...
                                     Paul Simon, "Call me Al"

   Mam te obrazy w głowie. Przypuszczam, że to anielskie 
wizje, ponieważ patrzę na las rozpostarty hen, daleko pode mną 
od morza do lśniącego morza, ze wszystkimi wzgórzami, dolinami, 
rzekami i jeziorami widocznymi jak na dłoni. Nie jest to jednak 
zwykły widok z wysoka; czuję się tak, jakby mój wzrok przebijał 
sklepienie z liści i gałęzi, a poza tym bez trudu dostrzegam 
szczegóły, które nie powinny być widoczne z takiej odległości. 
Między innymi widzę miejsce, gdzie zostawił nas Mamawator, 
zanim wrócił do nieba na słupie ognia i dymu. To miejsce 
przypomina błękitną kulę. Widzę także nas, czyli Zespół: pięć 
żółtych plamek i szóstą trochę z przodu. Widzę też miejsce, do 
którego zmierzamy, nasz Cel. Ma kształt czarnej pulsującej 
gwiazdy.
   Sześć żółtych plamek jest teraz znacznie bliżej czarnej 
gwiazdy niż błękitnej kuli.
   Po każdym powrocie Fru-waaaka, który przynosi mi nowe 
obrazy, dostrzegam więcej szczegółów. Teraz widzę również 
maszynę bojową, która zniszczyła brzeg rzeki, jako czerwony 
trójkąt sunący wzdłuż wody na prawo od nas. Przestała się nami 
interesować. Od Celu oddziela nas połać nagiej ziemi. Kiedy jej 
się przyglądam, w mojej głowie nie wiadomo skąd pojawia się 
słowo "wykroty". Powinniśmy tam dotrzeć jeszcze przed 
południem.
   Dopiero wtedy podejmiemy decyzję, co czynić po osiągnięciu 
Celu. Takie są rozkazy.
   Między wykrotami a czarną gwiazdą jarzy się mnóstwo 
mniejszych czerwonych gwiazdek. Pierwsza linia umocnień.
   Kocur prowadzi nas w ciemności między wielkimi drzewami, 
bada teren w poszukiwaniu pułapek. Jesteśmy od niego całkowicie 
uzależnieni. Musimy wierzyć, że zobaczy, usłyszy albo zwęszy 
wszystko, czego my nie zdołamy zobaczyć, usłyszeć ani zwęszyć, 
że w porę rozpozna to, czego my nie zdołamy rozpoznać. Dzisiaj 
poznałem jeszcze jedno określenie. Z najgłębszych otchłani mego 
umysłu wypchnęło je ostatnie zdanie wypowiedziane minionego 
wieczoru przez Kocura. "Niedobre przeczucie". Aniołowie 
nałożyli na nas ogromny obowiązek; czy uczyniliby to, gdyby 
wiedzieli, że nie jesteśmy w stanie mu sprostać?
   Parsknięcie Kocura sprawia, że anielskie obrazy ulatują mi 
sprzed oczu w tysiącach poszarpanych fragmentów. Z gardła 
Kocura wydobywa się stłumiony pomruk; wielki kot przypada do 
ziemi i z nastroszonymi wąsami wpatruje się w coś, co znalazł w 
wilgotnym półmroku.
   To coś jest martwe, i to chyba od dawna, ponieważ jego woń 
roztopiła się całkowicie w zapachach lasu. Ptaki do spółki z 
owadami wyżarły oczy i wnętrzności, skurczone wargi odsłoniły 
zęby wyszczerzone do walki ze śmiercią. Zmierzwiona, matowa 
sierść nieokreślonego koloru. Stalowy pręt pułapki sprężynowej 
sterczy z karku. Przypuszczalnie jakiś opos albo nieduża małpa.
   Za uszami wyraźnie widać metalowe gniazdka, z czaszki 
sterczą kable, do odsłoniętych żeber przylgnęły stalowe obłe 
przedmioty.
   Kocur prędko odzyskuje spokój, rusza dalej. Porcospino 
przystaje na chwilę, żeby obwąchać trupa, Papawator daje nad 
nim kroka na cienkich metalowych odnóżach. Jest maszyną, obce 
są mu takie słabości jak uczucia. Prąsiak natomiast dygocze z 
przerażenia. Cofa się z wybałuszonymi oczami, nie chce iść 
dalej.
   - Zły znak - mamrocze. - Zły znak, zły znak.
   Próbuję go uspokoić.
   - Nie bój się, nie zrobi ci krzywdy. Już spełnił swój 
obowiązek. Jego dusza jest w niebie z aniołami. Ty też masz 
zadanie, które musisz wykonać, ponieważ wyznaczyli ci je 
aniołowie.
   Nie chcę znowu posługiwać się palcem. Mijają chwile; 
wreszcie, z oczami wielkimi ze strachu, Prąsiak powoli rusza 
naprzód. Jestem prawie pewien, że lada chwila nie wytrzyma i 
rzuci się do ucieczki, więc na wszelki wypadek szykuję do 
użycia specjalne obwody, ale nie muszę z nich korzystać. 
Prąsiak omija trupa szerokim łukiem i dołącza do Kocura, który 
niecierpliwie porusza ogonem.
   Prąsiak ma rację. To zły znak.
   Wkraczamy na leśną polanę. Kocur podejrzliwie spogląda w 
niebo, węszy dokoła. Jego sensory milczą, ale mimo to Kocur 
jest niespokojny, a kiedy on jest niespokojny, to ja też jestem 
niespokojny. Porcospino również węszy podejrzliwie. Jako 
stworzenie leśne, przyzwyczajone do życia w półmroku, na 
odrytym terenie czuje się całkiem nagi. Widok nieba napełnia go 
przerażeniem. Prąsiak gapi się na przeciwległy skraj polany, na 
drzewa.
   - Patrz, Szopak - mówi i wskazuje kierunek trąbą. - Martwe 
martwe drzewa. Mają liście.
   Patrzę i oblatuje mnie strach. Ogromne drzewa rzeczywiście 
są martwe, sczerniałe. Zabiło je czarne powietrze i wojna, lecz 
na gałęziach wciąż mają sczerniałe liście.
   - Szybko! - wołam. - To pułapka!
   Liście podrywają się do lotu i widzimy, że to wcale nie 
liście, tylko nietoperze. Wzbijają się w powietrze z łopotem 
czarnych skrzydeł. Jest ich tyle, że zasłaniają słońce.
   Czerwone gwiazdki z anielskiej wizji, liczne jak gwiazdy 
na niebie...
   - Szybko! Szybko!
   Pędzimy przez polanę. Próbuję obserwować nietoperze, które 
spadają na nas z nieba. Widzę błyski metalu w ich futrze, 
widzę lśnienie pocisków, które ściskają stopami.
   - Szybciej!
   Ziemia rozkwita fontannami huku i kamieni, siła podmuchu 
przewraca mnie i pcha wstecz. Podnoszę się i znowu prę do 
przodu, gnany najstarszym, najsilniejszym, najprawdziwszym 
instynktem. Zaraz po zrzuceniu bomb nietoperze odlatują. 
Eksplozje na lewo i prawo ode mnie, eksplozje z przodu i z 
tyłu. Wciąż biegniemy. Nieba nie ma, są tylko nietoperze. 
Wrzeszczą, skrzeczą, piszczą. Coraz bliżej do ściany lasu. Tyle 
nietoperzy na pewno nie zdoła wlecieć między drzewa, 
szczególnie że ten gatunek słabo widzi w ciemności. Odwracam 
się, widzę jak Papawator niepewnie kroczy przez polanę, zaraz 
potem następuje potworny wybuch, w powietrzu szybują metalowe 
fragmenty, cienkie nogi załamują się, korpus pada z łoskotem na 
ziemię.
   Zarządzam postój dopiero wtedy, kiedy jestem pewien, że 
zostawiliśmy z tyłu wszystkie nietoperze. Zniszczenie 
Papawatora oznacza dla nas coś więcej niż tylko utratę snów, 
które spływały z igły, mówię. Od tej pory nie możemy liczyć na 
pożywną papkę, którą wysysaliśmy z jego wymion, w związku z 
czym będziemy musieli poświęcić część czasu na zdobywanie 
pożywienia. Wiąże się z tym dodatkowe niebezpieczeństwo, 
ponieważ nie wiemy, jaka żywność jest dla nas odpowiednia, która 
jest skażona przez czarne powietrze, a poza tym narażamy się 
na dodatkowe ryzyko wpadnięcia w pułapkę.
   - Głodny - odzywa się Prąsiak. - Głodny teraz.
   - Od tej pory musimy sami troszczyć się o siebie. Nie ma 
już Papawatora.
   Zwierzęce grzebanie w ziemi w poszukiwaniu pożywienia 
budzi we mnie lęk i odrazę. Swoimi delikatnymi, mądrymi rękami 
wygarniam z ziemi tłuste pędraki, wydłubuję ze spróchniałych 
pni plastry miodu dzikich pszczół, dzielę się zdobyczą z 
Prąsiakiem i Porcospino. To bardzo nędzny pokarm w porównaniu z 
papką Papawatora. Dla Kocura nie ma większej radości niż 
polowanie. Jego oczy płoną czerwienią, kiedy rozszarpuje ofiarę 
stalowymi szponami. Podaje mi kawałek czerwonego mięsa z 
fragmentem skóry porośniętej sierścią.
   - Jesteś szopem - mówi, mrużąc chytrze oczy - a szopy to 
wszystkożercy. Możesz jeść, cokolwiek zechcesz.
   Prędzej zeżarłbym własne gówno, ty przebiegły Kocurze z 
twoimi sprytnymi, mądrymi słowami i oczami, które widzą to, 
czego nikt inny nie jest w stanie zobaczyć, i ostrymi pazurami, 
i niezachwianą wiarą w niewiarę.
   Do wykrotów docieramy dopiero o zmierzchu. To rzeczywiście 
niezwykły obszar; pełno tu pagórków, kopców, niecek i dziur. 
Zupełnie jakby dawno temu umarło tu coś wielkiego i zostało 
porośnięte lasem. Gdzieniegdzie sterczą dziwaczne iglice i 
ziemne kopce. Nie potrafię zidentyfikować zapachu, który 
dociera do moich nozdrzy, niemniej jednak włosy jeżą mi się na 
grzbiecie. Słychać niskie, nieprzerwane buczenie, które zdaje 
się nie mieć żadnego konkretnego źródła.
   Coś porusza się w zagłębieniu terenu. Żywe stworzenie, 
pekari. Szuka pożywienia. Wskazuję je Porcospino; stroszy kolce 
i rusza naprzód z groźnym pomrukiem.
   - Powiedz mu, żeby się uspokoił - mówi Kocur. - To nie 
istota, tylko zwykłe zwierzę. Prąsiak, chodź tu z tą lancą. 
Widzisz? To nasza kolacja.
   Sadzi ogromnymi susami z prędkością błyskawicy, a Prąsiak, 
ten głupi, naiwny Prąsiak, próbuje za nim nadążyć. Zaalarmowane 
pekari podnosi głowę, rzuca się do ucieczki. Ciche do tej pory 
buczenie przybiera na sile, staje się coraz wyższe.
   Z wierzchołków ziemnych kopców zaczynają się wydobywać 
czarne opary.
   - Kocur! Prąsiak! - wołam. - Wracajcie natychmiast!
   Nie muszę krzyczeć, bo już pędzą z powrotem po nierównym 
terenie. Czarne opary skupiają się wokół pekari. Przerażone 
zwierzę biegnie zakosami, co chwila zmienia kierunek, ale kłęby 
czarnej pary wciąż wiszą nad nim. Dopiero po chwili uświadamiam 
sobie, że to nie żadna para, tylko coś znacznie gorszego: 
owady. Latające, żądlące owady. Miliony, miliardy owadów. Po 
chwili zostawiają na ziemi martwe pekari i tworzą coś na 
kształt potężnej brzęczącej kolumny, która zaczyna pochylać się 
w naszą stronę.
   Kim jestem, żeby sprzeciwiać się woli aniołów? Tkwię w 
miejscu jak sparaliżowany i wytrzeszczam oczy na zbliżający się 
rój. Walka nie ma sensu. Ucieczka także. Nagle słyszę głos 
Porcospino:
   - Do środka. Prędko.
   Czyżby strach doprowadził do przeładowania jego obwodów 
myślowych? Co on wygaduje? Pospiesznie wykopuje dziurę u 
podnóża porośniętego trawą pagórka o niezwykłym kształcie.
   - Inni już w środku. Teraz ty, prędko.
   - A co z Fru-waaakiem? - pytam.
   - Jeśli został, już za późno - odpowiada Porcospino. - Do 
środka. Do środka.
   Wskakuję do dziury, Porcospino za mną. Pracuje co sił 
potężnymi łapami i zasypuje otwór. Co prawda, kilku owadom udaje 
się wcisnąć do tunelu, ale szybko rozgniatam je rękami.
   - Chodź. Szybko. Szybko.
   Porcospino prowadzi mnie w dół, coraz głębiej. Dla mnie, 
istoty dziennej, obdarzonej rękami i znajomością wielu wielu 
słów, to coś jak przedsmak śmierci: ciemność, zewsząd 
napierająca ciemność, a my coraz głębiej pod ziemią. Porcospino 
czuje się tu jak u siebie w domu.
   Kiedy byłem jeszcze tylko nasionkiem w wylęgarni 
Mamawatora, hen, wysoko w niebie, przyśnił mi się sen, w którym 
pokazano mi, jak wygląda świat. W moim śnie świat był bąblem 
światła, powietrza i życia otoczonym ziemią i skałami, które 
ciągnęły się bez końca. We śnie usłyszałem, że gdzieś tam, w 
tej mrocznej nieskończoności, kryją się inne światy, bardzo 
podobne do naszego.
   Świat, do którego dotarliśmy, też bąbel światła i 
powietrza, jest bardzo mały, tak mały, że z trudem mieszczą się 
w nim Kocur, Prąsiak, Porcospino i Szopak. Stęchłe powietrze 
cuchnie jak zepsuta trucizna, światło jest dziwne, przyćmione i 
niebieskawe. Jego źródłem nie jest słońce, lecz płaskie 
sześciany przymocowane do sufitu. To w ogóle jest sześcienny 
świat - mnóstwo tu krawędzi i kantów. Przeczuwam, że do jego 
powstania przyłożyli rękę aniołowie.
   Prąsiak jest zupełnie zdezorientowany i wygląda tak, jakby 
lada chwila miał wybuchnąć płaczem.
   - Najprawdopodobniej znaleźliśmy się na starym stanowisku 
obronnym. - Mam nadzieję, że zaufa moim słowom i mojej wiedzy. 
- Z pewnością zbudowano je na początku wojny, tak dawno temu, 
że wszyscy zdążyli już o nim zapomnieć. Widzicie? - Wskazuję 
kwadraty i prostokąty na ścianach. Mnóstwo na nich czerwonych i 
żółtych światełek, prawie takich samych jak te w mojej głowie. 
- To maszyny, które również służą aniołom.
   - Tu jest coś więcej niż tylko maszyny - mówi Kocur. - 
Chodźcie.
   Prowadzi nas tunelem do sąsiedniego, bardzo podobnego 
pomieszczenia. Na ścianach wisi jeszcze więcej nieorganicznych 
tworów z różnobarwnymi światełkami, a na podłodze leżą ciała.
   Martwy opos, którego znaleźliśmy w lesie, był 
przerażający, ponieważ jego szczątki zachowały jeszcze pewne 
cechy żywej istoty. Te zwłoki są tak stare, że wyparowały z 
nich nawet wspomnienia. Już nie budzą strachu, tylko 
zaciekawienie.
   - Co to było? - pyta Porcospino.
   Nie mam pojęcia. Nigdy nie widziałem takich stworzeń. Były 
wysokie i szczupłe, miały długie długie nogi, krótsze przednie 
kończyny ze sporymi delikatnymi rękami, sierść jedynie na 
głowach. Miały też dwie warstwy skóry - tylko w ten sposób 
potrafię je opisać. Na nogach i tułowiach nosiły drugą warstwę 
skóry, cienką i delikatną, choć niedokładnie dopasowaną. Kiedy 
ją dotykam, rozpada się w pył.
   - Powiem wam, co to za istoty - mówi Kocur. - To 
aniołowie. Martwi aniołowie.
   Prąsiak kwili żałośnie.
   - Niemożliwe - protestuję. - Aniołowie są w niebie.
   - Przypomnijcie sobie opowieści o tym, jak aniołowie 
walczyli na ziemi i w niebie. To miejsce jest bardzo stare, a 
według opowieści aniołowie są śmiertelni. Mogą zostać zabici 
przez stworzenia.
   - Nieprawda - mówię, choć lęk i wątpliwości kłębią się 
wokół mnie niczym kąsające owady. - Nie, nie. To małpy. Na 
pewno. Widzicie te czaszki, szczęki? To tylko małpy, stworzone 
i ukształtowane zgodnie z wolą aniołów. Nic więcej.
   Kocur obwąchuje trupa, ostrożnie bierze w zęby kość, 
zanosi się kaszlem, wypluwa.
   - Szczyny i kurz - warczy. - Tak smakują anioły.

                       Siad, Ubu! Siad! Dobry pies.
                             (fragment ścieżki dźwiękowej 
                             z amerykańskiego telewizyjnego 
                             programu rozrywkowego)

   Prąsiak zniszczy.
   Jak?
   Prąsiak się dowie.
   Skąd?
   Ty powiesz.
   Co powiem, skoro sam nie wiem?
   Zaiste, niezbadane i cudowne są anielskie ścieżki.
   Minioną noc Prąsiak przespał czarnym snem w czworokątnym 
pomieszczeniu, razem z zagadkowymi zwłokami. Zabrakło 
Papawatora oraz igły, która dałaby mu piękne marzenia. 
Słyszałem, jak szlocha i popiskuje w błękitnawym półmroku. Świat 
jest dla niego zbyt skomplikowany.
   Oczy Kocura, które nie boją się ciemności, prowadzą nas 
podziemnymi korytarzami. Mijamy mnóstwo sal, ciasno 
wypełnionych trupami, aż wreszcie trafiamy na schody, którymi 
wydostajemy się z powrotem na powierzchnię. Schody są tak 
wąskie, że Prąsiak, ze swoim sterczącym we wszystkie strony 
arsenałem, z trudem się na nich mieści. Przez chwilę wydaje nam 
się, że utkwił na dobre; wrzeszczy jak opętany, a w tym czasie 
Porcospino pospiesznie poszerza tunel. Doskonale rozumiem 
strach przed zasypaniem. Ostatnio wciąż dowiaduję się czegoś 
nowego o strachu.
   Wychodzimy w światło dnia. Słońce wisi wysoko nad naszymi 
głowami. Ziemię pokrywa warstwa martwych owadów; są zbyt 
niebezpieczne nawet dla swoich aniołów, żeby pozwolono im długo 
żyć. Wkrótce potem ponownie zagłębiamy się w las. Szukamy. 
Myszkujemy. Wypróżniamy się.
   Za lasem rozciąga się pogorzelisko.
   Granica jest ostra jak krawędź pazura. Stoimy w cieniu i 
wytrzeszczamy oczy na teren, gdzie ogień zabił całe życie. 
Drzewa, krzewy, pnącza, paprocie, grzyby, zwierzęta, owady - 
nie zostało po nich nic oprócz nagiej ziemi koloru gówna. W 
zagłębieniach zgromadziła się gruba warstwa siwego popiołu, w 
powietrzu czuć ostry smród spalenizny. Tylko tu i ówdzie 
sterczą żałosne, nie dopalone kikuty.
   Pogorzelisko przykrywa ogromny, nieprzenikniony cień. 
Przed nami, na skraju spalonej ziemi, która sięga aż po 
horyzont, stoi wrak gigantycznej maszyny bojowej. Jakaś 
straszliwa broń zniszczyła górną część korpusu; dokoła walają 
się nieorganiczne szczątki. Wiatr skowycze w pustej metalowej 
skorupie.
   - Zewnętrzna linia obrony - mówię cicho.
   Porcospino grzechocze igłami, Prąsiak kwili żałośnie, 
Kocur prycha. Nikt nie pyta: kto mógł to zrobić? Są tutaj 
siły, które byłyby w stanie zniszczyć nawet Mamawator; właśnie 
dlatego wylądowaliśmy tak daleko od Celu, właśnie dlatego 
odbywamy tę wędrówkę przez śmierć, strach i zniszczenie. A 
jednak to właśnie my, zwykłe, grzeszne i niedoskonałe 
stworzenia, być może zdołamy pokonać przeszkody, które okazały 
się nie do przebycia dla potężnych maszyn, i zrealizować wolę 
aniołów.
   Przechodzimy między stopami zniszczonego olbrzyma. 
Niesiony przez wiatr popiół szczypie mnie w oczy. Na obrazie w 
mojej głowie Cel znacznie urósł; przypomina teraz ogromne 
czarne serce, które wypełnia mój umysł swoim pulsowaniem. 
Ziemia jest ciepła. Kocur myszkuje z przodu, wytycza trasę 
wędrówki przez nieskończone pole siwego popiołu.
   Tylko jeden wrzask. Tylko jedno ostrzeżenie. Chwilę potem 
Kocur niknie nam z oczu w kłębowisku psów, które wyskakują spod 
ziemi. Czarne straszliwe psy, mnóstwo mnóstwo. Sekundę później 
zostaje wyrzucony w powietrze - widzimy, jak porusza obnażonymi 
pazurami, jak szczerzy zęby, a potem wpada w krwiożercze 
paszcze i w mgnieniu oka zostaje rozerwany na strzępy.
   Prąsiak kwiczy przeraźliwie, opuszcza głupi łeb. Ze 
zgrubienia na boku wysuwa się grot lancy.
   - Nie! Prąsiak, nie! Pozwól Porcospino!
   Psy rzucają się na nas. Porcospino syczy, stroszy kolce, 
wystrzeliwuje pierwszą salwę. Psy na przedzie padają, wierzgają 
łapami, wiją się z bólu i prężą, aż wreszcie ich kręgosłupy nie 
wytrzymują obciążenia i pękają z trzaskiem. Trucizna, którą 
aniołowie nasączyli igły Porcospino, działa błyskawicznie. Do 
ataku rusza druga fala; psy mają czerwone ślepia i srebrzyste 
stalowe szczęki. Z ich czaszek i karków sterczą implanty. 
Porcospino wypuszcza drugą salwę i napastnicy padają jak 
ścięci. Czarny pies daje ogromnego susa, widzę tuż przed sobą 
jego rozdziawioną paszczę, czuję cuchnący oddech. Porcospino 
unosi ogon, ale Prąsiak ubiega go i wbija psu w brzuch swoją 
lancę. Z paszczy buchają gorące wnętrzności, krew tryska ze 
ślepiów, pies pada bez życia na martwe ciała swoich braci.
   Dopada nas trzecia fala. Napastnicy są nieustępliwi, ale 
brakuje im koncepcji. Wiedzą tylko jak biec, skakać i 
rozszarpywać. Kwicząc wniebogłosy z podniecenia, Prąsiak zadaje 
mordercze pchnięcia lancą; czarne psiska walą się na ziemię, 
zmasakrowane, wypatroszone, naszpikowane kolcami.
   Czwarta fala nie nadchodzi, ponieważ wszystkie psy leżą 
martwe w siwym popiele u stóp wraka. Słońce wisi nad krawędzią 
świata, wielkie i czerwone za zasłoną z rzadkiego dymu, który 
unosi się nad pogorzeliskiem.
   - Idziemy! - rozkazuję.
   - Ale... Ale Kocur... - jąka się Prąsiak.
   Wkrótce zrozumie, co się stało, a ja nie mam anielskich 
snów, które by go uspokoiły.
   - Kocur odszedł. Jest teraz z aniołami. Możesz mi wierzyć.
   W rzeczywistości wcale nie jestem pewien, czy sam wierzę w 
to, co mówię. Co dzieje się z niewierzącymi? Czy ci, co przeczą 
istnieniu aniołów, po śmierci trafiają do jakiegoś 
wydzielonego, mrocznego i smutnego miejsca? A może śmierć jest 
po prostu śmiercią i po niej nie ma już niczego? Ta myśl 
uparcie powraca podczas wędrówki przez spaloną równinę przy 
blasku księżyca. Nicość. Pustka. Okropność! Nie potrafię sobie 
tego wyobrazić, a jednak wciąż o tym myślę.
   Prąsiak wygrzebuje popiół spomiędzy wystających korzeni 
nie dopalonego pniaka i układamy się w płytkim zagłębieniu.
   - Głodny - mówi Prąsiak.
   - Wszyscy jesteśmy głodni - odpowiadam. - Tu nie ma nic do 
jedzenia, więc jeszcze przez jakiś czas będziemy musieli być 
głodni.
   Wpatruję się w księżyc. Poniżej tajemnicze światełka 
z ogromną prędkością przemykają po niebie. Nie śpię. Nie mam 
odwagi zasnąć. Gdybym zamknął oczy, natychmiast zobaczyłbym 
rozdzieranego na strzępy Kocura, razem z jego mądrością, 
słowami i dziwną niewiarą, która w gruncie rzeczy prawie niczym 
nie różniła się od wiary.
   Prąsiak budzi się w środku nocy.
   - Szopak...
   - Tak?
   - Daj mi.
   - Co mam ci dać?
   - Wiedzę.
   - Ale jak? Nie mam pojęcia, co by to mogło być.
   - Prąsiak wie. Mamawator dał Prąsiakowi słowa. Mamawator 
mówił: "Powiedz Szopakowi: podłączyć kartę B13 poziom 7".
   Czuję się tak, jakby te słowa - które Prąsiak rzeczywiście 
mógł usłyszeć tylko od Mamawatora - zgarnęły całą moją 
świadomość, zgniotły ją jak kulkę gliny i wepchnęły w najdalszy 
kącik czaszki, tak że chociaż widzę i rozumiem, co widzę, mogę 
tylko obserwować, jak moje ręce unoszą się i wyciągają jeden z 
implantów z tyłu głowy. Widzę jak te same ręce - naprawdę 
wyglądają zupełnie jak moje - wtykają ten sam implant w puste 
gniazdko poniżej ucha Prąsiaka. Uszy - moje uszy - słyszą 
głośne westchnienie, a potem słowa wypowiedziane głosem, jakim 
Prąsiak nigdy do tej pory się nie posługiwał:
   - Przejść na standardowe paramatery symulacji intelektu.
   Potrząsam głową, usiłuję z powrotem rozprowadzić moją 
Szopakowatość po całym sobie. Jestem przerażony; sprytny, 
mądry, zarozumiały Szopak, wykorzystany jak... jak zwykłe 
zwierzę. Leżę i obserwuję światełka mknące po niebie. Czuję się 
mały, maleńki, mniejszy od najmniejszej rzeczy, jaką jestem w 
stanie sobie wyobrazić. Po prostu nic.
   Czarna pulsująca gwiazda tętni przez całą noc; jest tak 
ogromna i jest tak blisko, że wymyka się z tego miejsca w mojej 
głowie, gdzie powstają obrazy, i wypełnia mnie bez reszty swoim 
pulsowaniem.


                                       A teraz wszyscy razem,
                                       Do Ziemi Niczyjej.
                                                   (The Farm)

   Rankiem ręce i oczy potwornie pieką mnie od siwego 
popiołu, który pokrywa pogorzelisko. Wszystkim nam mocno 
doskwiera głód, ale zdajemy sobie sprawę, że najlepiej o tym 
nie mówić. Prąsiak proponuje, że poniesie mnie na grzbiecie; 
godzę się z wdzięcznością. Z Porcospino, drepczącym obok, 
docieramy do wewnętrznej linii obrony. Również tutaj doskonale 
widać granicę: drogę blokuje nam metalowe ramię sterczące z 
popiołu. W metalowej garści tkwi stworzenie podobne do 
gryzonia, rozwścieczone nawet po śmierci. Stalowe palce 
zmiażdżyły mu kark, ale stworzenie zdążyło jeszcze zatopić zęby 
w różnobarwnych przewodach. Oboje nie żyją od bardzo dawna.
   To ostrzeżenie i zarazem powitanie.
   Pogrążeni w myślach, które aniołowie akurat zechcieli nam 
zesłać, wkraczamy na obszar dotknięty straszliwymi 
zniszczeniami. Hen, dokąd wzrok sięga, siwy popiół jest 
upstrzony trupami organicznych i nieorganicznych stworzeń, 
splecionych w uściskach, które niekiedy wydają się niemal 
pieszczotliwe. Łapy wyciągnięte do światła; zęby wyszczerzone 
do słońca; poszarpany i pogięty metal; kości; strzępy futra i 
skóry; martwe ptaki zestrzelone z nieba spoczywają nieruchomo z 
szeroko rozpostartymi skrzydłami, z pustymi oczodołami 
wypełnionymi popiołem; nad nimi, niczym strażnicy, zagrzebane 
częściowo w zaschniętym błocie maszyny - zdruzgotane, 
zmiażdżone, poskręcane eksplozjami z odległej przeszłości; 
martwe kończyny poskrzypują, kołysząc się w podmuchach wiatru, 
niegdyś ogniście czerwone sensory gapią się przed siebie 
nieprzeniknioną czernią.
   Kot z zadzierzgniętą na szyi drucianą pętlą.
   Ptak przebity stalowym prętem.
   Trzy wzdęte trupy psów w kraterze wypełnionym deszczówką.
   Z gardła Porcospino wyrywa się okrzyk. To pierwszy odgłos, 
który mąci ciszę spopielonej równiny. Porcospino zobaczył trupa 
jeżozwierza prawie takiego samego jak on; zwłoki leżą w płytkim 
zagłębieniu terenu, otoczone wianuszkiem psich szkieletów.
   - Zostaw go - mówię. - Nic nie poradzisz. Jest martwy. 
Zginął dawno temu.
   Ale Porcospino nie słucha. Zupełnie jakby ta martwa kupka 
igieł była jego najbliższym towarzyszem, jakby mogła dodać mu 
otuchy w tym strasznym miejscu. Partnerka, której nigdy nie 
poznał. Dotyka trupa nosem, szturcha pyskiem, jakby usiłował 
przywrócić mu życie, oddać mu utraconą radość. Szarpie sierść 
zębami, wyciąga pęk implantów.
   - Zostaw zostaw zostaw! - powtarzam. - Tu jest zbyt 
niebezpiecznie.
   Zupełnie jakby mnie usłyszał, popiół porusza się, rozsuwa 
i spod niego, niczym rozkwitający kwiat, wyłania się maszyna. 
Głowa zatacza kręgi, z lewa w prawo, z prawa w lewo, czerwone 
oczy szeroko otwarte, wpatrzone.
   - Uciekaj uciekaj uciekaj! - krzyczę, ale głowa na długim 
giętkim karku przykuwa uwagę Porcospino, zupełnie jak wąż z 
jednego z moich snów w Mamawatorze, który potrafił zahipnotyzować 
ofiarę swoim tańcem. Wielkie czerwone sensory fascynują, 
pochłaniają bez reszty.
   Maszyna wypluwa strugę ognia. Porcospino płonie. Usiłuje 
ugasić ogień, tarza się, żeby go stłumić, ale płomienie 
pożerają go z rykiem.
   Głowa na długim karku opada bezwładnie na ziemię, czerwone 
ślepia gasną. Zadanie wykonane. Wbijam palce w plątaninę 
przewodów na karku Prąsiaka, zmuszam go, żeby ruszył z miejsca.
   - Do Celu - mówię. - Do Celu.
   Za nami w niebo pnie się wąska strużka dymu. Wkrótce wiatr 
zmienia kierunek i stopniowo gnie ją ku ziemi. Prąsiak opowiada 
mi, czego dowiedział się o Celu, który ma zniszczyć. To 
"strategiczna instalacja przemysłowa", powiada. Jego słowa są 
wielkie i dziwne, zupełnie inne niż dotychczas. Ta 
"strategiczna instalacja przemysłowa" produkuje maszyny i 
wytwarza stworzenia.
   - Jak Mamawator? - pytam.
   Jak Mamawator, odpowiada Prąsiak, tyle że nie lata w górze, 
a jest zagrzebana głęboko pod ziemią. Bardzo bardzo głęboko. I 
jest bardzo stara. Aniołowie od dawna próbują ją zniszczyć. 
Słali atak za atakiem, najpierw z nieba, potem rzucili do boju 
maszyny, wreszcie stworzenia. Atak za atakiem za atakiem. Po 
tylu szturmach musi być zmęczona. Na pewno nie zostało jej 
wiele energii. Dzięki temu zdołamy do niej dotrzeć.
   - Skąd będziemy wiedzieć, że tam dotarliśmy? - pytam.
   Dowiemy się, mówi Prąsiak. Tak powiedział implant.
   - I wtedy ją zniszczysz?
   Wtedy Prąsiak ją zniszczy.
   - W jaki sposób?
   Tego nie wie, ale wierzy w wielką mądrość aniołów. Skoro 
już powiedziały mu tak wiele, z pewnością powiedzą więcej, 
kiedy nadejdzie pora.
   Wielka mądrość aniołów. Jeszcze niedawno Prąsiak byłby 
zrozpaczony i przerażony. Jeszcze niedawno Prąsiak opłakiwałby 
Porcospino. Jeszcze niedawno Prąsiak opłakiwałby każde z 
niezliczonych stworzeń, które zginęły, żeby Prąsiak i Szopak 
mogli dotrzeć do Celu. Co zabrali mu aniołowie, żeby zrobić 
miejsce dla swojej wielkiej mądrości?
   Dowiecie się, powiedział anielski głos z implantu. 
Dlaczego aniołowie zawsze zawsze mają rację? Dowiecie się. 
Dowiem się. Zawsze wiedziałem, od chwili kiedy wypadłem z 
ciepłego wnętrza wylęgarni i mrużąc oczy spojrzałem na leśny 
poranek. Nasz Cel to ogromna czarna gwiazda wyjęta z obrazu w 
mojej głowie i wciśnięta w ziemię: prawdziwa, rzeczywista. 
Gigantyczna. Tak duża, że nie jestem w stanie jej zasłonić,
choć trzymam obie ręce tuż przed oczami. Trzeba by wielu 
godzin, żeby przez nią przejść. Powietrze drży z gorąca nad jej 
czarną powierzchnią, więc nie widzę drugiego krańca. Szok 
pomału mija; teraz widzę, że jednak różni się od tamtej, z 
wizji. Nie ma tak ostrych krawędzi, ramion jest znacznie 
więcej, na czerni tu i ówdzie widać różnobarwne smugi i plamy, 
cała jest porysowana i popękana, jakby spadła z nieba.
   Spadła, czy została zrzucona? Stoimy przed ogromną czarną 
gwiazdą: szop-pracz na grzbiecie tapira.
   - Musisz zejść - mówi Prąsiak. - Dalej pójdę sam.
   - Dalej, to znaczy dokąd?
   Dotykam ręką czerni; jest gładka, niemal śliska. I ciepła.
   Prąsiak wyciąga trąbę.
   - Słyszę głosy - mówi znowu tym nowym, nie swoim tonem. - 
Głosy z jasnych świateł. Z cudownych jasnych świateł.
   - Nie możesz iść sam. Potrzebujesz mnie. Pójdę z tobą.
   - Idę sam - mówi Prąsiak, wpatrzony w drżące powietrze. - 
Zniszczę ją, a potem wrócę do ciebie.
   - Wrócisz?
   - Tak.
   - Obiecujesz?
   - Nie rozumiem, co to znaczy.
   - To znaczy, że jeśli mówisz, że wrócisz, to wrócisz. Że 
nic cię nie powstrzyma.
   - Tak.
   - Wobec tego zrobię, jak chcesz.
   - Taka jest wola aniołów - powiada Prąsiak i odchodzi. 
Zgrabnie stawia małe raciczki, aż wreszcie znika w rozedrganym 
powietrzu. Siadam. Czekam. Słońce przesuwa się po niebie. 
Obserwuję jego odbicie w czarnej substancji i widzę ślady wojen 
prowadzonych przez anioły. Na słonecznej tarczy roi się od 
ciemnych plam - kraterów i zapadlisk. Rozgrzane powietrze 
prześlizguje się jak woda po czarnej skorupie. W tym 
rozedrganiu i rozfalowaniu sam już nie wiem, co jest 
rzeczywistością, a co złudzeniem, ponieważ hen, daleko, 
dostrzegam samotną postać. Chwilę potem fale gorąca rozstępują 
się i rozpoznaję Prąsiaka.
   - Prąsiak! - wołam. - Prąsiak!
   Ale on mnie nie słyszy. Z zadartą trąbą wpatruje się w 
niebo, jakby czekał na anielską wizję.
   - Prąsiak! - wołam ponownie i pędzę do niego po czarnej 
szklistej powierzchni. Jest tak gorąca, że parzy mi stopy i 
ręce, ale choć biegnę najszybciej, jak potrafię, nie zbliżam się 
ani trochę. Prąsiak wciąż jest małym ciemnym przecinkiem 
otoczonym srebrzystym falowaniem powietrza.
   - Prąsiak! - wołam po raz ostatni.
   Chyba wreszcie usłyszał, bo rozgląda się dokoła.
   W tej samej chwili niebo robi się białe, tak przeraźliwie 
białe, że widzę je przez zaciśnięte powieki, jakby ich w ogóle 
nie było, i przez ręce, którymi zasłaniam oczy. Moja sierść w 
okamgnieniu czernieje i wypada, skóra pęka, pokrywa się 
bąblami, potwornie piecze.
   Po błysku zapada ciemność.
   Po ciemności nadciąga grzmot niczym odgłos walącego się 
nieba, tak głośny, że przestaje być dźwiękiem, a staje się 
głosem, anielskim krzykiem.
   Po grzmocie uderza gwałtowny wicher, już nie wiatr, tylko 
coś materialnego, uderza niczym zaciśnięta pięść, wyrywa mi 
powietrze z płuc, ciska mnie do tyłu i wlecze po czarnej 
płaszczyźnie, coraz dalej od Prąsiaka, coraz dalej od Celu.
   Po wichrze znowu zapada ciemność, piękna i kojąca, a razem 
z nią cisza.


                          ,..i tańczą przy blasku księżyca.
          (fragment programu radiowego z lat trzydziestych)

   Zapominam. Tracę. Słowa. Wiedzę. Macam, bo w oczach ciągle 
ciemność; wyczuwam implanty, wyczuwam przewody, ale są inne, 
zdeformowane, nadtopione. Wybuch uszkodził moje obwody. Słowa 
przychodzą, odchodzą, razem z nimi zdania i wspomnienia. Słowa 
z głębi implantów. Te, które znałem, i które zapomniałem. Które 
miałem zapomnieć. Te, które teraz pamiętam, są jak denne osady 
w rzece. Czasem prąd wynosi je na powierzchnię. Różne słowa: 
wszczepiona głowica bojowa, generator pola siłowego, konwersja. 
Dotykam słów moimi mądrymi rękami i rozumiem. Wszystko. 
Rozumiem, co uczyniono ze mną, Porcospino, Kocurem i Fru-
waaakiem, co uczyniono wszystkim stworzeniom schwytanym w 
pułapki, przebitym metalowymi prętami, rozerwanym na kawałki, 
spalonym na pogorzelisku. A przede wszystkim rozumiem, co 
uczyniono Prąsiakowi.
   Akurat tyle inteligencji, żeby wykonać zadanie, ale nie 
tyle, żeby je zrozumieć. Nie trzeba rozumieć, wystarczy 
wykonywać rozkazy.
   Ślepy, poparzony, wędrowałem po pogorzelisku. Nic mnie nie 
zaatakowało, nic nie zarejestrowało mojego istnienia. Martwe. 
Wszystko martwe. Oślepiony, grzebałem coraz głębiej w pamięci, 
dokopałem się do ukrytej rzeki wspomnień, sięgnąłem dalej niż 
do wylęgarni Mamawatora, dalej niż do lasu ze snów, w którym 
dokazywaliśmy, będąc jeszcze nasionkami w stalowym łonie. Tam 
również znalazłem słowa: programowana stymulacja neuronowa, 
prenatalne uwarunkowanie środowiskowe... Słowa jak cienie na 
rozpalonej słońcem powierzchni.
   Dotarłem do lasu. Podmuch połamał i powalił drzewa. Z 
trudem znajdowałem drogę między, pod i nad powywracanymi 
pniami, po omacku wyszukiwałem czerwie i pędraki, miażdżyłem je 
zębami. Anima. Duch życia. Kiedy wreszcie poczułem chłód i 
wilgoć, domyśliłem się, że opuściłem obszar dotknięty 
zniszczeniem.
   Węszenie. Wymacywanie. Kiedy wróci wzrok? Kiedy odzyskam 
słuch? Kiedy ucichnie dzwonienie w mojej głowie?
   Coś jakby... Czyżbym słyszał? Głowa do góry, odwracam się, 
kręcę się w kółko w chłodnym chłodnym cieniu drzew, słyszę... 
Szept? Gwizd? Wołanie? Dwa dźwięki. Tylko dwa dźwięki. Ha-lo! 
Ha-lo! Cicho bądźcie, wszystkie szumy i szelesty w moich 
uszach! Szopak nasłuchuje. Szopak chce usłyszeć. Ha-lo! Ha-lo! 
Wciąż te same dwa dźwięki.
   Barwy znikły. Znajome mignięcie na tle jasnych plam nieba 
między gałęziami.
   - Fru-waaak. - Imię pozostało. - Fru-waaak.
   Wyśpiewuje dwudźwiękową melodię. Czuję, jak niecierpliwie 
dyga mi na palcu. Implant. Zabierz implant. Będziesz widział. 
Jak kiedyś. Zabierz implant.
   Nie, Fru-waaaku. Nie. Delikatnie, ostrożnie, przysuwam 
rękę do twarzy, blisko, coraz bliżej, dotykam wargami tyłu jego 
głowy. Nie bój się. Zaufaj mi. Przyciskam wargi do piórek, a 
potem kolejno wyciągam implanty i wypluwam na ziemię. 
Wszystkie. Potem podnoszę rękę wysoko, jak najwyżej, do słońca.
   - Leć, Fru-waaaku! Leć! Znowu jesteś tylko zwierzęciem. 
Znowu możesz się cieszyć. Leć!
   Rzucam go w niebo. Słyszę furkot, wyobrażam sobie tęczowe 
barwy mknące ku światłu. Patrzę prosto w jasność. Czyżbym 
widział jakieś kształty, jakieś poruszenia, jakieś sylwetki? 
Czy to anioły? Sięgam ręką za głowę, przesuwam ją po 
przewodach, zaciskam na nadtopionych implantach i zaczynam 
wyszarpywać je z gniazdek.
                          Przełożył Arkadiusz Nakoniecznik 

                        IAN MCDONALD
   Urodził się w Anglii w 1960 r., mieszka w Irlandii 
Północnej. Pisze prozę niełatwą, ale fascynującą; polscy 
czytelnicy znają go z poruszającej, nastrojowej powieści 
"Serca, dłonie, głosy" (Prószyński i S-ka 1996). Wkrótce 
ukaże się "Chaga" - najobszerniejszy i najbardziej dojrzały 
utwór w jego dorobku.
                                                    (anak)
