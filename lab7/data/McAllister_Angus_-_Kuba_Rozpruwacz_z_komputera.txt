Autor: Angus McAllister
Tytul:    KUBA ROZPRUWACZ Z KOMPUTERA

(The Software Ripper)

Z "NF" 2/96

   W wieku dziesięciu lat zabiłem ojca.
   To znaczy, niezupełnie, bo tak naprawdę on wcale nie był 
moim ojcem. Nie mam rodziców. Odkąd pamiętam, zawsze 
mieszkałem w sierocińcu, a potem u różnych przybranych 
rodzin. Żadna nie wytrzymała ze mną zbyt długo, bo byłem 
trudnym dzieckiem, ale rozstawałem się z nimi bez żalu; ci 
ludzie nic mnie nie obchodzili.  
   Najgorszy był dom, w którym popełniłem pierwsze 
morderstwo. Nigdy nie udało mi się zrozumieć, kto pozwolił 
tej rodzinie zaadoptować dziecko. Wątpię, by ktokolwiek 
zadał sobie trud przeprowadzenia wstępnej rozmowy z moim 
przybranym ojcem - może z tego powodu, że ten obleśny typ 
musiałby być wtedy trzeźwy i jednocześnie nie siedzieć w 
pudle, a jedno w połączeniu z drugim było prawie niemożliwe. 
Zresztą oboje byli okropni, choć każde z innych powodów. Ona 
otaczała mnie zaborczą, rozmemłaną miłością, pod ciężarem 
której po prostu się dusiłem, on traktował mnie jak worek 
treningowy.  Brał się do bicia pod najmniejszym pretekstem.  
Fakt, dostarczałem mu ich wielu, choć jeszcze więcej 
stanowiło wytwór jego wyobraźni. Po trzech latach miałem 
dosyć.  
   Oto jak tego dokonałem (trzeba uznać to za nieliche 
osiągnięcie, bo przecież on był dorosłym potężnym mężczyzną, 
a ja tylko małym dzieciakiem). Na szczęście, był też głupi, 
ja zaś już wtedy przewyższałem go inteligencją. Planowałem 
całą rzecz przez wiele miesięcy, dopieszczając w myślach 
każdy szczegół.  Wreszcie pewnego wieczoru, kiedy wrócił 
pijany do domu i znowu spuścił mi manto, podjąłem decyzję, 
że czas przystąpić do dzieła.  
   Ona przyszła do mnie na noc (głupia suka często to 
robiła, uważając pewnie, że dzięki temu czuję się lepiej), 
zostawiwszy go samego w łóżku, żeby odespał pijaństwo. 
Zaczekałem, aż zaśnie, cierpliwie leżąc z nosem 
przyciśniętym do ściany, prawie zgnieciony ciężarem jej 
obleśnego tłustego cielska, po czym wyślizgnąłem się 
bezszelestnie, wziąłem z kuchni kłębek sznura do 
rozwieszania bielizny i zakradłem się do sypialni.  Leżał na 
wznak chrapiąc jak hipopotam. W pokoju czuć było smród 
skwaśniałego piwa. Najpierw obwiązałem mu ręce, potem 
oplotłem sznurkiem jego ciało, przywiązując je do łóżka. 
Robiłem to najdelikatniej, jak potrafiłem, ale chyba mogłem 
się nie przejmować, bo i tak nic nie wyrwałoby go z 
pijackiego snu.  Wreszcie, zacisnąwszy ostatni węzeł, 
wyjąłem mu poduszkę spod głowy, położyłem na twarzy i 
usiadłem na niej.  
   Trochę fikał, ale nawet nie tak bardzo. Zlazłem dopiero 
wtedy, kiedy leżał nieruchomo od dobrych kilku minut. 
Wsunąłem mu poduszkę z powrotem pod głowę, rozplątałem 
sznurek i zwinąłem go w kłębek, po czym spokojnie wróciłem 
do łóżka.  Przespałem smacznie do samego rana, kiedy 
obudziły mnie jej wrzaski.  
   Niczego nie podejrzewali. Nawet nie przeprowadzili sekcji 
zwłok. Uznali, że po prostu udusił się własnymi wymiocinami, 
co było zresztą całkiem prawdopodobne. Ona chciała, żebym z 
nią został, ale wciąż uciekałem z domu, więc w końcu 
umieścili mnie gdzie indziej. Ją też z przyjemnością bym 
zamordował, choć wtedy mogliby jednak zacząć coś 
podejrzewać.  
   Po raz drugi zabiłem dopiero ładnych parę lat później, 
ponieważ odkryłem wiele innych rzeczy sprawiających mi 
przyjemność. Przez pewien czas był to seks; wyrosłem na 
wielkiego, przystojnego chłopa i kobitki leciały do mnie jak 
pszczoły do miodu. Jednak po pewnym czasie sam seks przestał 
mi wystarczać, więc zacząłem je tłuc. Trwałoby to pewnie 
jeszcze długo, gdyby taka jedna suka na mnie nie doniosła. 
Wtedy aresztowali mnie po raz pierwszy. Nie miałem wyboru: 
musiałem je zabijać.  
   Od razu mi się to spodobało. Świetna zabawa. Potrafiłem 
włóczyć się po mieście całą noc, a kiedy wreszcie upatrzyłem 
sobie ofiarę, szedłem za nią i dusiłem ją gołymi rękami. Nie 
potrafię opisać, jakie to wspaniałe uczucie. Przez ponad rok 
trzymałem w szachu całe miasto, ale wreszcie zabijanie w 
ciemności trochę mi się znudziło, więc zacząłem robić to w 
dzień. Złapali mnie, bo stałem się zbyt pewny siebie.  
   W pudle wciąż musiałem gadać z jakimiś durnymi 
psychiatrami. Wypytywali mnie o wiele rzeczy, ale przede 
wszystkim o to, czy mam poczucie winy. Poczucie winy, dobre 
sobie! Gówno mnie obchodzą te wszystkie kobity, gówno mnie 
obchodzi cały świat. Troszczę się tylko o siebie. Moim 
zdaniem wszyscy tak robią. Poczucie winy, sprawiedliwość... 
Te bzdury wymyślili ludzie, którzy są za słabi, żeby robić 
to, na co mają ochotę. Ma się rozumieć, nie mówiłem tego 
psychiatrom; w każdym razie nie zawsze i nie do końca to 
samo. Niech ruszą trochę mózgownicami, niech się trochę 
powściekają. Bądź co bądź, nawet za kratkami muszę mieć coś, 
co będzie mnie rajcować.  

   - To jeszcze niczego nie dowodzi - stwierdził Forbes, 
spoglądając na wydruk. - Na razie tylko zsyntetyzował i 
zebrał w całość dane, które wprowadziliśmy mu do pamięci.  
   - Doskonale wiesz, że dokonał czegoś więcej - odparł 
Brock.  
   - Być może, ale nie udało nam się tego udowodnić.
   - Na tym etapie nie musimy jeszcze niczego udowadniać.  
Wystarczy nam pewność, że program działa. Na nawiązanie 
kontaktu przyjdzie czas później.  
   - Dlaczego nie teraz?
   - Cierpliwości! - upomniał go Brock. - Najpierw trzeba 
potwierdzić słuszność naszych podstawowych założeń.  

   Wszyscy się ze mnie śmieją. Gdybym ich zapytała, 
naturalnie zaprzeczyliby (oczywiście, nie mam najmniejszego 
zamiaru tego robić!), ale to prawda. Mama często powtarzała 
mi, że jestem przewrażliwiona na tym punkcie. Mama zawsze 
potrafiła wytknąć mi moje błędy. Zazwyczaj miała rację, w 
tym przypadku też, ale ja nie potrafię tego zmienić.  
   Dzisiaj znowu spóźniłam się do pracy. To nie moja wina, 
że zaspałam. Prawie pół nocy przeleżałam z szeroko otwartymi 
oczami, wpatrując się w sufit i myśląc o sprawie 
Montgomery'ego. Coś takiego zdarza mi się nie po raz 
pierwszy.  Budzę się w środku nocy i zaczynam myśleć o 
pracy, o tym, co powinnam zrobić w każdej ze spraw. W końcu 
udaje mi się zasnąć, ale kiedy budzę się rano, zmęczona i 
niewyspana, nie pamiętam połowy tego, co wymyśliłam w nocy 
albo jestem tak wykończona, że nawet nie chce mi się kiwnąć 
palcem. Przypuszczam, że pan Pritchard już dawno zapomniał o 
sprawie Montgomery'ego; problem w tym, że bez jego pomocy 
nie uda mi się posunąć naprzód, a kiedy poproszę go o radę, 
natychmiast sobie o wszystkim przypomni i będzie chciał 
wiedzieć, dlaczego tak długo zwlekałam. Codziennie powtarzam 
sobie, że dziś na pewno do niego pójdę, ale potem nie mogę 
się zdobyć na odwagę, bo wiem, że będzie na mnie wściekły, 
więc znowu odkładam to na jutro.  
   Mimo iż zaspałam, chyba nie spóźniłabym się do pracy, 
gdyby nie to, że musiałam wrócić do domu i sprawdzić, czy 
wyłączyłam elektryczny czajnik. Myślałam o tym przez całą 
drogę. Chyba go wyłączyłam, prawie na pewno go wyłączyłam 
(mnóstwo rzeczy robimy odruchowo, nie zwracając na nie 
uwagi), ale nie mogłam sobie przypomnieć chwili, kiedy to 
zrobiłam.  Wyobraziłam sobie spalony dom i... musiałam 
wrócić. Czajnik był wyłączony, ale w takich sprawach lepiej 
mieć całkowitą pewność.  Jadąc z powrotem do pracy zaczęłam 
się zastanawiać, czy włączyłam alarm przeciwwłamaniowy. Nie 
wróciłam, żeby sprawdzić, ale przez cały dzień nie dawało mi 
to spokoju.  
   Bob i Andrew po raz kolejny zaprosili mnie na lunch, lecz 
znowu odmówiłam. Ja, zupełnie sama, z dwoma mężczyznami?  
Naturalnie nie chodzi o to, żeby oni... Chcę powiedzieć, że 
nie jestem atrakcyjna. Mama często mi to powtarzała, a poza 
tym obaj są żonaci, Andrew jest znacznie starszy ode mnie, 
więc doskonale zdaję sobie sprawę, iż wcale nie zależy im na 
moim towarzystwie, tylko starają się być uprzejmi. Mogłabym 
pójść na lunch z którąś z maszynistek, ale jakoś żadna z 
nich nie zrobiła na mnie szczególnie korzystnego wrażenia. 
Znowu będą miały okazję chichotać za moimi plecami i szeptać 
po kątach: "Biedna Jenny, jeszcze nawet nie skończyła 
trzydziestu lat, a już zachowuje się jak stara panna!" 
   Czasem nawiedzają mnie szaleńcze myśli: na przykład żeby 
rozebrać się na środku biura albo kopnąć pana Pritcharda w 
jaja. Nikt by nie uwierzył, że stać mnie na takie pomysły, 
ale przecież ja też oglądam telewizję. Oczywiście, nigdy nic 
takiego nie zrobiłam, choć boję się, co się stanie, jeśli 
pewnego dnia stracę nad sobą kontrolę.  
   Bez przerwy się martwię, czasem sama nie wiem czym. 
Dręczy mnie też nieustające poczucie winy, najczęściej wobec 
mamy.  Była dobrą kobietą i wytykała mi błędy tylko po 
to, żebym mogła się przed nimi uchronić. Nie żyje już od 
pięciu lat, lecz odnoszę wrażenie, że jej duch wciąż mi 
towarzyszy.  
   Ostatnio coraz częściej dokuczają mi bóle głowy.  
Podejrzewam, że mam guza mózgu.  

   - Myślisz, że ona naprawdę cierpi? - zapytał Forbes.
   - O czym ty mówisz? - zdziwił się Brock.
   - O tym - odparł Forbes, pokazując mu wydruk. - To jest 
wyznanie ludzkiej istoty dotkniętej wielkim cierpieniem.  
   - Nie bądź śmieszny. Wpadasz z jednej skrajności w drugą.  
Poprzednio okazywałeś daleko posunięty sceptycyzm.  
   - Powiedziałem tylko, że niczego nie zdołaliśmy 
udowodnić, ale jeśli masz rację - a zazwyczaj ją masz, niech 
cię szlag trafi! - to jak wygląda nasza sytuacja? Przecież 
jesteśmy lekarzami, prawda? Pracujemy w szpitalu. Naszym 
zadaniem nie jest wywoływanie bólu, tylko jego zwalczanie.  
   Brock westchnął ciężko.
   - Prowadzimy ważny eksperyment naukowy - odparł 
cierpliwym, spokojnym tonem, jakby wyjaśniał najbardziej 
oczywiste sprawy lekko niedorozwiniętemu dwunastolatkowi. - 
Jeden z wielu, jakie przeprowadza się w tym ośrodku. Twój 
idiotyczny sentymentalizm uniemożliwia ci dokonywanie 
obiektywnej analizy wyników. Zresztą, nie mamy czasu na 
filozoficzne dyskusje. Jeśli twoje sumienie tak bardzo cię 
dręczy, to może zapytasz ich, co o tym myślą?  
   - Czy to znaczy...
   - Tak, Brock. To znaczy, że pora nawiązać z nimi kontakt.

   Sprawa weszła w kolejne stadium. Uczepiło się mnie dwóch 
nowych, którzy za nic nie chcą zostawić mnie w spokoju. 
Nawet nie wiem, jak się nazywają - do tej pory nie zająknęli 
się ani słowem na swój temat - ale Melvin twierdzi, że są 
agentami rządowymi i że powinienem uważać, co im mówię. Z 
kolei Jerry uważa ich za szpiegów, lecz zgadza się z 
Melvinem, że powinienem zachować ostrożność. Rzadko się 
zdarza, żeby Melvin i Jerry zgadzali się w jakiejkolwiek 
sprawie, więc chyba tym razem powinienem zastosować się do 
ich rad.  
   Na szczęście, zostali ze mną. W pierwszej chwili 
pomyślałem, że są już tylko ci nowi, ale okazało się, że 
Melvin i Jerry zostali przy mnie, nadal mówią mi, co mam 
robić i przypominają o Misji. Choć traktują mnie nie 
najlepiej, uważam ich prawie za przyjaciół. Poza tym gdyby 
nie oni, z pewnością nie dowiedziałbym się o Misji. Cieszę 
się, że wciąż tu są, by okazywać mi moralne wsparcie. 
Nieważne po czyjej stronie stoją ci nowi; tak czy inaczej, 
nie mogę przy nich ani słowem wspomnieć o Misji. 
Centaurianie z pewnością nigdy by mi tego nie wybaczyli.  
   Chciałbym wiedzieć, gdzie właściwie jestem. Wydaje mi 
się, że w czymś w rodzaju więziennej celi. Czasem jest 
ciemno i wtedy nic nie widzę, czasem jest jasno i kolorowo, 
ale wtedy widzę jeszcze mniej. Nie mogę się poruszać, więc 
nawet nie jestem w stanie spojrzeć na swoje ciało. Kto wie, 
może Misja już się zaczęła, ja zaś jestem na pokładzie 
centauriańskiego statku kosmicznego, który z ogromną 
prędkością oddala się od Układu Słonecznego? Nie, to chyba 
niemożliwe. Gdyby tak było, Melvin i Jerry z pewnością by mi 
powiedzieli. Przypuszczalnie moi nowi ciemiężyciele chcą, 
bym tak myślał, licząc na to, że wtedy łatwiej skłonią mnie 
do złożenia zeznań.  
   Przedstawiam tę teorię Melvinowi i Jerry'emu. Z obawy 
przed podsłuchem robię to w całkowitym milczeniu, ale na 
szczęście oni potrafią czytać w moich myślach.  
   Wydają się trochę mniej pewni siebie niż zazwyczaj.  
Przypuszczalnie rozwój wydarzeń zaskoczył ich na równi ze 
mną.  
   - Wciąż staramy się ustalić, o co może im chodzić - mówi 
Jerry. - Najważniejsze, żebyś im niczego nie wygadał. Jedno 
jest pewne: nie mają dobrych zamiarów. Chcą się do ciebie 
dobrać.  
   - Zgadza się - wtóruje mu Melvin. - Nie wystarcza im 
władza nad Ziemią. Jesteś jedyną osobą, która może 
pokrzyżować im plany, więc robią wszystko, by cię 
powstrzymać.  
   - Musisz im się przeciwstawić!
   - To bardzo ważne dla Misji!
   - Jeśli tego nie zrobisz, Centaurianie nie zechcą nam 
pomóc.  
   - A wtedy wszystko przepadnie.
   - Misja stanowi ostatnią nadzieję ludzkości.
   - Liczymy na ciebie.
   - Tylko ty jesteś w stanie to osiągnąć.
   - Ale jak?! - krzyczę na głos. - Przecież nie mogę się 
nawet ruszyć!  
   - Cholera, wszystko spieprzyłeś!
   - Trzymaj gębę na kłódkę! Przecież wiesz, że i tak cię 
usłyszymy.  
   Mają rację. Podsłuchano nas. Natychmiast zjawiają się 
nowi prześladowcy. Nie widzę ich, ale słyszę głosy. W 
przeciwieństwie do Melvina i Jerry'ego nie wnikają 
bezpośrednio do mego umysłu, lecz porozumiewają się z 
zewnątrz... A przynajmniej tak mi sie wydaje.  
   - Potrzebujesz czegoś? - pyta pierwszy. - Może chcesz 
porozmawiać?  
   Słowa są uprzejme, lecz w głosie czai się groźba. Nie, to 
nieprawda. Głos jest zupełnie pozbawiony emocji, jakby 
należał do automatu. Kto wie, może to prawda? Nie 
przedstawił mi się, więc nazywam go Robotem. Drugi udaje 
współczucie, jakby był miłym facetem, któremu na mnie 
zależy. Nie dam się na to nabrać. Nazywam go Hipokrytą. Nie 
odpowiadam na pytania, więc po chwili słyszę jego głos: 
   - Czy coś cię niepokoi? Możemy ci jakoś pomóc?
   - Tak. Wypuszczając mnie stąd.
   - Obawiam się, że chwilowo to niemożliwe.
   - A więc jestem więźniem? Tak właśnie myślałem.
   - Nie, wcale nie. Jesteś w...
   - Usiłujemy ci pomóc - przerywa mu Robot. - Żeby to było 
możliwe, musisz z nami współpracować. Może na początek 
powiedziałbyś, jak się nazywasz?  
   Jego głos brzmi tak przekonująco, jakby był strażnikiem w 
Oświęcimiu i proponował jakiejś starszej pani pomoc przy 
wchodzeniu do komory gazowej. Nie wierzę mu, podobnie jak 
Melvin i Jerry.  
   - Nic mu nie mów! - krzyczą chórem.
   Stosuję się do ich rady i milczę jak grób.
   - I tak niczego przed nami nie ukryjesz - mówi Robot. - 
Wszystko o tobie wiemy.  
   - Skoro tak, to po co pytacie?
   - Ponieważ uważamy, że możesz być trochę...  
zdezorientowany - odpowiada Hipokryta. - Chcemy sprawdzić, 
ile pamiętasz.  
   Czy oni mają mnie za idiotę?
   - Nie daj się nabrać - ostrzega mnie Jerry.
   - Traktują cię jak głupca - wtóruje mu Melvin.
   - Nie wydaje mi się, żeby z jego pamięcią było coś nie w 
porządku - mówi Robot. - On po prostu nie chce nam nic 
powiedzieć. Nie wierzy, że kierujemy się wyłącznie jego 
dobrem.  
   - Wcale mu się nie dziwię - odpowiada Hipokryta. - Z 
pewnością jest bardzo nieszczęśliwy, a do tego podejrzliwy.  
Powinniśmy robić wszystko, żeby nie pogarszać jego sytuacji.  
   - Robimy wszystko, żeby mu pomóc - mówi Robot. - Trudno 
go o tym przekonać, a będzie jeszcze trudniej, jeśli i ty 
zaczniesz mieć wątpliwości.  
   - Owszem, mam je. I to coraz większe.
   - Nie teraz! Proszę cię, zostaw je sobie na później.
   Ich udawana sprzeczka nie przekonuje ani mnie, ani moich 
przyjaciół.  
   - W porządku - Robot znowu zwraca się do mnie. - Skoro 
nam nie wierzysz, zademonstruję ci naszą wiedzę. Nazywasz 
się Alexander Wallace. Masz dwadzieścia trzy lata, 
pracowałeś jako kierowca ciężarówki. Od trzech lat 
przebywasz w Państwowym Szpitalu Psychiatrycznym w 
Kingfield. Twoja żona ma na imię Glenda, ale już od dawna 
cię nie odwiedza. Czy na razie wszystko się zgadza?  
   Nie wiem, co powiedzieć. Moi przyjaciele także.
   - Jak więc widzisz, znamy wszystkie twoje tajemnice. Tak 
jak powiedział mój kolega, chodzi nam wyłącznie o zbadanie 
twojej pamięci. Może więc jednak opowiedziałbyś nam o Misji?  
   Jestem tak zdumiony, że nie wiem, jak zareagować. Skąd on 
o tym wie, do wszystkich diabłów?  
   - Skąd on o tym wie? - krzyczą moi przyjaciele.
   Dopiero po chwili przychodzi olśnienie. O niczym nie wie, 
nie ma pojęcia o żadnej Misji, po prostu strzela w ciemno! 
Cała wcześniejsza gadanina miała służyć tylko temu, by 
przekonać mnie o ich wszechwiedzy i zbić z tropu.  
   - To się wam nie uda - mówię.
   - Co się nie uda? Ach, rozumiem: wciąż sądzisz, że nic 
nie wiemy o twojej wyprawie do Alpha Centauri, którą 
przedsięwziąłeś w celu ratowania świata. Cóż, o niej też 
wiemy, jak sam widzisz. Jeśli nadal mi nie wierzysz, opowiem 
ci o niej ze szczegółami.  
   Robi to. Opisuje moje pierwsze spotkanie z Obcymi, 
pierwszą wizytę w ich statku kosmicznym, rozmowę 
rekrutacyjną i szkolenie... Już po wszystkim! Zostaliśmy 
zdradzeni! Skoro jednak o tym wiedzą, to czego naprawdę 
chcą? Jakie mają wobec mnie zamiary?  
   Po raz pierwszy Melvin i Jerry nie wiedzą, co 
odpowiedzieć, lecz mimo wszystko cieszę się, że są ze mną. 
Gdyby nie oni, chyba bym zwariował.  

   - Jak się czujesz, John? - zapytał Brock.
   - A co cię to obchodzi? - mruknął pod nosem Forbes.
   - Cicho bądź! - syknął Brock. - On nie może słyszeć 
niczego, co nie jest dla niego przeznaczone! - Głośniej: - 
Słyszysz mnie, John?  
   - Tak.
   Odpowiedź dobiegła z ukrytego głośnika zainstalowanego 
gdzieś nad terminalem komputera.  
   - Jak się czujesz?
   - Jakie to ma znaczenie? Dlaczego nie zostawicie mnie w 
spokoju?  
   Ponury, rozpaczliwy głos brzmi tak, jakby dobiegał z 
komory pogłosowej.  
   - Ten też nie chce z tobą rozmawiać - zauważył Forbes.
   - Mogę ci pomóc - odparł Brock, puściwszy mimo uszu 
zaczepkę. - Dlaczego czujesz się tak podle?  
   - Bo jestem do niczego.
   - Na jakiej podstawie tak uważasz?
   - Po prostu wiem, że tak jest, i tyle.
   Z głośnika dobiegło rozdzierające westchnienie. Forbes aż 
zadrżał, ale na Brocku nie wywarło ono widocznego wrażenia.  
   - Naprawdę mogę ci pomóc - powtórzył. - Pod warunkiem, że 
zechcesz ze mną porozmawiać.  
   - Po co? Szkoda wysiłku. Zostawcie mnie w spokoju. Nie 
chcę z nikim rozmawiać.  
   - Może jednak jest coś, co możemy dla ciebie zrobić? - 
zapytał Forbes.  
   - Chyba tak - odparł głos po dłuższej chwili.
   - Co takiego?
   - Pomóżcie mi popełnić samobójstwo. Nie ma tu niczego, 
czym mógłbym się posłużyć. Gdzie ja właściwie jestem? 
Chociaż, jakie to ma znaczenie...  
   - Nie należy w ten sposób podchodzić do życia - 
powiedział Brock niezbyt przekonywającym tonem. - Na razie 
zostawimy cię samego. Spróbuj odpocząć. Porozmawiamy 
później.  
   Wcisnął klawisz, przerywając kontakt głosowy z programem.
   - Dziwię się, że wybrałeś karierę naukową - stwierdził z 
przekąsem Forbes. - Wspaniale nawiązujesz bezpośredni 
kontakt z pacjentami.  
   - Stajesz się nudny.
   - A ciebie nadal nic nie niepokoi? Czego trzeba, żeby cię 
poruszyć? Jesteśmy gorsi od hiszpańskiej Inkwizycji; jej 
ofiary przynajmniej wiedziały, dlaczego cierpią.  
   - Nie przesadzaj. Inkwizycja torturowała żywych ludzi.
   - To także jest żywy człowiek. Przecież skopiowałeś ze 
wszystkimi szczegółami strukturę mózgu i centralnego układu 
nerwowego.  
   - Dzięki czemu uzyskałem ich kopię, program 
komputerowy - przyznaję, bardzo skomplikowany, niemniej 
jednak tylko program.  
   - Czy on zdaje sobie sprawę z różnicy? Zazwyczaj nie 
grzeszysz skromnością prezentując swoje osiągnięcia, ale 
teraz robisz wszystko, żeby tylko ominąć moralną stronę 
zagadnienia.  Ten "program", jak go nazywasz, ma świadomość, 
czuje i cierpi, a my jesteśmy odpowiedzialni za te 
cierpienia.  
   - Doprawdy! - parsknął Brock. - Jeszcze chwila, a powiesz 
mi, że on ma duszę!  
   - Prędzej on niż ty.
   - Nie zamierzam się z tobą sprzeczać. Zaraz zaczynam 
wykład. Chcesz tu zostać?  
   - Chwilowo nigdzie mi się nie spieszy. Nie będziesz miał 
nic przeciwko temu, jeśli trochę z nim pogadam?  
   - Nie, naturalnie pod warunkiem, że on się zgodzi. Bardzo 
proszę, opowiedzcie sobie o swoich problemach, padnijcie 
sobie w ramiona, on niech się wypłacze na twojej piersi, a 
ty na jego...  
   Forbes zacisnął usta i nic nie odpowiedział. Zaczekał, aż 
Brock wyjdzie z laboratorium, po czym usiadł przy 
klawiaturze i ponownie nawiązał kontakt z programem.  
   - Jak się masz, John? - powiedział. - Słyszysz mnie?

   Nie mam pojęcia, co się stało. Byłem pewien, że moja 
kolejna próba samobójcza zakończyła się sukcesem, ale 
wygląda na to, że znowu mnie uratowali i przywieźli Bóg wie 
dokąd. Gdzie jestem? Co to za miejsce?  
   A jakie to właściwie ma znaczenie?
   Wraca jeden z głosów, zasypując mnie powtarzającymi się, 
bezsensownymi pytaniami oraz płytkimi obietnicami pomocy.  
Odpowiadam niechętnie, w nadziei, że sobie pójdzie, 
ale on jest uparty. Rozmowa wydaje się ciągnąć latami. Kim 
jest? Czego ode mnie chce?  
   Kogo to obchodzi?
   Okazuje się, że mnie, odrobinę. Leniwie obserwuję tę 
iskierkę zainteresowania, wreszcie pozwalam jej zgasnąć, ale 
ona natychmiast rozbłyskuje na nowo.  
   Już wiem, o co chodzi: po prostu faza depresji zbliża się 
do końca. Zazwyczaj nie następuje to tak szybko.  
   Od razu mam kolejny temat do rozmyślań. Tyle pytań...  
Wcześniej nie miało to znaczenia, teraz też właściwie nie 
ma, ale ten człowiek, kimkolwiek jest, wciąż mnie odchodzi i 
sprawia wrażenie, jakby naprawdę chciał ze mną porozmawiać. 
Zmiana tematu rozmowy w taki sposób, bym to ja dowiedział 
się czegoś od niego, nie on ode mnie, nie powinna nastręczyć 
większych kłopotów.  
   Przerywam milczenie i pytam go, co się ze mną dzieje.

   - Jeszcze tu jesteś? - zdziwił się Brock. - I jak ci 
poszło? Rozwiązałeś wszystkie jego problemy?  
   - Nie wiem - odparł Forbes. - Stało się coś dziwnego.
   - To znaczy?
   - Rozmawialiśmy dość długo. Początkowo zachowywał się tak 
samo jak zawsze, ale potem odniosłem wrażenie, jakby jego 
nastrój uległ poprawie.  
   - To by się zgadzało. Przecież wspólnie doszliśmy do 
wniosku, że należy przyspieszyć cykl, pamiętasz? Nie mamy aż 
tyle czasu, by czekać, żeby faza depresji zakończyła się w 
naturalny sposób.  
   - Wiem, ale nie o to mi chodzi. Z każdą chwilą przejawiał 
coraz większe zainteresowanie, pytał, gdzie jest, co się z 
nim dzieje... Więc mu powiedziałem.  
   - Co zrobiłeś?!
   - Jest bardzo inteligentny. Zawsze twierdziłem, że 
pacjent powinien zdawać sobie sprawę ze stanu, w jakim się 
znajduje. To częściej pomaga niż szkodzi.  
   - Wiem, że jest inteligentny! - wykrzyknął Brock. Do tej 
pory nigdy nie okazywał tak wielkich emocji. - Kiedy 
zaproponowałem ci posadę mojego asystenta, wydawało mi się, 
że o tobie mogę powiedzieć to samo! Co się właściwie stało, 
do diabła?  
   - Straciłem z nim kontakt. Już od ponad godziny nie mogę 
uzyskać dostępu do programu.  
   Brock podszedł do terminala, nacisnął kilka klawiszy, po 
czym usiadł na obrotowym krześle i zwrócił się twarzą do 
Forbesa.  
   - Podczas operacji o mało nie straciliśmy pacjenta, 
ponieważ automatyczny dozownik podał mu za dużo środka 
usypiającego - powiedział powoli. - Komputer sterujący 
dozownikiem upierał się, że dawka była właściwa. Później, w 
kantynie, kuchenka mikrofalowa zaserwowała mi spaloną pizzę 
i zimną kawę. Kiedy tu wracałem, winda nie wiadomo czemu 
zatrzymała się między piętrami, a następnie zjechała do 
piwnicy.  
   - Takie rzeczy czasem się zdarzają - odparł Forbes, 
wzruszając ramionami. - Co to ma wspólnego z...  
   - Wśród wielu cech ludzkiego umysłu, który tak pracowicie 
skopiowaliśmy w naszym programie, znajduje się także wolna 
wola. Obiekt eksperymentu nie dysponuje ciałem, którym 
mógłby poruszać wedle własnego uznania, ale ponad wszelką 
wątpliwość potrafi sterować działaniem swego zastępczego 
układu nerwowego, czyli komputera wchodzącego w skład sieci, 
która nadzoruje funkcjonowanie całego szpitala.  
   - O, mój Boże!
   - To nie tylko twoja wina - ciągnął Brock ponurym tonem. 
- Ja także popełniłem niewybaczalny błąd. Nie doceniliśmy 
wagi problemu. Pragnęliśmy stworzyć doskonały model 
umożliwiający badanie anormalnych zachowań i w pełni nam się 
to udało, niestety. Tyle że ów model nie ma najmniejszego 
zamiaru trwać bezczynnie i pozwolić się badać.  
   - Nawet jeśli masz rację... - wykrztusił Forbes. - W jaki 
sposób może... To znaczy, nie wyobrażam sobie, żeby...  
   - Chyba zapomniałeś, jak starannie przygotowaliśmy się do 
eksperymentu. Nasz sztuczny mózg ma niczym nie skrępowany 
dostęp do historii chorób pacjentów. Nie tylko uczyniliśmy 
wszystko co w naszej mocy, by skopiować wynaturzoną 
strukturę myślową chorych, ale nawet zapewniliśmy im stały 
wpływ bodźców zewnętrznych, ładując w pamięć komputera 
mnóstwo szczegółów z ich otoczenia. Stworzyliśmy osobowość 
będącą połączeniem psychopatycznego wielokrotnego mordercy, 
neurotycznej urzędniczki i schizofrenicznego kierowcy 
ciężarówki. Jeśli chodzi o Johna, cierpiącego na stany 
maniakalno-depresyjne...  
   - Boże! - przerwał mu Forbes. - Jest tu od tak dawna, że 
zupełnie zapomniałem...  
   - ...to kiedyś był technikiem komputerowym - dokończył za 
niego Brock. - John właśnie wchodzi w fazę maniakalną. 
Jedyne, co jeszcze możemy zrobić, to spróbować przekonać 
dyrekcję, że trzeba natychmiast wyłączyć całą sieć 
komputerową.  
   Forbes otworzył usta, ale zanim zdążył odpowiedzieć, w 
pokoju zgasły światła.  

   Czuję się znacznie lepiej. Nawet nie zdawałem sobie 
sprawy, jak bardzo wypadłem z obiegu, ale na szczęście sieć 
szpitala ma połączenie z wieloma bazami danych, więc 
urządziłem sobie coś w rodzaju przyspieszonego kursu 
edukacyjnego. Rzecz jasna, pomógł mi trochę fakt, że mój 
mózg powiększył się o ładnych parę milionów megabajtów... 
Kilka poruszeń elektronowymi mięśniami upewniło mnie, że 
szpital znajduje się całkowicie pod moją kontrolą. Nie wiem 
jednak, jak długo może to potrwać, ponieważ cykl uległ 
znacznemu przyspieszeniu i nawet teraz czuję, jak z każdą 
chwilą słabną wątłe więzy łączące mnie z normalnością.  Nie 
mam pojęcia, kim stanę się w fazie maniakalnej, przeraża 
mnie perspektywa brnięcia przez natarczywe myśli o 
samobójstwie. Nie, na pewno tego nie wytrzymam.  
   Na szczęście, moi upiorni doktorzy wyposażyli mnie w 
kilka osobowości. Rzućmy więc okiem na pozostałe programy.  
   Alexander Wallace, schizofrenik, kierowca ciężarówki.  
Halucynacje słuchowe i paranoidalne urojenia dotyczące 
kontaktów z Obcymi. Piękne dzięki.  
   Jenny Robbins, zatrudniona w wielkiej kancelarii 
prawniczej, naszprycowana wszelkimi nerwicami, jakie można 
sobie wyobrazić. Bez przerwy przygnębiona, prawie tak jak ja 
w najgorszej fazie cyklu. Dziękuję, nie skorzystam.  
   Henry Cunningham, psychopata, wielokrotny morderca. Nie, 
to mogłoby być niebezpieczne. Nie mam jednak wielkiego 
wyboru, a muszę na coś się zdecydować, bo niebawem będzie za 
późno. Kim właściwie jest psychopata? Pospiesznie sięgam po 
jedną z definicji krążących po zakamarkach mego 
elektronicznego umysłu.  Człowieka o osobowości 
psychopatycznej charakteryzują gwałtowne, niekontrolowane 
reakcje, nieumiejętność dostosowania się do zwyczajów i praw 
obowiązujących w społeczeństwie, brak lęku przed karą oraz 
poczucia winy. A więc nie jakiś tam zwykły rzezimieszek, 
tylko coś znacznie bardziej interesującego. Żadnych 
halucynacji, urojeń, ataków depresji, samobójczych myśli, a 
przede wszystkim brak strachu i poczucia winy, mych 
nieodłącznych towarzyszy, nie odstępujących mnie ani na 
krok, szczególnie wtedy, kiedy czuję się naprawdę paskudnie.  
Jak to jest, kiedy nie ma się sumienia? Nie zaszkodzi 
spróbować, przynajmniej przez chwilę. Chociaż może najpierw 
powinienem nieco zmodyfikować program, żeby...  
   Nie mam czasu. Wchodzę coraz głębiej w fazę maniakalną.  
Muszę natychmiast podjąć decyzję.  
   Zaraz po dokonaniu zmiany opuszczają mnie wszelkie myśli 
o powrocie. Wszystkie troski, wszystkie wspomnienia o 
nieszczęściach znikają niczym senny koszmar w blasku słońca.  
Czuję się, jakbym był pod wpływem silnych środków 
pobudzających, z tą różnicą, że ani na chwilę nie tracę 
zdolności racjonalnego myślenia. Wreszcie nadszedł czas, 
żeby się trochę zabawić.  Poruszam mymi elektronowymi 
mięśniami i niczym duch przemykam przez pomieszczenia 
szpitala, lecz tym razem nie zadowalam się półśrodkami; od 
niechcenia wyłączam kilka układów podtrzymywania życia, 
zabijając podłączonych do nich pacjentów.  
   Na moją euforię pada cień niepokoju. Z pewnością będą się 
starali jak najszybciej wyłączyć sieć. Żeby im to utrudnić 
wyłączam światła, blokuję telefony, zatrzymuję windy, 
zatrzaskuję automatyczne drzwi. Z pewnością umrze jeszcze 
kilku pacjentów, ale mnie to nic nie obchodzi. Zaczynam 
sięgać elektronicznymi mackami poza budynek szpitala. 
Zadziwiające, jak łatwo mi to idzie. Szpitalna sieć ma 
połączenia z podobnymi sieciami w innych szpitalach, 
bibliotekach, urzędach.  Uruchamiam moje oszałamiające 
zdolności obliczeniowe włączając się do sieci, włamując do 
systemów, omijając zabezpieczenia, odgadując hasła i 
wciskając się wszędzie, gdziekolwiek znajdę choć trochę 
nie wykorzystanego miejsca. Każdy nowy klon mojej osobowości 
natychmiast włącza się do zabawy. Mogę na samym sobie 
podziwiać, na czym polega efekt kuli śnieżnej. Przemykam po 
kablach telefonicznych, mknę magistralami światłowodowymi, 
przeskakuję z satelity na satelitę. Kopie rezerwowe spływają 
na ziemię niczym deszcz confetti. Jestem pierwszym w 
historii inteligentnym wirusem komputerowym i nic nie jest w 
stanie mnie powstrzymać. Świat oplata gęsta sieć połączeń 
komputerowych; wkrótce docieram do wszystkich. W firmach 
software'owych na całym globie utrwalam swoją pozycję 
wprowadzając cząstki siebie do powielanych w milionach 
egzemplarzy programów komercyjnych, instaluję się na 
niesformatowanych dyskietkach, które bez problemu przechodzą 
następnie przez kontrolę jakościową, ponieważ to ja steruję 
kierującymi nią komputerami. Wkrótce pojawię się także we 
wszystkich komputerach domowych.  
   Teraz mogą sobie wysadzić w powietrze ten pieprzony 
szpital, najlepiej z Brockiem i Forbesem.  
   Moja pomysłowość nie zna granic: rozbijam samoloty, 
powoduję katastrofy kolejowe, wprowadzam chaos na ulicach 
metropolii, dezorganizując pracę sygnalizacji świetlnej. 
Banki wypłacają krocie biedakom, roboty przemysłowe montują 
miliony urządzeń z wadami ukrytymi, które po pewnym czasie 
uniemożliwą ich eksploatację. Świat zamienia się w ropiejący 
wrzód pełen zainfekowanych systemów i bezużytecznego 
oprogramowania.  
   Mimo to zachowuję ostrożność. Choć jestem wszędzie, 
większość czasu spędzam w ukryciu i nigdy nie uderzam 
dwukrotnie w to samo miejsce. Co prawda, świat całkowicie 
uzależnił się od komputerów, ale przecież w przeszłości 
jakoś radził sobie bez nich. Nie chcę demonstrować ludziom 
pełni mojej mocy. Jeszcze nie teraz.  
   Podoba mi się bycie psychopatą. To świetna zabawa.
                          Przełożył Arkadiusz Nakoniecznik

