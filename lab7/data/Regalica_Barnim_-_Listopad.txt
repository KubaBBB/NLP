Autor: BARNIM REGALICA
Tytul: Listopad

z "NF" 3/98

   Ja naprawdę nie chciałem zabić Adama Apfelbauma. Piszę 
to, żebyście wiedzieli - nie mam przecież innych powodów, 
zwłaszcza odkąd Adam Gmurczyk (minister bezpieczeństwa i 
sprawiedliwości Tymczasowego Rządu Narodowego) wyłączył spod 
odpowiedzialności karnej sprawców czynów popełnionych "w 
uniesieniu patriotycznym". Długo zastanawiałem się, jak to 
opowiedzieć i dlatego zacznę od początku.
   Początek tych wydarzeń to chyba wrzesień, kiedy 
zacząłem czwartą klasę. To znaczy - teraz, z perspektywy 
czasu wydaje mi się, że zaczęło się właśnie wtedy - choć 
wówczas nic takiego bym nie powiedział.
   Rozpoczął się normalny rok szkolny, dla nas o tyle ważny, 
że miał się kończyć maturą, toteż rozglądaliśmy się już za 
studiami, przeglądając informatory uczelni. Zarazem był to 
normalny rok, kolejny w długiej historii naszej budy, to 
jest Liceum Ogólnokształcącego nr 1 im. Jakuba Franka - 
uroczyste otwarcie, pierwsze zajęcia, pierwsze sprawdziany. 
Jak co roku, we wszystkich szkołach Euroregionu Warty.
   Pewnego razu, przeglądając w szkolnej pracowni 
komputerowej internetową listę uczelni wyższych, zauważyłem 
dziwnie wysoką średnią, wymaganą przy składaniu papierów na 
Wydział Historii poznańskiej filii Viadriny. W pamięci 
miałem całkiem inne liczby, więc dla pewności sięgnąłem po 
opasły tom "Informatora dla zdających na uczelnie wyższe" 
sprzed roku (w pamięci komputera nie było informacji o 
zeszłorocznych warunkach dla kandydatów). I rzeczywiście - 
nie będę zanudzał was szczegółami, dość powiedzieć, że po 
przeliczeniu nowych zasad punktowania dowiedziałem się, że 
trzeba mieć 15 punktów więcej. Porównałem inne wydziały, a 
potem uczelnie, zestawiając obecny system z danymi z 
zeszłorocznego informatora. Wszędzie było podobnie - 
ciekawe, że nigdzie nie natknąłem się na informację o 
zmianie systemu punktowania, choć wydawało mi się, że 
powinno to być jakoś podane.
   Przy sąsiednim monitorze Ziutek oddawał się rozkoszom 
oglądania "Milczenia owiec VII" emitowanego na "kanale 
śmierci" - był to program kodowany, ale co to dla Ziutka 
rozszyfrować standardowe dekodery. Na ekranie doktor Lecter 
właśnie smażył wątrobę wyprutą przed chwilą z listonosza, 
wyjaśniając jednocześnie przez telefon indywidualizm 
Stirnera poszukującej go agentce FBI. Dobrze zresztą 
trafiłem, bo akurat włączyła się reklama przypraw kuchennych 
i Ziutek, choć niechętnie, dał się oderwać od monitora.
   Gdy podzieliłem się z nim swoim odkryciem, jego pierwszą 
reakcją było "znowu coś popierdoliłeś", niemniej jednak 
siadł przed klawiaturą, skąd po chwili dobiegło Ziutkowe 
"ale jaja". Nie dziwię mu się - też chciał zdawać na 
obleganą filię Viadriny, a nie mógł sobie pozwolić na 
korepetytorów itp., bo rodzina była niebogata.  
   Policzyliśmy raz jeszcze, ale nie chciało być inaczej.  
Nie wyciągnęliśmy jeszcze żadnych ogólnych wniosków z tej 
informacji, prócz tego, że trzeba naprawdę ostro zakuwać.  
Jednym słowem dopust boży, lecz nic więcej. Ale wracając 
tego dnia do domu (Ziutek mieszkał w tym samym osiedlu) 
spotkaliśmy Adama Apfelbauma i naturalnie powiedzieliśmy mu 
o naszych wyliczeniach, klnąc przy okazji władze oświatowe, 
że opóźniają się z upublicznieniem nowych zasad punktacji.  
   Wysłuchał nas ze zrozumieniem, spoglądając zza swoich 
grubych jak spodki szkieł. Przygładził pejsy (u uczniów 
Liceum Laudera nie są podobno obowiązkowe, ale większość z 
nich je nosi) i powiedział, że o tym wie.
   - No i co powiesz? - Ziutek był naprawdę zajeżony.
   - 15 punktów dostaje każdy uczeń liceum klasy "A". Ale 
dla was jest to naprawdę problem.
   Ziutek kiwnął głową jakby coś zrozumiał (jest ambitny i 
cholernie nie lubi przyznawać się, że czegoś nie wie), ale 
ja przed starym kumplem, jakim w końcu był Adam, nie miałem 
potrzeby się zgrywać.
   - Ty, co to są licea klasy "A"?
   - Jest to wewnętrzna klasyfikacja Ministerstwa Oświaty 
Euroregionu Warty, stosowana też w Euroregionach: Śląsk, 
Pomerania i Prusy Wschodnie. Podział jest wewnętrzny, 
dlatego mogłeś o nim nie słyszeć. Do klasy "A" należą m.in. 
wszystkie Licea Laudera. Dochodziliśmy do jego bloku, 
pożegnał się więc i poszedł w swoją stronę.
   Ziutek przez chwilę milczał, odprowadzając go wzrokiem, po 
czym kopnął ze złością leżącą na chodniku butelkę po piwie.
   - Wysocki ma rację, kurwa. Oni chcą z nas zrobić 
ciemniaków! 
   Po chwili obrzucił mnie niepewnym spojrzeniem.
   - Jacy oni? - nic nie kapowałem.
   - Zdzwońmy się później, to pogadamy. 
   Dochodziliśmy z kolei do bloku Ziutka i ta lakoniczna 
odpowiedź była nawet zrozumiała. Wtedy po raz pierwszy 
usłyszałem o Piotrku Wysockim.  

   Jak zapewne wszyscy pamiętacie, nasza gospodarka nie do 
końca przezwyciężyła jeszcze - nieuniknione, dodajmy - 
problemy okresu dostosowawczego do standardów europejskich. 
Jednym ze środków zaradczych (w ramach rządowego Programu 
Wsparcia Przemian Wolnorynkowych) były roboty interwencyjne 
i z przydziału do takich właśnie prac trafił do naszej 
szkoły Piotrek Wysocki - a dokładniej do stołówki szkolnej, 
jako trzeci pomocnik kucharza. Jak mogłem się zorientować, 
główne jego obowiązki polegały na robieniu zakupów dla 
kucharza i jego dwóch innych pomocników, tymi zakupami były 
głównie piwo i papierosy. Kuchnię (jak i całą szkołę) 
sprzątała etatowa sprzątaczka, a sam kucharz z pomocnikami 
nie potrzebowali kogoś z zewnątrz, kto mógłby na przykład 
dokładniej się przyjrzeć ich gospodarowaniu. Miał więc sporo 
czasu, który wypełniał głównie lekturą - no i rozmową z 
nami. Był mniej więcej w naszym wieku, po zawodówce 
gastronomicznej, bardzo inteligentny mimo pewnej surowości. 
Miał przy tym coś, co sprawiało, że chcieliśmy z nim 
rozmawiać, nawet jeśli nie zgadzaliśmy się z jego poglądami. 
Poznałem go nieco później - wtedy jakoś nie zebrałem się, 
aby zadzwonić do Ziutka, a niebawem zdarzyło się to sławne 
spięcie z księdzem Młodziakiem.

   Ksiądz doktor Młodziak był naszym nowym nauczycielem 
religii.  Nawet nas nie zdziwiło, że przyszedł na zajęcia w 
swetrze, tylko z koloratką - chyba już wspominałem, że 
Kościół dostosował się do ponowoczesności, w czym dużą 
zasługę ma ksiądz prymas Arkadiusz Nowak, ale nie on jeden. 
Sporą rolę w modernizacji kościoła polskiego (który, 
niestety, w przeszłości był ostoją konserwatyzmu i postaw 
ksenofobicznych, nie mówiąc już o tradycyjnym polskim 
antysemityzmie, bo to oczywiste) odegrała instytucja 
wspólnych konferencji episkopatu polskiego i niemieckiego.  
Początkowo były one zwoływane dla rozstrzygnięcia 
skomplikowanych spraw majątkowych w Euroregionach Śląsk, 
Pomerania i Prusy Wschodnie. Ale praktyka wspólnych 
kontaktów i przezwyciężania uprzedzeń w duchu 
chrześcijańskiego pojednania wypracowana w trakcie rozmów o 
tematyce majątkowej przydała się też w rozmowach o 
modernizacji Kościoła katolickiego. Na pewnym etapie rozmowy 
te toczyły się jednocześnie, co podobno znakomicie ułatwiło 
ich przebieg - tak mi w każdym razie opowiadał Adam 
Apfelbaum.  
   Ponieważ religia z zasady odbywała się na pierwszej lub 
ostatniej lekcji (aby uszanować uczucia religijne wierzących 
inaczej), uczestniczył w zajęciach także Wysocki, który na 
ogół w tym czasie nie miał nic do roboty (obiady wydawano w 
połowie zajęć). Przez kilka lekcji siedział bez słowa nie 
zwracając na siebie uwagi.
   Któregoś dnia ksiądz Młodziak zaczął referować temat 
"Anonimowe chrześcijaństwo". Z pewnością pamiętacie sami z 
zajęć religii, ale przypomnę - chodzi o to, że 
najdoskonalszymi chrześcijanami są ci, którzy nie są 
chrześcijanami, ale nie wiedząc o tym, żyją po 
chrześcijańsku. Stąd płynie postulat, aby chrześcijaństwa 
uczyć się od tych anonimowych chrześcijan - takich jak 
Martin Buber. Po zakończeniu wykładu ksiądz katecheta poprosił 
o zadawanie pytań. I wówczas podniósł rękę Wysocki.
   - A ja tu czegoś nie rozumiem. Jeśli oni nie chcą być 
chrześcijanami, to po co ich tak na siłę nazywać. Mogą tego 
nie chcieć. A poza tym - chrześcijaństwo to także pewne 
normy i dogmaty - choćby to, że trzeba się ochrzcić. Jak oni 
nie chcą, to ich sprawa, ale chrześcijanami nie są. A godne 
życie tak, ale to jeszcze nie wszystko. Same uczynki nie 
wystarczają do zbawienia, o czym pisze święty Paweł w swym 
Liście do Rzymian w rodziale 3, wer 28: "Sądzimy bowiem, że 
człowiek osiąga usprawiedliwionie przez wiarę, niezależnie 
od pełnienia nakazów Prawa".  
   Ksiądz Młodziak był zaskoczony, ale my chyba nie mniej. 
Po pierwsze - że mu się w ogóle chciało, po drugie, że czyta 
Pismo Święte, czego (jestem pewien) nikt z całej klasy nie 
robił, poza fragmentem "Genezis" w wypisach szkolnych.
   - No, czyżbyś zamierzał zostać luteraninem - zażartował 
po chwili katecheta; większość raczej nie pojęła żartu. - 
Nie należy przywiązywać wagi do form zewnętrznych - 
kontynuował, już na poważnie. - Pan nasz świadomie złamał 
szabas, będący u Żydów największym świętem. To, co naprawdę 
się liczy, to treść etyczna chrześcijaństwa. Wiele form, do 
których dawniej przywiązywano dużą wagę, dziś jest bez 
znaczenia.  To, co pozostaje, powtarzam, to treść etyczna 
Dobrej Nowiny, która między innymi była właśnie dlatego 
dobra, że niosła ze sobą wyzwolenie od przestarzałych form, 
częstokroć niosących okrutne konsekwencje. Przypomnijcie 
sobie, jak Stary Zakon nakazywał postąpić z nierządnicą, 
którą uratował Jezus.  Jednym słowem funkcją misji Kościoła 
w postmodernistycznym społeczeństwie otwartym jest 
eliminacja form zbędnych, oddzielających nas od żywej treści 
wiary. Przykładowo, ja nie noszę sutanny.  
   - No dobrze, ale skoro tak, to czy tacy na przykład Żydzi 
porzucają swoje formy? - Wysocki zapytał spokojnie i na 
luzie, ale księdza Młodziaka zatkało po prostu.
   - Ty właściwie nie jesteś uczniem naszej klasy i ja nie 
muszę odpowiadać na twoje pytania, zwłaszcza jeśli mają 
charakter nieodpowiedzialny i niemerytoryczny. My tu nie 
oceniamy postępowania wierzących inaczej. Jak już chcesz 
słuchać, to siedź, ale nie zabieraj czasu innym uczniom. 
Może ktoś jeszcze chce się o coś zapytać? - Katecheta 
spojrzał po klasie z mieszaniną irytacji i nadziei.
   - Tak, ja. - Wstał Wojtek Podgórski, niezły sportsmen, 
ale nigdy nie podejrzewałem go o jakieś zainteresowania 
religijne. - Ja bym się chciał zapytać o to samo co Piotrek. 
- Przełknął ślinę. - To znaczy, czy ci od Laudera dochowują 
swoich form? A jeżeli tak (ja wiedziałem, że tak, i nawet 
dość rygorystycznie, opowiadał mi o tym Adam Apfelbaum) - to 
dlaczego my ich nie naśladujemy, choć wiadomo jest, że 
powinniśmy brać przykład?
   Usiadł, a ksiądz Młodziak zamarł, choć zaznaczam, że pytanie 
było bez żadnej agresji w stosunku do niego. Wybawił go 
dzwonek na przerwę - rzucił tylko, że są to bardzo 
interesujące i skomplikowane problemy, do których wrócimy 
przy najbliższej okazji. Okazja ta jednak nigdy się nie 
pojawiła. 
   Reakcja księdza Młodziaka trochę mnie zdziwiła - 
uświadomiłem sobie, że rygor szkół Laudera jest znacznie 
wyższy od naszych (co wyraża się nawet w ubiorze i fryzurze 
- o pejsach Adama już wspominałem, zresztą było mu w nich do 
twarzy). Nie widziałem więc powodów, aby o tym nie mówić.
Tak więc w sposób naturalny zacząłem rozmawiać  o tym 
dziwnym zachowaniu księdza na przerwie szkolnej i wtedy 
usłyszałem po raz kolejny to, co w rozmowie z Ziutkiem 
przepuszczałem mimo uszu - że celowo stwarzane są warunki, 
abyśmy mieli jak najtrudniejszy dostęp do oświaty, bo wtedy 
zostaje więcej miejsca dla Innych. I że ten większy luz, 
jaki jest w naszych liceach w porównaniu z liceami Laudera, 
wcale nie jest wyrazem troski o nas - dyscyplina tamtych 
utwardza, a jej brak nas osłabia. Podawane w formie plotki 
na przerwie w ubikacji szkolnej brzmiało początkowo dla mnie 
dość absurdalnie, ale kiedy policzyłem raz jeszcze te 
punkty, o których już mówiłem, zacząłem się zastanawiać. Nie 
tylko nad naszymi szansami jako zbiorowości, także nad tym, 
czy sam przebrnę przez egzaminy wstępne według nowego 
regulaminu. I tak jak wcześniej wiedziałem o kółku 
Wysockiego, ale w gruncie rzeczy nie interesowało mnie ono, 
tak teraz zacząłem szukać z nimi kontaktu.

   Spotykaliśmy się albo u Piotrka w domu, albo w pakamerze 
kucharzy po zajęciach. Pakamera była przedzielona 
kafelkowaną ścianką, w jednej części pomocnicy kończyli 
dzień obalając flaszkę, w drugiej my zastanawialiśmy się, 
czy i jak obalić ustrój. Nie przeszkadzaliśmy sobie 
nawzajem, żeby jednak zbyt często nasza tam obecność nie 
zwracała niepotrzebnej uwagi, co jakiś czas szliśmy do 
Piotrka lub rzadziej - do któregoś z kolegów. Spotkania były 
wypełnione dyskusjami o broszurach i książkach, które 
zgromadził Piotrek i dawał nam do przeczytania. Niektóre 
wyciągnął z makulatury (pracował jako pomoc przy 
"Przeglądzie Ogólnobibliotecznym", kiedy likwidowano groźbę 
faszyzmu w bibliotekach Euroregionu - jak pamiętacie, była 
to część Programu Modernizacji). Zgromadził je u siebie 
trochę z przekory, a później zaczął czytać. Mimo oczytania 
miał duże luki w wiedzy, właściwe chyba wszystkim samoukom. 
Nadrabiał to inteligencją i charakterem - przywództwo to 
przede wszystkim sprawa charakteru. Na pewno nie pomagała mu 
w tym rodzina. Wychowywała go babka, prosta kobieta, 
zadowolona z faktu, że wnuk czyta zamiast pić albo wąchać 
amfę. Z pewnością nie mogła sobie wyobrazić, że 
konsekwencje niektórych lektur mogą być też (choć w inny 
sposób) poważne.
   Z czasem oba mieszkania wykorzystywane przez nas zrobiły 
się za małe, a ryzykować spotkanie na przykład na boisku 
Piotrek nie chciał po tej scysji z Młodziakiem. Dla jasności 
- chyba nikt z nas wtedy nie pojmował tego tak, że robimy 
coś nielegalnego, każdy jednak miał świadomość, że 
afiszowanie się z lekturą Dmowskiego, Moczulskiego, 
Mackiewicza czy innego faszysty jest niewskazane, choćby 
dlatego, żeby nie utrudniać sobie opinią fanatyka sytuacji 
na rynku pracy. Tacy pracodawcy jak Aldi, Opel czy Fundacja 
Nissenbaumów nie lubią fanatyków, choć oczywiście prywatne 
poglądy pracownika są wyłącznie jego prywatną sprawą w 
społeczeństwie otwartym, jakie budujemy. Pogląd pracodawcy 
na to, jakie poglądy powinien mieć jego pracownik - też.
   A problem z mieszkaniem sam się rozwiązał - zmarła matka 
Jacka Jagodzińskiego, kolegi z grupy, który został z ojcem w 
trzypokojowym mieszkaniu. "No to mamy lokal" - skomentował 
Piotrek i od tej pory najczęściej tam się spotykaliśmy.
   Zapytacie, czy wierzyłem we wszystko to, co mówił. 
Odpowiem: nie, chociażby w mord rytualny, o którego 
wypadkach Wysocki był święcie przekonany. Rzecz w tym, że o 
pewnych sprawach - jak choćby o tej hipotezie - otwarcie 
mogłem rozmawiać tylko w naszym kręgu. A że (jak słusznie 
zauważyła Szymborska) nie ma większej rozpusty jak rozpusta 
swobodnego myślenia (przynajmniej dla niektórych), dość 
szybko zostałem jednym z aktywniejszych członków grupy. To 
wytwarzało wewnętrzną solidarność - mimo wszystkich różnic.

   Dokładny opis dnia, od którego zaczął się przewrót w 
Euroregionie Warty, jest niemożliwy bez wspomnienia o 
"ołtarzyku". Tak nazywaliśmy wewnętrzną ściankę drzwi do 
szafki na rzeczy osobiste w kanciapie Piotrka. Z reguły coś 
się wiesza w takich miejscach, choćby zdjęcia dziewczyn. 
Piotrek na zewnątrz swojej powiesił jakiś neutralny 
kalendarz, a wewnątrz, ułożył kompozycję, którą trochę 
złośliwie nazywaliśmy "ołtarzykiem". Na samym szczycie 
krzyż, poniżej herb Polski z czasów sprzed przyjęcia 
Programu Modernizacji i wprowadzenia instytucji 
Euroregionów. Niżej obok siebie fotografie Piłsudskiego i 
Dmowskiego oraz papieża Wojtyły. Jeszcze niżej krzyż 
celtycki i napis "Żydzi na Madagaskar". Traktowałem to 
trochę na luzie - choć podobała mi się odwaga Piotrka. 
Zaznaczam, że nie chciałem wysyłać Adama na Madagaskar (co 
się zaś tyczy Dagny Sztokfisz, sam chętnie bym tam z nią 
pojechał). Wystarczyłoby mi, aby ci od Laudera nie 
otrzymywali punktów dodatkowych.  
   Tymczasem - jak co roku przed dziewiątym listopada - 
szkoła szykowała się uroczyście do akademii i manifestacji w 
rocznicę Nocy Kryształowej. Ziutek zaraz na samym początku 
roku zrezygnował z funkcji przewodniczącego licealnej 
drużyny Młodzieżowej Ligi Antyrasistowskiej - oficjalnie 
dlatego, aby się lepiej przygotować do matury i móc 
przekazać pałeczkę młodszym, faktycznie działał tu przede 
wszystkim wpływ Wysockiego. Z tym przekazaniem pałeczki był 
pewien problem - jakoś nikomu się nie chciało, i w końcu 
zrobiono przewodniczącym mało komu znanego chłopaka z II "B" 
o ksywce "Groszek". Wybraliśmy i zapomnieliśmy o tym - 
dopóki Groszek nie zwołał zebrania MLA w trybie pilnym. Nie 
skojarzyliśmy tego z faktem zgubienia przez kogoś z naszych 
jednej z pożyczonych broszur - jak się okazało, Grosik znalazł 
ją w ubikacji szkolnej i potraktował to jako okazję do 
wykazania się swoją europejską postawą. Dość długo rozwodził 
się nad koniecznością ostatecznego przezwyciężenia 
nacjonalistycznych przeżytków, wyrazem których była stara 
broszura, trzymana przezeń w dłoni. Następnie zaproponował 
nową formę obchodzenia manifestacji w rocznicę Nocy 
Kryształowej; ubrana w stroje organizacyjne licealna 
drużyna MLA, wraz z delegacją Liceum Laudera przemaszerują 
wieczorem oświetlając drogę pochodniami na rynek, gdzie owa 
broszura zostanie publicznie spalona.
   Byliśmy zaskoczeni, patrząc jeden na drugiego z miną "co 
mu odbiło". Tymczasem Groszek z naszego milczenia 
wywnioskował, że się zgadzamy, po chwili poparcie swoje dla 
tej idei wyraził nasz wuefmen, będący z ramienia Rady 
Pedagogicznej opiekunem MLA w liceum, chwaląc pomysł, który 
pozwoli wykazać sprawność ruchową, jakiej wymagał przemarsz 
- i zebranie zostało zakończone.
   Wysocki był wściekły, gdy mu o tym opowiadaliśmy, ale w 
nas też narastała złość na siebie. Jakkolwiek na to patrzeć, 
nikt się nie zdobył na zastopowanie debila, jakim był w 
naszej opinii Groszek. Dziś gdy o tym myślę, wydaje mi się, 
że chłopak chciał się po prostu zasłużyć. A że brakowało mu 
talentu, nadrabiał gorliwością.  
   Wysocki najeżony stał przy stole, wycierając baterię noży 
kuchennych, leżących na blacie. Było już po obiedzie, kucharz 
wyszedł, a z pomocników jeden zachorował, a drugi gdzieś 
zabałaganił - dość, że byliśmy sami - nasza grupa i Wysocki. 
I właśnie wtedy do kuchni weszli Groszek z Apfelbaumem, 
kierując się w stronę kanciapy Piotrka. 
   - Komisyjnie porządkujemy szkołę z polecenia Rady 
Pedagogicznej - oznajmił przewodniczący MLA oficjalnym 
tonem.
   - W kuchni sprzątamy my i sprzątaczka - odburknął Piotrek 
nieco zdziwiony, bowiem delegacje oficjalnie nigdy i tak nie 
zwiedzały kuchni.
   - Ale my sprzątamy szkołę z nazistowskich śmieci - 
Groszek z triumfem w głosie podszedł do szafki Piotrka i 
otworzył drzwi. Nie wiem, kto mu powiedział o "ołtarzyku". 
Popatrzył przez chwilę to na nas, to na przyklejone kartki, 
po czym zamaszystym ruchem chwycił niedokładnie 
przyklejonego orła i oderwał, rzucając połowę kartki na 
podłogę. 
   W ciszy, jaka zaległa, nie uszyszeliśmy trzech kroków 
Piotrka, jakie dzieliły go od Groszka - zobaczyłem ruch i 
twarz tamtego z wyrazem zdziwienia i bólu, zaraz potem 
usłyszałem łomot padającego ciała. Kiedy przecisnąłem się 
przez kolegów, ujrzałem, jak Piotrek wyciąga długi nóż 
kuchenny z klatki piersiowej Groszka, leżącego na kafelkowej 
podłodze kuchni. Pierwszy oprzytomniał Adam - odepchnął 
jednego z kolegów i szybko rzucił się do ucieczki. I wtedy 
właśnie do kuchni wszedł ksiądz Młodziak - trójki klasowe 
są, jak sama nazwa wskazuje, złożone z trzech osób: 
Przedstawiciel społeczności szkolnej, delegat od Laudera, no 
i ktoś z Rady Pedagogicznej (tu właśnie katecheta). Piotrek 
odwrócił się ku niemu, trzymając cały czas ten nóż kuchenny, 
który z chłodnym namysłem zaczął płukać pod kranem.  
   - Macie być w sutannach - stwierdził spokojnie, ale z 
jakimś takim błyskiem w oku. - A gdzie sutanna, proszę 
księdza? - spytał już całkiem bez nerwów.
   Ksiądz Młodziak spojrzał na nogi Groszka wystające zza 
nas i na nóż czyszczony przez Piotrka.
   - To ja... może pójdę się przebrać. 
   W następnej chwili usłyszeliśmy tupot jego stóp na 
schodach.  
   Wtedy Wysocki odwrócił się od nas i powiedział, że to 
miało wyglądać inaczej, ale że teraz on już nie ma wyboru,
i żebyśmy się decydowali. Ma grupę podobną do naszej w 
Straży Miejskiej. Jest szansa, abyśmy z zaskoczenia 
aresztowali burmistrza i opanowali posterunek policji. A 
później się zobaczy. Liczy, że naród się obudzi - użył 
takich słów mniej więcej. Ale trzeba zatrzymać Apfelbauma i 
szybko ruszyć do centrum - najlepiej w mudurach Ligi 
Antyrasistowskiej. Otrząsnęliśmy się z wrażenia wybiegając w 
stronę MLA-skalni. Chciałem jeszcze po coś skoczyć do klasy 
- odłączyłem się od grupy przechodząc drugą klatką schodową 
- obecnie nie używaną z powodu remontu, ale co mnie to w tej 
chwili obchodziło. Przeskoczyłem taśmę odgradzającą klatkę 
od korytarza (taka jak przy robotach drogowych), zawadziłem 
nogą i łapiąc równowagę chwyciłem się łomu imitującego 
wyjętą ze schodów barierkę, właśnie do niego przywiązana 
była taśma. Łom został mi w rękach - był tylko wsadzony 
swoim ostrym końcem do otworu po barierce, z którego 
wydłubano cement. I wtedy właśnie go zobaczyłem. Adam 
Apfelbaum, dawniej Jabłoński, mój serdeczny kumpel z 
osiedla, stał na półpiętrze. Wiedział, gdzie się schować - 
znał naszą budę, a ta klatka była przecież nieużywana. 
Patrzył na mnie ze smutkiem zza swoich grubych okularów, 
podnosząc powoli rękę do poziomu - trzymał w niej pistolet. 
Mój najlepszy kumpel mierzył do mnie z pistoletu! Absurd tej 
sytuacji obezwładnił mnie - nie strach przed bronią - myśl, 
że Adam chce mnie zabić, była zbyt absurdalna, aby się bać.
   - Nie mówiłeś mi, że u Laudera dają wam pistolety.
   - To w ramach programu "Masada" - wyjaśnił podchodząc po 
schodach dwa kroki bliżej - ale ten program jest dla bardzo 
wąskiej grupy. Oni wychodzą z założenia, że wam nigdy do 
końca nie można ufać - cały czas trzymał mnie na muszce. 
   - Ale dlaczego? - dotarło do mnie, że Adam naprawdę chce 
mnie zabić. Był przecież krótkowidzem, dlatego podszedł.
   - Tak trzeba. - Uśmiechnął się smutno i nacisnął spust. 
   Teraz używam rewolweru - pistolet, nawet dobry, zawsze 
może się zaciąć. I to się właśnie stało z pistoletem Adama - 
nie wypalił. Nerwowo nacisnął drugi raz i  w tej samej 
chwili trzymany wciąż w ręku łom wbiłem mu ostrym końcem  w 
brzuch. Adam zwinął się, nadziewając na to żelazo, które pod 
wpływem jego własnego ciężaru weszło jeszcze głębiej w 
ciało, po czym zwalił się u stóp schodów, upuszczając 
pistolet. W tym momencie nadbiegli koledzy z Wysockim, 
szukali mnie już przebrani w mundurki Młodzieżowej Ligi 
Antyrasistowskiej. Adam leżał w kałuży krwi - popatrzył na 
mnie, coś mówiąc. Pochyliłem się.  
   - Musiałem udawać - mówił przezwyciężając ból. - Rodzina 
niebogata i z taką przeszłością, przecież wiesz. Fundacja 
Laudera przymknęła na to oczy, to całe Dziedzictwo 
Biologiczne to kit, im przecież chodzi tylko o mózgi... 
Przyszła elita, bez której nie można rządzić. Trzeba ją 
sobie kupić, najlepiej gdy jest jeszcze tania, kiedy sprzeda 
się za stypendium i wycieczkę...  
   Nabrał oddechu.
   - I jak już tam byłem... Musiałem udawać... Musiałem być 
bardziej ostry niż oni...
   - Ciulu, czegoś tego wcześniej nie powiedział! - 
wrzasnąłem wściekły.
   - Nie ufać nikomu. Tylko tak możemy przetrwać... Musi nas 
być dużo, po tamtej stronie, która decyduje... Musimy mówić 
ich językiem, zachowywać się jak oni, działać w ich duchu... 
Aż dopiero, gdy będzie nas dużo... Na samej górze, 
rozumiesz... będziemy mogli coś zrobić - dla Polaków. - 
Uśmiechnął się, a ja pomyślałem, że pierwszy raz słyszę ten 
rzeczownik z jego ust, odkąd zdał do Liceum Laudera.
   Poszukał wzrokiem Piotrka, który stał przy nas z 
ogłupiałą miną i nożem kuchennym wystającym z długiej 
cholewy prawego buta.  
   - To, co robicie... nie macie szans. Liczą się elity, 
wykształcone, świadome, z wolą działania, ale i 
umiejętnościami... Nie można ich mianować, wykształcenie to 
proces... Większość z tych, co się liczy, jest po tamtej 
stronie... a ilu jeszcze zrazicie potępiając w czambuł...  
Jesteśmy słabi - długo zastanawiałem się, kiedy, jako naród, 
popełniliśmy błąd... Musimy albo dogadać się z tymi, co się 
liczą, sprytnie ich wykiwać - albo nas nie będzie...  
   - Zobaczymy - rzucił Piotrek przez zęby, ale jakoś tak 
wcale nie buńczucznie.
   - Adam - zapytałem tknięty nagłym przeczuciem - ilu jest 
takich jak ty w miejscach, które się liczą, no w lożach, w 
Fundacji Sorosa... - przerwałem wyliczanie, bo on nie słyszał 
już nic.

   Ciąg dalszy jest powszechnie znany. Dość powiedzieć, że 
Tymczasowy Rząd Narodowy skierował nas na przyspieszone 
szkolenie dla kadry - to znaczy wszystkich, którzy się jakoś 
odznaczyli w pierwszych dniach powstania. Nie pytałem, czym 
kierowali się w moim przypadku. Po czterech tygodniach 
wyszedłem w stopniu chorążego Narodowych Sił Zbrojnych - 
straszliwie brakuje nam kadry. Euroregion nie miał przecież 
armii, a oficerowie policji jeszcze przed opanowaniem 
Poznania w większości pobrali urlopy - wypoczynkowe albo 
zdrowotne. Była koncepcja, aby ich zmobilizować pod 
przymusem, ale Rząd Narodowy debatował, czy można zaczynać 
walkę o wolność od ograniczania wolności i w tym czasie 
większość zdążyła wyjechać. Tymczasem interwencja sił UZE 
mających "przywrócić porządek demokratyczny w Euroregionie 
Warty i rozdzielić zwaśnione grupy etniczne" szykowała się 
prawie jawnie. Media podały nawet nazwę operacji: "Pokój dla 
Horsta Bienka". Nasi śmieją się, że chodzi o to, aby 
potomkowie Bienka mogli wrócić do swoich pokoi w Gliwicach, 
ale mnie nie jest do śmiechu. Myślę o ostatnich słowach 
Adama. Mam trzy dni urlopu na uporządkowanie spraw i 
wyjeżdżam do jednostki. Nie wiem, czy i kiedy wrócę, więc 
piszę to, abyście wiedzieli - ja naprawdę nie chciałem zabić 
Adama Apfelbauma. Kimkolwiek był.
                                            
II - III 1997
                                           Barmin Regalica



