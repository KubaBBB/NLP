Autor: Grzegorz Janusz
Tytul: Moje pierwsze dzieło

Z "NF" 10/94


   Nazywam się Gagarin K., mam dwanaście lat. Rodzice dali 
mi tak na imię, bo chcieli, żebym został kosmonautą. Ja 
zawsze chciałem być lekarzem i ucieszyłem się, gdy dwa lata 
temu nie dostałem się do szkoły astronautycznej. Nie zdałem 
testów sprawnościowych. Wszyscy mówią, że jestem bardzo 
inteligentny jak na swój wiek. Mieszkam z rodzicami w 
stolicy, nie mam rodzeństwa. Zawsze chciałem mieć psa, 
myślałem, że dostanę go kiedyś na imieniny, ale mojego 
imienia nie ma w kalendarzu. Mój pies na pewno nie nazywałby 
się Łajka.
   Chciałbym opisać moją największą przygodę.

   Wszystko zaczęło się prawie miesiąc temu. Przyszli po 
mnie w niedzielę rano, leżałem jeszcze w łóżku. Pokazali 
rodzicom jakieś legitymacje i kazali mi się ubrać. Trochę 
się przestraszyłem, ale matka powiedziała, że nie ma się 
czego bać, że ci panowie zawiozą mnie do nowej szkoły. 
Chciałem zabrać ze sobą mój składany nóż, ale nie pozwolili. 
Zaprowadzili mnie do samochodu. Tam czekał na nas kierowca, 
też ubrany w czarny płaszcz i kapelusz, też miał ciemne 
okulary. Gdy wsiadaliśmy, zobaczyłem, że jeden z tych, co po 
mnie przyszli, ten bez wąsów, ma pistolet. Najpierw zawieźli 
mnie na lotnisko, potem lecieliśmy małym samolotem przez 
kilka godzin i wylądowaliśmy na polanie w lesie. Tam czekała 
na nas ciężarówka. Na platformie siedziało kilku chłopaków w 
moim wieku. Pojechaliśmy leśną drogą. Robiło się już ciemno, 
gdy dotarliśmy do jakiegoś budynku. Ci, którzy nas 
przywieźli, nazywali go szkołą.
   W środku kazali rozebrać się do naga i zaprowadzili nas 
do łaźni, potem dali nam zamiast naszych ubrań drelichowe 
mundury i kazali iść spać. Nie dostaliśmy kolacji. Spaliśmy 
w baraku z zakratowanymi oknami. Było zimno, ale szybko 
usnąłem.
   Rano obudziłem się pierwszy. Podszedłem do okna i wtedy
naprawdę zacząłem się bać. Zobaczyłem wielki plac otoczony 
ogrodzeniem z drutu kolczastego, wieże strażnicze z 
karabinami maszynowymi, żołnierzy z psami i inne baraki. 
Pomyślałem, że nie zrobiłem przecież nic złego. W baraku 
było jeszcze czterech chłopaków. Obudziłem jednego z nich. 
Stanął przy mnie i zaczął głośno płakać. Wtedy obudzili się 
pozostali i ryczeliśmy wszyscy, aż do baraku wszedł strażnik 
i kazał nam się zamknąć. Chłopak stojący najbliżej drzwi 
dostał kolbą w brzuch. Przestaliśmy płakać. Gdy strażnik 
wyszedł, zaczęliśmy rozmawiać. Poznałem imiona moich nowych 
kolegów: Werter, Kavka, Conrad i John Wolfgang.
   Zastanawialiśmy się, co to za szkoła. Werter mówił, że to 
kurs tajnych agentów, ale nikt nie chciał w to uwierzyć. 
Żaden z nas nie wiedział, dlaczego tu trafiliśmy. 
Uspokoiliśmy się i nawet śmialiśmy się z Kavki, że ma imię 
jak dziewczyna. Potem założyliśmy nasze szare mundurki i 
poszliśmy na śniadanie. Jadalnia była ogromną salą, było już 
w niej pełno chłopaków, pewnie ze stu, ale było bardzo 
cicho. Dali nam chleb i kawę, prawie nie ruszyłem mojej 
porcji. Zauważyłem, że każdy z nas ma na kieszeni 
nadrukowany numer.

   Po śniadaniu weszło do sali kilku mężczyzn w mundurach, 
ale nie takich jak nasze. Jeden z nich przedstawił się jako 
dyrektor szkoły, pozostałych nazywał nauczycielami. Mówił, że 
znajdujemy się w jednej ze specjalnych szkół założonych na 
polecenie rządu, że jest nas dokładnie stu uczniów, że 
będziemy się tu uczyć przez miesiąc i że szkolenie zakończy 
się bardzo trudnym egzaminem. Powiedział, że byliśmy 
najlepszymi uczniami w naszych dawnych szkołach i dlatego tu 
trafiliśmy. Wtedy pomyślałem, że wcale nie byłem najlepszym 
uczniem w mojej klasie. Miałem dobre stopnie, ale tylko 
dlatego, że ściągałem na sprawdzianach i umiałem dobrze 
kłamać. Dyrektor prosił nas, żebyśmy byli pilni i 
zdyscyplinowani. Nagle jeden chłopak zaczął krzyczeć, że 
chce wrócić do domu. Dwaj nauczyciele podbiegli do niego i 
walili go po plecach pałkami, dopóki nie zamilkł. Dyrektor 
powiedział, że możemy mu zadawać pytania, ale nikt się nie 
odezwał. Potem zaprowadzili nas do lekarza i do fryzjera. 
Wszyscy zostaliśmy ostrzyżeni na łyso.
   Następnego dnia od rana padał deszcz. Nauczyciele 
wyprowadzili nas na plac, kazali rozebrać się i położyć na 
brzuchu w błocie. Leżeliśmy tak cały dzień. Gdy któryś 
próbował podnieść głowę, nauczyciel kopał go ciężkim butem i 
wdeptywał twarz w błoto. Było bardzo zimno. Werter strasznie 
kasłał, gdy wieczorem wróciliśmy do baraku. Miał chyba 
gorączkę. Owinąłem się kocem i usnąłem bardzo szybko. Śniło 
mi się, że latam nagi w kosmosie i obserwuję gwiazdy, a one 
nagle wszystkie zaczynają spadać na mnie i wtedy widzę, że 
to nie gwiazdy, tylko płatki śniegu, a ja leżę na ziemi i 
zamarzam i zagrzebuję się w błocie, żeby było mi trochę 
cieplej.
   Gdy się obudziłem, Kavka, John Wolfgang i Conrad stali 
przy łóżku Wertera. Werter nie oddychał. Zawołaliśmy 
nauczyciela. Nauczyciel zarzucił sobie ciało na plecy i 
wyniósł je z baraku. Wieczorem każdy z nas dostał paczkę 
papierosów i butelkę wódki. Musieliśmy wypalić wszystkie 
papierosy i wypić całą butelkę. Zacząłem rzygać po trzecim 
kieliszku. Nauczyciel uderzył mnie w twarz i wmusił we mnie 
jeszcze kilka łyków prosto z butelki. Reszty nie pamiętam. 
Od tamtej pory musimy codziennie wypalać paczkę papierosów.
   Było jeszcze ciemno, gdy się ocknąłem. Bolała mnie głowa 
i bardzo chciało mi się pić. Chciałem wyjść z baraku, ale 
drzwi były zamknięte. Rzuciłem się na pryczę i płakałem. 
Potem jeszcze trochę spałem.
   
   Po śniadaniu zwiedzaliśmy izbę tortur. Gdy nas tam 
zaprowadzili, bałem się, że nas będą torturować, ale tylko 
oglądaliśmy wszystkie urządzenia. Potem nauczyciele 
przyprowadzili kilku mężczyzn w kajdanach i zademonstrowali 
nam łamanie kołem, krzyżowanie, wyrywanie paznokci, 
wydłubywanie oczu, obdzieranie ze skóry i gotowanie żywcem. 
Torturowani krzyczeli, a my płakaliśmy. Prawie cały czas 
miałem zamknięte oczy. W nocy śniły mi się zakrwawione 
łańcuchy i gwoździe i ja musiałem je czyścić, ale krew nie 
schodziła. Conrad mówił, że krzyczałem przez sen.
   O świcie zaprowadzili nas na mszę. Kaplica była mała, 
ledwo się wszyscy zmieściliśmy. W środku nie było 
nauczycieli, tylko my i ksiądz. Rozmawiałem ze stojącym obok 
mnie chłopakiem. Nazywał się Pushkin. Mówił, że już dłużej 
nie wytrzyma, że ucieknie. Ja do tej pory nie myślałem o 
ucieczce. Za bardzo się bałem.
   Ksiądz mówił o tym, żebyśmy się nie poddawali, że trzeba 
walczyć, że trzeba wierzyć, że każde cierpienie ma sens. 
Potem cichym głosem powiedział, że nauczyciele to słudzy 
Szatana i że tylko on, kapłan, jest po naszej stronie.
   Gdy wychodziliśmy z kaplicy, Pushkin rzucił się w stronę 
ogrodzenia. Dobiegał do drutów, gdy trafiły go kule z 
karabinu maszynowego z wieży strażniczej. Dostał w plecy i 
przewrócił się. Nawet nie płakałem, nie wiem, dlaczego.
   Nazajutrz po obiedzie zebrali nas wszystkich na placu. 
Obok dyrektora stał związany mężczyzna. Był to strażnik, 
który zastrzelił Pushkina. Dyrektor powiedział, że strażnik 
należy do nas, że możemy z nim zrobić, co chcemy. Staliśmy 
wokół nich i nikt nic nie mówił. Nagle w stronę strażnika 
poleciał kamień, potem następny. Dyrektor odsunął się. Też 
podniosłem z ziemi połówkę cegły i rzuciłem. Trafiłem 
strażnika w brzuch. Wszyscy rzucali, nawet gdy strażnik 
przewrócił się na ziemię. Wiedzieliśmy, że nie żyje. 
Zabiliśmy go.
   Dopiero w nocy pomyślałem, że mogliśmy to samo zrobić z 
dyrektorem.

   Wieczorem następnego dnia znów zaprowadzili nas do 
lekarza. Każdemu z nas zrobiono zastrzyk. Wróciliśmy do 
baraków. Położyłem się na mojej pryczy i nagle przyszły do 
mnie dziwne obrazy. Było mi dobrze, nie myślałem o szkole, 
dyrektorze i nauczycielach. Widziałem ryby, ptaki, motyle i 
skrzydlate nasiona klonu, szybowałem wraz z nimi, wolno jak 
latawiec albo szybko jak wypuszczona z łuku strzała i 
wpadłem w ogromną pajęczynę, miękką i delikatną... pożarł 
mnie fioletowy pająk, w jego brzuchu było tak ciepło, 
leżałem zwinięty w kłębek, kolana przyrosły mi do brody... 
widziałem stado kruków, które wydłubywały oczy czarownicom 
ubranym w długie peleryny i przynosiły je mnie, ja je 
zjadałem i miały one smak zielonych winogron... widziałem 
stary las i drzewa porośnięte mchem i wiewiórki, które tak 
szybko biegały po gałęziach, że podpaliły cały las...
   Potem obudziłem się i powiedzieli mi, że John Wolfgang 
nie żyje. Do naszego baraku przyprowadzili nowego chłopaka, 
nazywa się Osjan.
   Rano znowu poszliśmy na mszę. Ksiądz mówił o tym, że 
życie nie ma sensu, że stracił swoją wiarę, że nie ma Boga i 
nigdy Go nie było. Rozpłakał się i ukrył twarz w dłoniach. 
Nagle wyciągnął spod sutanny pistolet i strzelił sobie w 
usta. Krew obryzgała ołtarz. Do kaplicy wpadli nauczyciele i 
wypędzili nas na zewnątrz. Wieczorem rozmawiałem z Osjanem. 
Tylko on przeżył ze swojego baraku. Opowiedział mi o tym, 
jak pijany nauczyciel zatłukł dwóch chłopaków. Paliliśmy 
papierosy, przyzwyczaiłem się już do nich. Odkryłem też, że 
picie wódki może być przyjemne. Osjan mówił, że powinniśmy 
się zbuntować i uciec, ale ja wiedziałem, że to się nie uda. 
Oni są przecież dorośli.

   Następny dzień spędziliśmy w prosektorium. Wcześniej nie 
znałem tego słowa. Widzieliśmy, jak nauczyciele kroili 
trupy. Zdawało mi się, że to ci sami, których zamęczyli w 
izbie tortur. Dyrektor mówił, że musimy wiedzieć, co 
człowiek ma w środku, musimy wszystko dokładnie obejrzeć, 
zwłaszcza mózg i serce. Zapewniał nas, że nie zobaczymy 
ludzkiej duszy. Kiedyś myślałem, że nie wytrzymam widoku 
ludzkich wnętrzności, ale po tym, co już widziałem, krojone 
trupy nie robiły na mnie wrażenia. Potem przypomniałem 
sobie, że chciałem zostać w przyszłości lekarzem.
   Nauczyciele dali nam po butelce wódki i zostawili nas na 
noc w kostnicy. Kilku chłopaków pobiło się po pijanemu, 
potem wszyscy usnęli.
   Rano daliśmy trochę wódki strażnikowi naszego baraku. 
Dowiedzieliśmy się, że nazywa się Adolf. Nie udało nam się 
go upić i niczego więcej nam nie powiedział.
   Po obiedzie znów leżeliśmy w błocie.

   Następne trzy dni były cudowne. Nie wiem, może dla nich 
warto było to wszystko przecierpieć. Nauczyciel zaprowadził 
mnie do pokoju w głównym budynku. Tam czekała na mnie 
dziewczyna. Powiedziała, że ma na imię Lotta i że ma 
siedemnaście lat. Nauczyciel wyszedł i zamknął drzwi na 
klucz, byliśmy sami przez trzy dni i trzy noce. Ona 
obejmowała mnie i całowała. Pierwszej nocy rozebrała mnie i 
siebie i powiedziała, że zrobi ze mnie mężczyznę. Nigdy 
przedtem nie widziałem nagiej dziewczyny, bałem się, ale ona 
trzymała mnie za rękę. To było takie piękne, tamta noc i 
dwie następne.
   Czwartego dnia rano zabrali mnie z powrotem do baraku. 
Lotta powiedziała, że jeszcze na pewno ją zobaczę. Tego 
samego dnia wywieźli nas w góry. Mieszkaliśmy w namiotach. 
Myślałem, że może stąd uda się uciec, ale pilnowali nas 
strażnicy z psami. Pierwszego dnia w górach każdy uczeń 
musiał wtoczyć po stromym zboczu na górę wielki głaz. Znów 
padał deszcz. Widziałem, jak jednemu chłopakowi głaz 
zmiażdżył nogę. Strażnik strzelił mu dwa razy w pierś i 
zepchnął ciało do przepaści. Mnie udało się dotrzeć na szczyt. 
Wtedy jeden z nauczycieli zaśmiał się i kopnął mnie w głowę. 
Przewróciłem się, a głaz potoczył się na dół. Musiałem 
zaczynać od początku. Miałem ręce zdarte do krwi. W nocy 
słyszałem strzały, pewnie ktoś jednak spróbował uciekać. 
   Następny dzień nie różnił się prawie od poprzedniego. Tym 
razem musieliśmy dźwigać na szczyt tego samego wzgórza ciężką 
drewnianą belkę. Było bardzo gorąco, zalewał mnie pot. 
Szliśmy jeden za drugim i przewracaliśmy się co chwila, a 
nauczyciele okładali nas pejczami. Na szczycie czekał 
dyrektor. Wręczył każdemu obręcz z drutu kolczastego i kazał 
założyć ją sobie na głowę. Wszyscy posłuchali. Kiedyś nie 
wiedziałem, że można kogoś aż tak nienawidzić.
   W nocy śniło mi się, że ostrzę na kamieniu mój składany 
nóż i że potem na własnym gardle sprawdzam, czy jest dosyć 
ostry. 
   Rano przywieźli nas z powrotem do szkoły. Po obiedzie 
nauczyciel dał mi kopertę. Były w niej zdjęcia Lotty i 
Osjana. Oboje byli nadzy i leżeli w łóżku. Najpierw się 
rozpłakałem, potem pobiegłem do baraku i rzuciłem się na 
Osjana. Przewróciłem go na podłogę i waliłem pięściami po 
twarzy. Zabiłbym go, gdyby nas nie rozdzielili. Uspokoiłem 
się i pomyślałem, że nigdy wcześniej z nikim się nie biłem. 
Potem Osjan powiedział mi, że dostał takie same zdjęcia, 
tylko z Lottą i ze mną. Jemu przedstawiła się jako Ewa. 
Jednak kocham ją i wiem, że Osjan też. W nocy znów miałem 
złe sny, śniła mi się Lotta, całowałem ją i dotykałem jej 
piersi i brzucha i nagle zobaczyłem, że leżymy na środku 
placu i że otaczają nas chłopaki z kamieniami w dłoniach. 
Obudziłem się z krzykiem. Nie zasnąłem już, do rana paliłem 
papierosy.

   Po śniadaniu znów załadowali nas do ciężarówek. 
Wystarczyły dwie ciężarówki, została nas chyba połowa z 
tych, którzy zaczynali szkołę. Znów pojechaliśmy w góry, ale 
w inne miejsce. Wysiedliśmy w skalistym wąwozie. Dyrektor 
powiedział, że to kopalnia diamentów, że tutaj zarobimy w 
końcu trochę na nasze utrzymanie. Mówił, że trzeba 
rozkruszyć wiele ton skały, żeby odnaleźć diament, ale że 
praca ta opłaca się i że powinniśmy bardzo się starać. 
Dostaliśmy kilofy, młoty i taczki i pracowaliśmy do 
zmierzchu. Nocowaliśmy w jaskini na gołej ziemi.
   Cztery następne dni też tam spędziliśmy. Bolały mnie 
plecy i ręce, ale nie przestawałem pracować, bo ciosy 
strażników bolały jeszcze bardziej. Bardzo chciałem znaleźć 
chociaż najmniejszy diament, bo myślałem, że nie będę musiał 
dłużej pracować, ale wszystkie kamienie, które rozłupałem, 
były puste. Cały czas bardzo chciało mi się pić, 
dostawaliśmy tylko trzy kubki wody dziennie. Przewracaliśmy 
się pod ciężarem dźwiganego gruzu i od gorąca i kilku z nas 
już nie wstało. Nie wiem, jak to wytrzymałem. Może dlatego, 
że prawie wcale nie myślałem, tylko na oślep waliłem młotem. 
Jeden chłopak popełnił w kopalni samobójstwo, w nocy 
powiesił się na drzewie na sznurowadłach. Miał na imię 
Gutenberg. Żaden z nas nie znalazł diamentu. Ostatniego dnia 
dyrektor powiedział, że to nie była kopalnia, tylko zwykłe 
kamieniołomy, i że jesteśmy bandą głupców i darmozjadów.
   Tuż przed świtem byliśmy z powrotem w szkole. Pozwolili 
nam leżeć w barakach do obiadu. Leżałem na brzuchu, na 
plecach miałem bąble od słońca. Po południu zapędzili nas do 
jadalni. Krzesła były ustawione w kilku rzędach, a z przodu 
wisiał ekran. Zgasili światło i przez kilka godzin puszczali 
nam filmy, same o wojnie. Oglądaliśmy ludzi rozrywanych 
wybuchami, zatrutych gazem, rozstrzeliwanych, miażdżonych 
gąsienicami czołgów, walczących na bagnety, kryjących się 
przed samolotami, płonących żywcem. Zastanawiałem się, po co 
nam to pokazują, widzieliśmy przecież gorsze rzeczy na 
własne oczy z bliska, ale o nic nie pytałem. W nocy w baraku 
Conrad mówił, że chyba jesteśmy w szkole wojskowej. Ale 
dlaczego nie uczą nas obchodzić się z bronią?

   Następnego dnia pojechaliśmy do miasta. Każdy z nas 
został rozebrany do naga i zamknięty w klatce. Oprócz tego 
przyczepiono nam plastykowe czerwone nosy i ogony z kawałków 
sznurka. Klatki ustawiono na rynku. Miejscowi zbiegli się 
wokół nas i ryczeli ze śmiechu. Opluwali nas, dźgali kijami 
i rzucali kamieniami. Do każdej klatki przyczepiona była 
jakaś tabliczka, ale ze środka nie mogłem nic odczytać. Po 
godzinie tłum znudził się i trochę uspokoił. Dzieciaki 
rzucały mi ciastka i cukierki, brzydziłem się samym sobą, 
ale wszystko zjadłem, tak dawno nie jadłem słodyczy. Byliśmy 
zamknięci w klatkach całą noc.
   Nie od razu wróciliśmy do szkoły.
   Rano zaprowadzili nas do szpitala dla umysłowo chorych. 
Zwiedziliśmy wszystkie gabinety i cele, pokazywali nam 
ludzi, którzy śpiewali kościelne pieśni, którzy zjadali 
własne odchody, którzy wyli jak psy i ćwierkali jak ptaki, 
którzy miotali się od ściany do ściany albo klęczeli 
nieruchomi godzinami. Zostaliśmy tam jeszcze przez następne 
dwa dni. Zauważyłem, że wariatów można podzielić na trzy 
grupy: jedni śmieją się cały czas, inni płaczą, pozostali 
modlą się albo milczą, a to chyba to samo. Lekarze nie 
leczyli ich, tylko bili i polewali zimną wodą tych 
najgłośniejszych. Jeżeli któryś wariat był bardzo 
nieposłuszny, prowadzili go na elektrowstrząsy.
   Rozmawiałem z jednym pacjentem, był prawie normalny, miał 
na imię Newton i kiedyś był malarzem. Opowiedział mi, że 
malował krajobrazy, które widział przez zamknięte powieki. 
Po kilku latach widział przez powieki coraz słabiej i nie 
mógł malować krajobrazów, więc zrobił sobie dziury nożem w 
powiekach, żeby znów widzieć. Wtedy rodzina wezwała karetkę 
i Newtona zamknęli w szpitalu. Potem Newton dał mi złamany 
ołówek i poprosił, żeby mu zrobić zastrzyk. Nie wiedziałem, 
o co mu chodziło. Jeden z nauczycieli podszedł do nas i 
uderzył Newtona pałką w kark, a mnie popchnął na ścianę i 
kazał iść gdzie indziej.
   Ostatniego dnia w szpitalu musieliśmy budować domki z 
kart. Gdy któremuś udało się ustawić więcej niż trzy piętra, 
podchodził do niego dyrektor i dmuchał albo trząsł stołem i 
kazał zaczynać od nowa.
   Potem wróciliśmy do szkoły. Tamtego dnia prawie nas nie 
męczyli. Po obiedzie zostaliśmy w stołówce. Każdy dostał 
kartkę papieru i długopis i musiał napisać wypracowanie. Ja 
wylosowałem temat: "Czy Chrystus był dobrym cieślą?" Nic mi 
nie przyszło do głowy i oddałem czystą kartkę, ale nic mi 
nie zrobili, kazali iść spać.
   Rano poszliśmy do piwnicy. Każdego z nas nauczyciele 
zamknęli w ciasnej komórce i kazali być cicho. Leżałem w 
ciemności i w ciszy cały dzień i całą noc. Na zmianę spałem 
i budziłem się. Udało mi się na szczęście ukryć kilka 
papierosów i zapałki. Raz strażnik przyniósł kromkę chleba i 
trochę wody. Zjadłem i usnąłem. Przyśniło mi się, że mam 
psa, dużego i czarnego i że bawię się z nim, a potem łapię 
go za gardło i duszę, a on patrzy mi w oczy.

   Następny dzień był najważniejszy. Rano każdy z nas dostał 
zamiast mundurka granatowy garnitur, białą koszulę i krawat. 
Wykąpaliśmy się i założyliśmy nowe ubrania. Zaprowadzili nas 
na stołówkę. Dyrektor i naczyciele też byli odświętnie 
ubrani. Stoły i krzesła ustawiono inaczej niż zwykle. Każdy 
z nas siedział w dużej odległości od innych. Naprzeciw nas, 
przy długim stole siedział dyrektor i nauczyciele. Dyrektor 
wstał i powiedział, że dzień dzisiejszy to ostatni dzień 
naszego szkolenia, że teraz będziemy zdawać egzamin pisemny.
   Mówił jeszcze, że nasze społeczeństwo od wielu lat żyje w 
dobrobycie, spokoju, szczęściu i ogólnej beztrosce. Od lat 
nie było wojen i epidemii, nikt nie choruje na poważne 
choroby, nikt nagle nie umiera, nie ma bandytów i złodziei, 
nie ma szaleńców. Chciałem krzyknąć, że byliśmy przecież w 
szpitalu dla wariatów, ale dyrektor powiedział, że szpital, 
który zwiedzaliśmy, powstał tylko dla potrzeb naszej szkoły, 
normalnie szaleńców likwiduje się, tamci już gryzą piach.
   Dyrektor mówił, że przez wszystkie te dobrodziejstwa 
stępiła się ludzka wrażliwość i że w naszym społeczeństwie 
zabrakło prawdziwych pisarzy, artystów pióra. Mówił o 
małżach, ziarnach piasku, cierpieniu i perłach i że rząd 
postanowił zorganizować szkołę pisarzy, aby nasza kultura 
nie umarła do końca. My jesteśmy uczniami tej szkoły, 
młodzież to najlepszy materiał. Dostarczono nam wstrząsów, 
nowych doświadczeń i przeżyć, a my mamy zamienić to na 
literackie dzieła.
   Mówił, że każdy pisarz to wariat, ale nie każdy wariat to 
pisarz. Społeczeństwo nie potrzebuje wariatów. Wariatów nie 
przynoszących pożytku likwiduje się, wspominał już o tym. 
Szkołę opuścić ma jeden prawdziwy geniusz, reszta marnie 
skończy. Najlepszy, najwyżej dwu, choć to się dotąd nie 
zdarzyło, będzie bogaty i sławny, reszta zostanie zgładzona. 
Dyrektor pokazał w stronę okna. Na placu strażnicy ustawiali 
szubienice. Potem kazał nam napisać utwór literacki, prozą 
albo wierszem. Autor najlepszego przeżyje. Powiedział, że 
mamy na pisanie dokładnie pięć godzin. Rozejrzałem się po 
sali i policzyłem chłopaków. Było nas trzydziestu czterech. 
Wpatrywałem się w kartkę papieru i nie wiedziałem, co pisać.
   Kavka i jego sąsiad z przodu szeptali między sobą. 
Dyrektor podszedł do nich, wyciągnął z kieszeni rewolwer i 
strzelił im obu w głowę. Nauczyciele wywlekli ciała za nogi z 
sali.
   Przez dwie godziny nic nie napisałem, tylko bazgrałem po 
kartce. Potem ułożyłem wiersz dla Lotty:
   Pierwsza litera jest jak klepsydry prawa połowa.
   Druga to pierścień albo źrenica.
   Trzecia jest sierpem Księżyca.
   Czwarta - drabina z jednym szczeblem; zaraz koniec słowa.
   Piąta - jak skrzydło wiatraka.
   Ostatnia - dolne kły wilkołaka.
   Ale pomyślałem, że to za krótkie i że nie wiadomo, o co w 
tym chodzi. Postanowiłem w końcu opisać wszystko, co 
wydarzyło się w szkole, najważniejsze wydarzenia w moim 
życiu, może ostatnie. I teraz siedzę przed zapisanymi 
kartkami. Zegar na ścianie jadalni pokazuje, że zostało 
jeszcze osiem minut.
   Wszystko zajęło mi siedemnaście stron. Pisałem bardzo 
niestarannie.
   Wyglądam przez okno i modlę się, żeby te strony były 
dobrą literaturą.
                                         Grzegorz Janusz

                       GRZEGORZ JANUSZ
   Urodzony 22 czerwca 1970 r. w Łowiczu. Jeden z laureatów 
naszego trzeciego literackiego konkursu AD 1990. Kończy 
germanistykę na Uniwersytecie Warszawskim. Specjalnością 
Grzegorza są szydercze, prowokacyjne, przewrotne miniatury 
literackie z intelektualnym haczykiem - publikowaliśmy je 
już czterokrotnie: "NF" nr 4/92, 7/93, 2/94 i 8/94.
   Przedstawione dziś, ciut dłuższe "Moje pierwsze dzieło" 
stanowi (między innymi, oczywiście, bo można czytać rzecz 
bardzo głęboko) ironiczny i przerażający komentarz G. J. do 
podanego na naszych łamach faktu, iż jeden z kolegów-
fantastów naucza pisania w szkole. Wśród dziesiątków modeli 
i filozofii szkolnictwa artystycznego propozycja Grzegorza 
Janusza idzie chyba najdalej. I co ty na to, Przewodasie - 
czy zmodyfikujesz swoją ramówkę i uzupełnisz programy!?
                                                      (mp)
