Autor: Veronica Colin
Tytul: Kosz pełen kamieni

(A Basket of Stones)

Z "NF" 3/96


   Budził się dzień. Czekałam na końcu drogi, tam, gdzie drzewa 
rosną znacznie rzadziej niż w głębi lasu. Nad rzeką wisiały 
smugi mgły, a słońce powoli wspinało się po niebie. Za godzinę 
powinno wznieść się nad szczyty gór i oświetlić tę stronę 
doliny.
   Wstałam jeszcze przed świtem, żeby nakarmić konia, 
obrządzić go i zaprząc do dwukółki. Zajęło mi to więcej czasu 
niż się spodziewałam - ręce miałam tak zmarznięte, że z trudem 
radziłam sobie z wiekową skórzaną uprzężą - ale mimo wszystko 
zdążyłam na czas.
   Oni natomiast wyraźnie się spóźniali. Przechadzając się w 
tę i z powrotem, i rozcierając zgrabiałe ręce zastanawiałam się, 
co mogło być tego przyczyną. Zazwyczaj byli bardzo punktualni. 
Wreszcie nad szczytami drzew pojawił się znajomy kształt 
transportera, który na chwilę zawisł nad polaną, po czym powoli 
osiadł na tym samym miejscu co zawsze. Koń spłoszył się trochę, 
więc chwyciłam go za uzdę i gładząc po pysku przemawiałam do 
niego łagodnie aż do chwili, kiedy ucichło irytujące brzęczenie 
silników.
   W bocznej ścianie transportera otworzyły się drzwi i z 
wnętrza niezbyt pewnym krokiem wyszedł człowiek. Zawołałam do 
niego, a on spojrzał na mnie, powoli zszedł po trapie i ruszył w 
moją stronę.
   Był potężnie zbudowanym, wysokim mężczyzną - tak wysokim, 
że rękawy granatowego kombinezonu, w który go ubrali, sięgały 
mu zaledwie do połowy przedramion. Do piersi mocno przyciskał 
niewielki plastykowy pojemnik. Miał bladą cerę i głęboko 
osadzone, podkrążone oczy. Długotrwała hibernacja odcisnęła na 
nim swoje piętno, a z tego, co słyszałam, zaraz po powrocie 
wzięli go ostro w obroty.
   Teraz jednak był tutaj.
   - Nazywam się Anna - powiedziałam podniesionym głosem, 
ponieważ pilot uruchomił silniki i transporter powoli uniósł 
się w powietrze. - Wsiadaj do wózka. Czeka nas dość długa 
droga, a nie wydaje mi się, żebyś miał ochotę na spacer. 
Poradzisz sobie?  
   - Tak.
   Z trudem wspiął się na wysoki stopień i przycupnął na 
wąskiej drewnianej ławeczce.
   Wskoczyłam z drugiej strony, szarpnęłam lejcami i dwukółka 
powoli potoczyła się wąską leśną drogą. Zimowe wichury 
poprzewracały sporo drzew, więc kilka dni temu musiałam 
je pousuwać. W powietrzu czuć było zapach drewna. Koń 
niespiesznie podążał w stronę domu, od czasu do czasu 
pochylając głowę, by skubnąć trochę świeżej trawy.  
   Zerknęłam ukradkiem na mężczyznę. Był spięty, jego 
wychudzona twarz przypominała maskę. Tylko oczy poruszały się 
bez przerwy, chłonąc otaczające go widoki.
   - Do domu dotrzemy najwcześniej za godzinę - powiedziałam 
tak cicho, że musiał pochylić się w moją stronę, by cokolwiek 
usłyszeć. - Potrzebujesz czegoś?
   Pokręcił głową. Jechaliśmy w milczeniu aż do chwili, kiedy 
znaleźliśmy się na odkrytym terenie, w pełnym blasku słońca. Na 
ciemnoniebieskim niebie nie było ani jednej chmurki.
   - Włóż to - poleciłam, wręczając mu starą czapkę, a on 
posłusznie założył ją na głowę. Pomogłam mu ułożyć płócienny 
fartuszek w taki sposób, żeby zasłaniał kark. - Trzeba uważać 
na słońce - dodałam. - Nowa warstwa ozonowa jeszcze nie jest 
tak gruba jak powinna. Lepiej nie ryzykować.
   Mruknął coś niewyraźnie. Żadnych pytań. Szczerze mówiąc, 
nie oczekiwałam ich na tak wczesnym etapie. Spróbowałam 
wyobrazić sobie, że jestem na jego miejscu, spojrzeć na dolinę 
jego oczami przyzwyczajonymi do regularnych kształtów maszyn, 
wyblakłych kolorów, czarnych cieni o wyraźnych granicach. Tutaj 
otaczała go chaotyczna mieszanina światła, barw i dźwięków: 
wiatr kołysał gałęziami modrzewi pokrytych delikatnymi, 
soczyście zielonymi igłami, nieregularne, kamieniste koryto 
rzeki wypełniała spieniona, donośnie szumiąca woda.
   Będzie potrzebował sporo czasu, żeby się przyzwyczaić, ale 
czas nie stanowił problemu. Mogłam zaofiarować mu go tyle, ile 
zechce.

   Zaraz po dotarciu do domu wyprzęgłam konia i zaprowadziłam 
go na padok, gdzie przez chwilę dokazywał jak źrebak, a potem 
zaczął tarzać się, parskając głośno z rozkoszy.
   Mój gość stał bez ruchu czekając, aż skończę. Poczułam 
krótkotrwały przypływ irytacji; dlaczego oni wszyscy zjawiają 
się w takim stanie?
   - Chodź.
   Weszłam pierwsza, wskazując mu drogę do obszernej kuchni 
połączonej z pokojem dziennym. W palenisku wciąż jeszcze 
żarzyło się kilka węgli, więc dorzuciłam trochę drewna, 
rozdmuchałam płomień i postawiłam czajnik z wodą.
   - Powiedzieli ci coś o tym miejscu?
   - Niewiele - odparł zaskakująco silnym głosem. - Tylko 
tyle, że potrzebuję odpoczynku, więc wyślą mnie tam, gdzie będę 
mógł stopniowo przyzwyczajać się do życia w nowoczesnym 
świecie. - Obrzucił spojrzeniem zioła suszące się pod 
belkowanym sufitem, moje zabłocone buty stojące przy drzwiach, 
czajnik syczący cicho na kuchni. - Tyle że ten świat wcale nie 
wydaje mi się taki nowoczesny.
   - Znajdujemy się w Parku Narodowym Sektora Północno-
Wschodniego, a ja jestem Anna Lawers, kustosz. Opiekuję się tą 
częścią Parku. Moja specjalność to rekonstrukcja dawnych 
ekosystemów rolniczo-leśnych. Prowadzę coś, co kiedyś nazywało 
się małym gospodarstwem, hoduję zwierzęta, uprawiam różne 
rośliny i jestem prawie całkowicie samowystarczalna. Coś w 
rodzaju żywego eksponatu muzealnego. Od czasu do czasu 
przyjmuję także gości, takich jak ty.
   - Takich jak ja... A więc życie większości ludzi wygląda 
inaczej niż twoje?
   - Zupełnie inaczej. Jak długo cię nie było?
   - Ponad trzysta lat waszego czasu. Spodziewałem się wielu 
zmian, ale...
   Nie dokończył zdania, tylko ciężko opadł na krzesło.
   - Zaraz będzie herbata - powiedziałam. - A potem pokażę ci 
twój pokój. Będziesz mógł odpoczywać, jak długo zechcesz.

   Przez pozostałą część dnia robiłam to samo co zwykle: 
doglądałam inwentarza, przekopywałam poletko ziemniaków, 
naprawiałam płot. O zmierzchu wróciłam do domu, wzięłam 
prysznic i założyłam czyste ubranie. Z jego pokoju nie 
dobiegały żadne odgłosy, więc ostrożnie uchyliłam drzwi i 
zajrzałam do środka.
   Spał na wznak, całkowicie ubrany, z wyjątkiem butów, które 
ściągnął przed położeniem się do łóżka i rzucił pod ścianę. 
Wciąż tulił do piersi plastykowy pojemnik. Oddychał tak słabo, 
że na pierwszy rzut oka wyglądał jak nieboszczyk.

   Jon Wicklow, piąty oficer naukowy wyprawy numer 291 do 
Układu Fenicjańskiego. Tej, która zaginęła bez wieści ponad 
sto pięćdziesiąt lat temu. Przed trzema tygodniami na orbicie 
wokółziemskiej pojawiła się kapsuła ratunkowa, nadając na 
rzadko używanej częstotliwości sygnał awaryjny. Jedynym 
pasażerem okazał się Jon, zamknięty w kokonie hibernacyjnym. 
Maksymalny dopuszczalny okres hibernacji wynosił dwadzieścia 
lat; on przespał półtora wieku. Żył i chyba nawet nie postradał 
zmysłów, ale nie pamiętał, gdzie był ani co się stało z 
pozostałymi członkami dziesięcioosobowej załogi. Z pamięci 
komputera pokładowego ktoś pracowicie wykasował wszystkie 
zapisy.
   Oprócz Jona w kapsule znajdowało się kilkanaście kamieni - 
zwykłych otoczaków, takich, jakie można znaleźć na brzegu niemal 
każdej rzeki. Pobieżne badania pozwoliły ustalić, iż są to 
kawałki kwarcytu, powszechnie spotykanej skały metamorficznej. 
Jon ani na chwilę nie rozstawał się z kamieniami i nie chciał 
nawet słyszeć o tym, by oddać je do dokładniejszej analizy.
   Nagle otworzył oczy i usiadł na łóżku.
   - Zrobiłam obiad - powiedziałam. - Chodź, trzeba coś zjeść.
   Był bardzo głodny. Zajadał ze smakiem, wymazując sos 
kawałkami razowego chleba. Na deser były jabłka; wziął jedno, 
po czym rozejrzał się niepewnie dokoła.
   - Jeśli szukasz sterylizatora, to nic takiego tu nie 
znajdziesz - poinformowałam go. - Ale nie przejmuj się, żywność 
jest stuprocentowo bezpieczna. Poza tym wszystkie starannie 
umyłam.
   Nie sprawiał wrażenia przekonanego, niemniej jednak zjadł 
jabłko ze skórką i ogryzkiem, podczas gdy ja zaparzałam 
herbatę. Czułam potworne zmęczenie. To był ciężki dzień.
   - Co ja tu właściwie mam robić? - zapytał niespodziewanie. 
- To miejsce... - Zatoczył ręką koło. - I ty... Nie 
spodziewałem się czegoś takiego.
   - A czego się spodziewałeś?
   - Bo ja wiem? Betonowej celi. Zastrzyków ze skopolaminy. 
Przesłuchań.
   - Myliłeś się. - Wstałam i zaczęłam sprzątać ze stołu. - 
Rób, co chcesz. Możesz chodzić, gdzie cię oczy poniosą. Dokoła 
masz osiemset kilometrów kwadratowych dziewiczego terenu. 
Odpoczywaj, śpij, czytaj. W kącie stoi czytnik na baterie 
słoneczne ze sporym zapasem tekstów naukowych. Gdybyś miał 
ochotę popracować, zawsze znajdę dla ciebie zajęcie, ale nie 
traktuj tego jako obowiązku. Wrócisz do prawdziwego świata 
dopiero wtedy, kiedy sam poczujesz, że jesteś gotów.

   Przez pierwszy tydzień nie odstępował mnie ani na krok, 
przyglądając się, jak pracuję w domu i ogrodzie. Zorientowawszy 
się w rozkładzie moich zajęć, zaczął pomagać mi w najprostszych 
czynnościach: zbierał jajka, zamykał na noc kury w kurniku, 
czyścił i poił konia. Ostre rysy jego twarzy trochę 
złagodniały, bladość ustąpiła miejsca zdrowej opaleniźnie. 
Zaczął szybko przybierać na wadze, w związku z czym 
pewnego dnia musiałam wybrać się do magazynu po nowy 
kombinezon.
   - Zwykle jeżdżę tam konno raz w miesiącu - wyjaśniłam. - 
Przywożę rzeczy, bez których nie sposób się obejść: nasiona, 
sól, narzędzia. Jeśli potrzebuję czegoś poważniejszego, na 
przykład desek albo drutu kolczastego, biorę dwukółkę, a w 
razie jakiejś nagłej awarii mogę zażądać dostawy przez 
komunikator.

   Po kolacji siedzieliśmy przy kominku rozmawiając o różnych 
głupstwach. Jon od niedawna zapuszczał się dość daleko w 
dziewiczą okolicę, a po powrocie z wypiekami na twarzy opowiadał 
mi, gdzie był i co widział. Zawsze zabierał ze sobą plastykowy 
pojemnik.
   - Nikogo nie spotykam, zupełnie nikogo, za to czasem 
widuję jelenie i króliki. Wczoraj wieczorem o zmierzchu 
zaskoczyłem starego, dorodnego borsuka, który jakby nigdy nic 
szedł sobie ścieżką. Myślałem, że już dawno temu zostały 
wytępione.
   - Niewiele brakowało, a tak by się stało - odparłam. - 
Teraz prawie wszystkie dziko żyjące ssaki są pod ścisłą 
ochroną, więc w parkach takich jak ten ich liczba szybko 
rośnie. Wyjątek stanowią króliki: na nie można polować bez 
ograniczeń. Jutro na obiad będzie gulasz z królika, bo 
przydybałam jednego w ogrodzie.
   - Podoba mi się tutaj - powiedział Jon. - Żyje się ciężko, 
ale przyjemnie. Kiedy chodzę, wyraźnie czuję skałę pod warstwą 
ziemi, jak kości pod skórą... - Umilkł na chwilę, po czym 
zapytał: - Anno, dlaczego nie zadajesz mi żadnych pytań?
   - O co?
   - O wyprawę do Układu Fenicjańskiego. Zanim... Zanim mnie 
tu przywieźli, wypytywali mnie niemal bez przerwy.
   - Jeśli zechcesz, sam mi opowiesz - odparłam jakby nigdy 
nic. - Cokolwiek się stało, wydarzyło się setki lat temu, więc 
jakby w innym życiu. Może jest ważne, a może wcale nie.
   - Myślę, że jest ważne - powiedział, wpatrując się w 
ogień. - Ale na razie nie chcę o tym myśleć. Za bardzo boli.
   Tej nocy słyszałam, jak szlocha w swoim pokoju. Leżałam z 
szeroko otwartymi oczami jeszcze długo po tym, gdy zapadła 
cisza.

   Dwa dni później pokazał mi kamienie. Dyskutowaliśmy o 
sposobach wznoszenia ścian i murów w związku z moim planem 
otoczenia padoku kamiennym ogrodzeniem. Włączyłam czytnik, by 
pokazać mu lotnicze zdjęcia północnych wrzosowisk 
poprzecinanych szarymi pręgami.
   - Te mury mają kilkaset lat. Przeczytałam wszystko, co 
napisano na ich temat i jestem pewna, że też potrafię takie 
zbudować. Potrzeba mi tylko drewnianych szalunków, pionu i 
porządnego młotka... Najgorsze jest zbieranie kamieni. Zaczęłam 
dwa lata temu, ale wątpię, czy wystarczyłoby mi ich choćby na 
jedną stronę.
   Nagle uświadomiłam sobie, że za wiele mówię i raptownie 
umilkłam, ale Jon nie zwrócił na to uwagi. Chyba udzielił mu 
się mój zapał.
   - Chętnie ci pomogę, naprawdę. Nie powinnaś sama robić 
wszystkiego.
   - Na tym polega moja praca - odparłam. - Na odtwarzaniu, 
powtórnym odkrywaniu, kopiowaniu dawnych metod. Budowanie murów 
to nic wielkiego. Potrzebuję tylko czasu i mnóstwa kamieni.
   - Kamienie... - powtórzył z namysłem. - Czym dla ciebie 
są?
   - Łatwo dostępnym materiałem, którego ludzie używali od 
zarania cywilizacji. Budowali z nich schronienia, robili 
narzędzia, rzeźbili ołtarze i posągi, szlifowali i polerowali, 
żeby służyły ozdobie... Czasem myślę, że są też zaprzeczeniem 
przemijania. Weź na przykład piramidy: wciąż istnieją, podczas 
gdy ich budowniczowie już dawno obrócili się w proch.
   - To banał.
   - Wcale nie. Naprawdę tak uważam.
   - Kiedyś myślałem podobnie jak ty. Znam się trochę na 
geologii, bo szkolono nas przed wyprawą. Naturalnie mam tylko 
podstawowe wiadomości, bo specjalistką w tej dziedzinie była... 
Zapomniałem, jak się nazywała. W każdym razie jedno nie 
ulegało dla nas wątpliwości: gdziekolwiek dotrzemy, na pewno 
znajdziemy tam kamienie, skały, góry i kratery. To wspólna 
cecha wszystkich planet bez względu na to, jakie formy życia 
zamieszkują ich powierzchnię albo kryją się w różnych 
zakamarkach i szczelinach. Kiedy wylądowaliśmy...
   Zdjął plastykowy pojemnik przewieszony na pasku przez 
oparcie krzesła, położył go na stole, otworzył i obrócił w moją 
stronę.
   W środku były kamienie. Kilkanaście rzecznych kamieni 
trochę mniejszych od kurzych jaj, w większości gładkich, z 
nielicznymi wgłębieniami, porowatościami i rysami. Każdy inny. 
Błyszczały w blasku ognia. Były piękne.

   Spojrzałam na Jona, po czym wyciągnęłam ręce i podniosłam 
jeden z nich. Wydawał się ciepły, jego dotyk zaś działał 
dziwnie uspokajająco. Przez minutę albo dwie obracałam go w 
dłoniach, następnie zaś, tknięta jakimś impulsem, przyłożyłam 
kamień do czoła i zamknęłam oczy.
   Jon wyrwał mi go tak gwałtownie, że aż krzyknęłam.
   - Nie wolno ci tego robić! - wysyczał, blady z 
wściekłości. - Nigdy, rozumiesz?
   Nic nie odpowiedziałam, tylko patrzyłam, jak delikatnie 
wkłada kamień do pojemnika.
   - Tylko tyle pozwolili mi zatrzymać - odezwał się ponownie 
po dłuższej chwili. - Na pamiątkę.
   - Oni, to znaczy kto?
   - No, tamci. Załoga. Casper, Mike, Lee-Yung i cała reszta. 
Udało nam się, chyba nawet za bardzo.
   Oparłam łokcie na stole.
   - Mów dalej.
   - Na pewno wiesz, że nasza wyprawa była jedną z wielu, 
jakie wyruszyły niemal w tym samym czasie. Ich celem było 
znalezienie nowych planet, na których mogliby zamieszkać 
ludzie. W chwili, gdy startowaliśmy, liczba ludności Ziemi 
przekroczyła piętnaście miliardów. Było tak ciasno, że prawie 
nie dało się ruszyć. Ścisk, tłok, brak miejsca... - 
Ruchem głowy wskazał za okno. - Teraz chodzę całymi dniami i 
nikogo nie spotykam. Co się stało? Czyżby wszyscy wyemigrowali 
na inne planety?
   - Rzeczywiście, sytuacja trochę się ustabilizowała - 
odparłam ostrożnie. - Większość wypraw, o których wspomniałeś, 
zakończyła się fiaskiem. Owszem, natrafiono na parę 
interesujących planet, ale zawsze było jakieś "ale": brak wody, 
za dużo dwutlenku węgla, za niskie albo za wysokie ciśnienie 
atmosferyczne... Potem wybuchły Wojny Biologiczne i problem 
jakby sam się rozwiązał. Spełniły tę samą rolę co Czarna Śmierć 
w średniowieczu.
   Opowiedziałam mu o zmutowanych wirusach uwolnionych przez 
grupy terrorystyczne z pilnie strzeżonych laboratoriów. 
Rozprzestrzeniały się błyskawicznie, zbierając obfite żniwo, 
ponieważ nikt nie wiedział, jak z nimi walczyć.
   - Umierały miliony, dziesiątki milionów ludzi. Oglądałam 
to na starych taśmach wideo. To były okropne czasy. Od tamtej 
pory staramy się naprawić zniszczenia...
   - Niektórzy jednak przeżyli.
   - Owszem. Częściowo za sprawą przypadku, częściowo dzięki 
wrodzonej odporności. Przetrwali wcale nie najsilniejsi, tylko 
ci, którzy dysponowali odpowiednim zestawem przeciwciał.
   Roześmiał się cicho.
   - Czy to nie zabawne? Odbyliśmy tak długą podróż, a kiedy 
znaleźliśmy to, po co nas wysłano, okazuje się, że nikt tego 
nie potrzebuje! - Spojrzał na kamienie. - Nigdy w życiu nie 
widziałem czegoś równie pięknego. Wszystko było tam takie, jak 
należy: doskonałe powietrze, mnóstwo słodkiej wody, obfita 
roślinność. Żadnych kręgowców, ale w morzach i tak roiło się od 
życia. Porównałbym to z paleozoikiem na Ziemi. Bujna, niczym 
nie skażona przyroda.
   - Mimo to wróciłeś.
   - Tamci chcieli zostać, zatrzymać wszystko dla siebie. 
Sprzeciwiłem się. Przypominałem im o naszym zadaniu, o 
zobowiązaniach wobec ludzkości... Tak im zalazłem za skórę, że 
w końcu dosypali mi do jedzenia jakiegoś środka 
oszałamiającego, wsadzili do kapsuły i wysłali w drogę 
powrotną. Po trzech latach samotności zdecydowałem się na 
hibernację. Niewiele mnie obchodziło, czy się z niej 
kiedykolwiek obudzę.
   - A kamienie?
   - Zebraliśmy mnóstwo próbek. Dali mi jedną na pamiątkę. 
Nie sądzisz, że to wyjątkowo wspaniałomyślny gest?
   Podnosząc się z krzesła musnęłam palcami jego rękę.
   - Zapomnij o tym. Jesteś z powrotem w domu.
   - W domu... - powtórzył z goryczą. - Gdzie jest mój dom? 
Na pewno nie tutaj. Ja nie jestem stąd.

   Nazajutrz zeszłam nad rzekę, ścięłam kilka naręczy 
wiklinowych gałązek, po czym usiadłam w progu i uplotłam 
koszyk. Może nie wyglądał najpiękniej, ale ja i tak byłam
zadowolona ze swego dzieła. Wręczyłam go Jonowi, kiedy wybierał 
się na kolejny spacer.
   - To na kamienie - powiedziałam. - Wymościłam go papierami 
i mchem, a tu masz uchwyt, gdybyś chciał zabrać go ze sobą. 
Gdybyś jednak zdecydował się zostawić je w domu, obiecuję, że 
nie tknę ich palcem.
   - Prezent! - ucieszył się jak dziecko. - Anno, jesteś...
   Przerwał w pół zdania i odwrócił wzrok, jakby zawstydził 
się z jakiegoś powodu, po czym ostrożnie przełożył kamienie z 
pojemnika do kosza.
   - Jak jaja w gnieździe - zauważyłam z uśmiechem. - Postaw 
je w słońcu. Niech zobaczą, do jakiego świata trafiły.
   Postawił koszyk przy drzwiach, w plamie słonecznego 
blasku, a następnie cofnął się o krok i powiedział:
   - Chyba rzeczywiście zostawię je tutaj... Naturalnie jeśli 
nie masz nic przeciwko temu? - dodał pospiesznie.
   - Skądże znowu - odparłam. - Nie wracaj zbyt późno.
   Długo patrzyliśmy sobie w oczy, po czym odwrócił się 
raptownie i chwilę potem zniknął w lesie.

   Kolację jedliśmy powoli, smakując każdy kęs. Przyniosłam z 
piwnicy dzbanek młodego wina, który opróżniliśmy do dna.
   - Chodź do łóżka - powiedziałam wreszcie, wstałam od 
stołu, podeszłam od tyłu do Jona i objęłam go, tuląc policzek 
do jego twarzy. Zacisnął ręce na moich przegubach, jakby bał 
się, że zaraz ucieknę. Jego włosy pachniały dymem.
   - Chodź do łóżka - powtórzyłam. - Już pora.

   Kochał się ze mną tak, jak tego oczekiwałam: gwałtownie i 
szybko. Zbyt szybko. Za drugim razem był ostrożniejszy, zwracał 
uwagę nie tylko na siebie, ale starał się także zaspokoić moje 
potrzeby. Nie tylko czerpał rozkosz, lecz również próbował się 
nią dzielić.
   - Pragnąłem cię od pierwszego dnia - wyszeptał. - Nawet 
wtedy, kiedy nosiłaś ten okropny zielony kombinezon.
   Przesunął rękę na moją pierś. Leżeliśmy spleceni nogami. 
Nasze spocone ciała szybko stygły. Zadrżałam, a on naciągnął na 
nas kołdrę.
   - Zostań ze mną - poprosił drżącym głosem. - Nie odchodź. 
Nigdy.
   - Nie mam najmniejszego zamiaru - odparłam czując, jak 
zapadam w sen.

   Obudziłam się o świcie. Jon leżał oparty na łokciu 
wpatrując się we mnie, delikatnie przesuwając palcami po mojej 
twarzy. Na łóżku między nami stał kosz pełen kamieni.
   - Jesteś piękna, Anno. Leż spokojnie, nie ruszaj się. Chcę 
się z tobą czymś podzielić.
   Bardzo delikatnie położył mi na czole jeden z kamieni. Był 
chłodny i ciężki. Leżałam nieruchomo jak posąg.
   - Ten kamień zabierze cię w miejsce, w którym byłem. 
Poproś go o to. Szybko. Teraz.
   Minęła długa chwila.
   - Co widzisz? - zapytał.
   Miałam wrażenie, że jego głos dociera do mnie z wielkiej 
odległości.
   - Nic... - odparłam z wahaniem. - Chociaż, zaczekaj... 
Tak, światło jest zupełnie inne. Wszędzie dokoła czerwone 
cienie, wiatr podrywa tumany pyłu. Trochę się przejaśnia. W 
oddali widzę góry, ale tutaj teren jest płaski. To chyba 
wierzchołek jakiegoś płaskowyżu, bo kilka kroków ode mnie jest 
krawędź przepaści. Ktoś tam stoi...
   Ucisk na czole zelżał. Otworzywszy oczy, ujrzałam mokrą od 
łez twarz Jona.
   - A więc na ciebie też to działa - powiedział. - 
Wiedziałem.
   - Jon, ja tam byłam! Mogłam się poruszać, słyszałam 
wycie wiatru, czułam smak pyłu... To było tak realne, jakby 
działo się naprawdę! W jaki sposób...
   - Nie mam pojęcia. Te kamienie to coś w rodzaju wyjątkowo 
silnego medium empatycznego, które uaktywnia się pod wpływem 
fal mózgowych, ciepła albo czegoś takiego. Wyobraź sobie 
urządzenie rejestrujące, które niczego nie zapomina, które 
potrafi bez końca odtwarzać na twój użytek wszystkie zdarzenia, 
jakich było świadkiem. Musisz tylko poprosić je, by pokazało ci
właśnie to, co chcesz zobaczyć. Pojedynczy kamień ma zasięg 
około stu metrów, a jego pamięć sięga wielu milionów lat wstecz.
   - Kiedy na to wpadłeś?
   - Prawie od razu. Właściwie powinny być trudne do 
znalezienia, bo leżały porozrzucane w znacznych odstępach i 
niczym nie różniły się od zwykłych kamieni, ale zdawały się 
wołać do nas, prosić, żebyśmy podnieśli je, wzięli do ręki... 
Początkowo korzystaliśmy z nich bez opamiętania, lecz bardzo 
szybko przekonaliśmy się o własnych ograniczeniach. Jeden 
kamień - proszę bardzo, ale już nawet dwa to było za wiele. - 
Umilkł na chwilę, pogrążony głęboko we wspomnieniach, po czym 
mówił dalej. - Jak tylko poznaliśmy ich możliwości, zaczęliśmy 
je zbierać, zaznaczać na mapie miejsca, w których je 
znaleźliśmy, opisywać i tak dalej.
   - Dlaczego te, które przywiozłeś, przez cały czas 
trzymałeś w zamkniętym pojemniku?
   - Ponieważ po to, by zacząć działać, potrzebują światła. W 
ciemności niczego nie rejestrują. Zrobiłem to na wszelki 
wypadek, bo nie wiedziałem do jakiego świata wracam.
   - Tam nic nie rosło - powiedziałam spokojnie. - To nie był 
raj, o którym opowiadałeś.
   - Kiedyś był - odparł Jon. - Dowiedzieliśmy się tego od 
kamieni. Woda, roślinność, ciepło... Teraz została tylko 
pustynia. Ten potworny wiatr wieje tam bez przerwy.
   Jego ciałem wstrząsnął dreszcz. Odwróciłam się na bok i 
przytuliłam go mocno.
   - To nie wszystko - ciągnął głosem niewiele donośniejszym 
od szeptu. - Zabiłem człowieka. Lee-Yunga. Właściwie bez 
powodu. Wszyscy byliśmy podenerwowani, kłótnie wybuchały z 
najbłahszych przyczyn. Pewnego dnia zbieraliśmy razem 
kamienie, on powiedział coś, co mi się nie spodobało, a ja 
straciłem panowanie nad sobą. Nagle zapragnąłem stłuc na krwawą 
miazgę tę jego kretyńską, wiecznie zadowoloną twarz. Staliśmy 
właśnie na krawędzi przepaści, więc przyszło mi do głowy, że 
wystarczy go lekko popchnąć i sprawa będzie załatwiona. Tak też 
zrobiłem.
   Spadał powoli, z szeroko rozpostartymi rękami i nogami, od 
czasu do czasu odbijając się od ściany urwiska. Nie krzyknął; 
dopiero kiedy runął na dno rozpadliny, do moich uszu dotarł 
okropny, głuchy odgłos. Zbiegłem na dół i przekonałem się, że 
jeszcze żyje, mimo zmiażdżonej klatki piersiowej, połamanych 
kończyn i zmasakrowanej twarzy. Przyglądałem mu się przez kilka 
sekund, po czym chwyciłem najbliższy kamień i z całej siły 
rąbnąłem go w głowę. Musiałem to zrobić. Nie mogłem patrzeć na 
jego cierpienia.
   Milczałam.
   - W bazie powiedziałem, że Lee-Yung niedługo wróci, po 
czym wsiadłem do kapsuły, włączyłem procedurę awaryjną i 
uciekłem, zostawiając ich na pastwę losu.
   Odetchnęłam głęboko.
   - A kamienie?
   - Zanim odszedłem od Lee-Yunga, wyzbierałem wszystkie, jakie 
mogłem znaleźć. Każdy z nich pokazałby im, co naprawdę zrobiłem. 
Obejrzałem to raz, w kapsule. - Odniosłam wrażenie, iż w jego 
oczach dostrzegam kosmiczną pustkę. - Zaraz potem uruchomiłem 
kokon hibernacyjny.
   - Chcę zobaczyć to na własne oczy - powiedziałam. - 
Proszę.
   Jon podał mi kamień, a ja odwróciłam się na drugi bok i 
przycisnęłam do czoła chłodny, obły przedmiot. Czułam 
skulone ciało Jona przyciśnięte do mojego.

   - Wszystko było tak, jak mówisz - powiedziałam dużo 
później. - Z jednym wyjątkiem: nie zabiłeś Lee-Yunga. Sam się 
poślizgnął.
   - Ale chciałem to zrobić!
   - Wiem - odparłam. - Czułam twoją wściekłość, przerażenie, 
kiedy zbiegałeś po stromiznie, wreszcie ból i rozpacz, kiedy go 
dobijałeś. Kamienie rejestrują nie tylko obrazy, lecz także 
uczucia i emocje, a nawet myśli.
   Jon skinął głową.
   - Odsłaniają wszystko, nawet rzeczy, z których istnienia 
nie zdajemy sobie sprawy. Docierają na najmroczniejszych 
zakamarków duszy i umysłu. - Umilkł na krótko, po czym dodał: - 
Anno, między nami nie będzie tajemnic. Już nigdy.
   Poczułam lodowate ukłucie strachu. Przez cały miniony 
dzień kamienie stały na progu domu, w pełnym blasku słońca.
   - Zaraz po powrocie chciałem się ich pozbyć, ale okazało 
się, że nie mogę. Potrzebuję ich, chyba już wiem do czego. Żeby 
być tak blisko drugiego człowieka, jak to tylko możliwe, żeby 
nigdy nie być samotnym. Anno, powiedz mi, że mnie kochasz! Chcę 
słyszeć twój głos, chcę czuć dotyk twego ciała... Powiedz mi, 
że mimo wszystko mnie kochasz!
   - Kocham cię, Jon. - Pocałowałam go i wstałam z łóżka. - 
Już późno. Muszę nakarmić zwierzęta, wziąć się do pracy. Śpij. 
Spróbuj zapomnieć o tym, co się stało.

   Później, w ciągu dnia, wpadłam na chwilę do domu i weszłam 
do kuchni, zostawiwszy zabłocone buty przed drzwiami. Jon 
gdzieś zniknął, ale na stole, na białej kartce, leżały trzy 
mikrorejestratory przypominające ohydne owady z długimi, 
giętkimi kończynami. Poczułam, jak robi mi się niedobrze.
   Jon zjawił się kilka minut później, usiadł przy stole i 
ukrył twarz w dłoniach.
   - Kamienie wszystko mi pokazały - powiedział bezbarwnym 
tonem. - Zaufałem ci, Anno. Dlaczego to zrobiłaś?
   - Ponieważ standardowe metody przesłuchań nie dały 
rezultatów - odparłam. - Nie uwierzyli w twoją bajeczkę o 
rajskiej planecie, więc przywieźli cię do mnie.
   - Robiłaś to już wcześniej?
   Skinęłam głową.
   - Dwa razy.
   - Co się z nimi stało?
   - Nie wiem. Przypuszczalnie trafili do któregoś z 
megaosiedli. W megaosiedlach żyje obecnie zdecydowana większość 
mieszkańców Ziemi - ciągnęłam, starając się, by mój głos brzmiał 
jak najnormalniej. - Są w pełni skomputeryzowane, budowane 
głęboko pod ziemią, zapewniają każdemu niezbędne minimum 
przestrzeni, dostarczają pożywienia, rozrywek, w razie potrzeby 
także środków odurzających. Prawie nie powodują szkód w 
środowisku. Ludzie są szczęśliwi, ponieważ nie wiedzą, że może 
być inaczej albo zapomnieli, czasem z naszą niewielką pomocą. 
Wojny Biologiczne istotnie trochę nam pomogły, ale nie 
rozwiązały wszystkich problemów. Obecnie staramy się przywrócić 
Ziemi jej dawny wygląd, polega to głównie na tym, że nie robimy 
niczego, co mogłoby jej zaszkodzić. Neutralizujemy odpady, 
sadzimy lasy... Sam zresztą widzisz.
   - "My", czyli garstka uprzywilejowanych?
   - Jestem dobra w tym, co robię - odparłam. - Pozwolą mi tu 
mieszkać tak długo, jak długo będę wykonywać polecenia.
   - I nie chcesz mieszkać w megaosiedlu.
   Przypomniałam sobie, jak wyglądają łany zboża kołyszące się 
w podmuchach wiatru, przypomniałam sobie łagodne nawoływanie 
synogarlic, poczułam zapach świeżo zaoranej ziemi.
   - Nie chcę.
   - Co teraz zrobisz?
   - Pojadę do magazynu i przekażę raport przez komunikator. 
Kamienie wymagają dokładniejszego zbadania. Myślę, że znajdzie 
się dla nich jakieś zastosowanie.
   - Na przykład jakie? - zapytał ostro. - W zdobywaniu 
kontroli nad światem? W utrwalaniu władzy tych, którzy teraz ją 
sprawują?
   Nie odpowiedziałam.
   - Ile mam czasu?
   Wzruszyłam ramionami.
   - Dwie albo trzy godziny od chwili, kiedy otrzymają mój 
raport, ale nie próbuj uciekać, bo i tak zaraz cię znajdą. 
Podczas pierwszego badania wszczepili ci mikronadajnik, który 
błyskawicznie naprowadzi ich na twój ślad. Wszyscy takie mamy.
   - Zanim odejdziesz, Anno... - Jego oczy znowu zrobiły się 
zupełnie puste. - Chciałbym wiedzieć, czy to, co zrobiliśmy... 
Czy ty...
   - To nie miało żadnego znaczenia - odparłam, wpatrując się 
w kosz pełen kamieni. - Zupełnie żadnego.

   Kiedy wróciłam, było już prawie ciemno. Jon leżał na wznak 
na łóżku, tak jak pierwszego popołudnia. Kamienie zakrywały 
jego twarz. Był martwy.
   Obok niego znalazłam krótki list:

   Kamienie zabrały mnie tam, gdzie jest mój dom. Wiesz, co 
masz zrobić, Anno. Jedna zdrada wystarczy. Kocham cię.

   Zdjęłam kamienie z jego twarzy i ułożyłam je w koszyku. 
Miał zamknięte oczy, sprawiał wrażenie kogoś, kto z nadzieją 
oczekuje na bardzo radosne wydarzenie.
   Najpierw długo płakałam, następnie zaś zeszłam z koszykiem 
nad rzekę i wrzuciłam kamienie do spienionej wody. Potem 
wróciłam do domu, położyłam się obok Jona i przytuliłam go 
mocno.
   Kiedy się po mnie zjawili, był już zupełnie zimny.
                               Przełożył Arkadiusz Nakoniecznik

