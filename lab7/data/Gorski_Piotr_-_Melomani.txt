Autor: Piotr Górski
Tytul: Melomani

Z "NF" 10/93

   Kiedy wszedłem, zobaczyłem pięciu. Czekali. Mały Książę 
stał przy oknie i palił papierosa. Na sobie miał czarną 
skórzaną kurtkę z ćwiekami, naszywkami i podobną tandetą. Że 
niby twardy z niego facet. Jego ludzie trzymali ten sam 
styl, mieli tylko mniej naszywek. Wiedziałem, że to świrusy 
i niepewnie wchodzić z nimi w układy. No, ale oni rządzili 
tą częścią miasta. Oni mieli forsę.
   Podszedłem do miejsca, gdzie stali. Każdy krok wzniecał 
kurz. To był jeden z tych budynków, których nikt nigdy nie 
próbował odbudować.
   Mały Książę patrzył na mnie i widziałem jego niepokój. Ci 
czterej za nim wyciągnęli pistolety, takie wielkie, srebrne, 
prosto z muzeum. Nie ufali mi. Nie ufali od początku, a 
teraz w ogóle wyglądali na wkurzonych. Mieli w dupie moją 
reputację uczciwego człowieka.
   - No i jak leci, Dyrygent? - powiedział Mały Książę, a 
żul chodził mu w dół i w górę.
   - Leci - odparłem.
   - Do diabła - rzekł. - Chciałem po prostu z tobą 
porozmawiać. Zwykła rozmowa. Nic gwałtownego. A ty 
wpieprzasz się tutaj z tym żelastwem. Ocipiałeś?
   Stałem bez ruchu i czekałem, co zrobi. Nie ocipiałem. Nie 
chciałem tylko iść na to spotkanie całkiem bez niczego. 
Dlatego przy pasku miałem ten obrzynek. Spod lewego ramienia 
wystawała mi kolba trzydziestki szóstki. Celowo odchyliłem 
płaszcz, żeby zobaczył. Kazał odebrać mi broń przy wejściu, 
ale załatwiłem to jak trzeba i teraz chciałem go wkurwić.
   - Co z moim niańką? - spytał.
   Nie odpowiedziałem. Ten jego niańka. Do diabła z nim. 
Nikt go już więcej nie ujrzy i nie ma czego żałować. 
   - No więc co? - rzekł Mały Książę.
   Tamci czterej za jego plecami ciągle mieli przygotowane 
spluwy i wiedziałem, że się denerwują. Patrzyli na mnie 
spode łbów, Mały Książę też patrzył i przez długą chwilę 
nikt nic nie mówił. Byłem gotowy, ale czułem, że dadzą 
spokój. Tak było lepiej i dla mnie i dla nich. Moi chłopcy 
mieli tę budę pod obstrzałem, a ci tutaj usadowili się 
właśnie pod oknem. Durnie. Słyszałem głosy, że Mały Książę 
się kończy. No jasne, że się kończy. To dureń.
   Wreszcie dał im znak, żeby schowali broń. Zbył wszystko 
machnięciem ręki. W tym fachu nie ma sentymentów, a wierny 
niańka przeszedł do historii.
   - Mam dla ciebie propozycję - powiedział Mały Książę. - 
Na pewno cię zainteresuje.
   Skinąłem głową.
   - Prowadzę interesy - rzekł. - To duża rzecz. Mam kilka 
burdeli i trzy bary. Naprawdę dobre bary. Najlepsze w 
mieście. Znasz je chyba, co Dyrygent? Nie tylko samogon i 
kwaski, ale oryginalny alkohol z ocalałych magazynów. Piwo z 
własnego browaru. Sprzed wojny. Jestem poważnym 
przedsiębiorcą, uczciwym. Powiedz, podobają ci się moje 
inwestycje?
   - Przestań pierdolić - powiedziałem, bo on za dużo gadał, 
zabierał mi czas, a życie jest jedno i co dzień umiera tyle 
pięknych dup. - Wczoraj wróciłem do miasta. W czym jest cała 
rzecz?
   - Spokojnie, chodzi właśnie o "Błękitną Tarczę". Ktoś mi 
bruździ. Taki jeden gość. Chcę, żebyś został tam babką 
klozetową i załatwił go.
   - Co to za gość?
   Mały Książę zawahał się.
   - Głupia sprawa - powiedział. - Mówi się, że to 
czarownik.
   - Kto?
   - Czarownik. Robi różne dziwne rzeczy.
   - Ty sam jesteś dziwny.
   Mały Książę oblizał wargi. Nie lubił mnie, ale chyba 
zależało mu, by zlecić mi tę robotę.
   - Co ten facet ci zrobił? - powiedziałem.
   Przez moment się zastanawiał.
   - Naprawdę głupia sprawa. On jest skrzypkiem. Przychodzi 
czasem do "Błękitnej", zaczyna grać i usypia tym graniem 
wszystkich wokoło.
   No, niech to, żyję na tym świecie już dwadzieścia siedem 
lat, bywałem tu i tam, poznałem różne rzeczy, ale takiego 
kutasa jak Mały Książę po prostu nie widziałem.
   - Słuchaj, Dyrygent, wiem, jak to brzmi, ale tak jest. 
Facet gra, ludzie śpią, nikt nic nie kupuje, tracę pieniądze 
i klientów. Słuchaj jeszcze. Klozetowy strzela do niego jak 
do tarczy i nic, tamten gra dalej, nie obchodzi go całe 
zamieszanie. Jakby był jakiś pancerny. A potem klozetowy 
zwala się z nóg jak inni. Wielki sen. I kiedy wszyscy się 
budzą, są już bez pieniędzy, kasa lokalu jest pusta, a po 
skrzypku nawet smrodu nie zostaje.
   - Ciebie to nieźle gniecie - rzekłem.
   - Chcę, żebyś się tym zajął - powiedział Mały Książę. - 
Zabij tego faceta.
   Nie wiedziałem, co myśleć.
   - A ty - powiedziałem. - Czemu sam go nie zabijesz?
   Mały Książę rozłożył ręce.
   - To nie moja branża, jestem tylko przedsiębiorcą. 
Zresztą... - zawahał się. - Nie miałem szczęścia. Kiedy 
czekaliśmy go na zewnątrz, przed knajpą, nigdy się nie 
pojawił. Gdy raz chcieliśmy dostać go w środku, chłopcy 
przegapili, kiedy wszedł i potem już zaczął grać i nie 
zdążyliśmy nawet wyciągnąć broni.
   - Uśpił was?
   - Właśnie.
   To wyglądało idiotycznie. Ale mogłem się tym 
zainteresować , rozejrzeć się, pomyśleć o pieniądzach. Tak, 
o pieniądzach. Pieniędzy potrzebowałem zawsze. Pieniędzy na 
kobiety.
   - Ile płacisz? - powiedziałem.
   - A na ile się cenisz? - spytał Mały Książę.
   Przedsiębiorca. Też mi coś. Takich pytań się nie zadaje.
   - Sto milionów - odparłem. - Mam załatwić skrzypka, 
złodzieja i czarownika, więc biorę jak za trzech.
   - Zgadzam się - rzekł natychmiast.
   - Sto pięćdziesiąt, za szybko się zgodziłeś.
   - Ty skurwysynu, sto to rozsądna suma.
   - Ale twoja historia nie jest rozsądna. Musisz mieć duże 
straty. Powiedziałem sto pięćdziesiąt.
   Mały Książę milczał chwilę. Patrzyłem na jego twarz.
   - Teraz nie zgadzam się szybko - rzekł.  - Sto 
pięćdziesiąt. I ani złotówki więcej.
   Odwróciłem się, uważając spotkanie za zakończone. Nie 
brałem wynagrodzenia z góry. Nawet zaliczki. Gdyby potem nie 
zapłacił, straciłby reputację. Nikt nie chciałby się zadawać 
z człowiekiem bez reputacji. No, swoją drogą, reputacja 
rzecz ulotna. Miałem też swoje sposoby. Jakby co. 
Zamierzałem teraz wynieść się stąd, ale ten Mały Książę 
ciągle nie miał dosyć.
   - Zaraz, jeszcze jedno, zawsze cię chciałem o to zapytać 
- powiedział.
   - O co?
   - Dlaczego nazywają cię Dyrygent?
   No i masz. Jemu się najwyraźniej nudziło. Wyszedłem 
stamtąd i znalazłem się na ulicy. Co za chujowe miejsce 
wybrali sobie na spotkanie. Jak oni mnie wkurwili.
   Po chwili dołączył do mnie Kontrabas, Fujara i Puzon. 
Osłaniali mnie przez cały czas.

   Siedzieliśmy, normalnie, w tej budzie na rogu Zachodniej. 
Buda, jak buda, ale akustykę miała dorzeczną. Graliśmy 
"Rewolucyjną" Szopena, aż tynk się sypał. Jeżeli myślicie, 
że nie można grać "Rewolucyjnej" na kontrabasie, puzonie i 
flecie, to jesteście żałosne typy. Szło nam nieźle, naprawdę 
nieźle. Gdybyśmy mieli słuchaczy, byliby zachwyceni. 
Szczególnie Kontrabas miał wtedy swój dzień. Po prostu 
armaty wśród kwiatów. I to było rzeczywiście dobre, więc nie 
wiadomo dlaczego Fujara przestał grać.
   - Czegoś tu, kurwa, brak - powiedział. - To jest za mało 
subtelne.
   - Za mało co? - spytał Puzon, który był ciężki i ciągle 
się pocił.
   - Subtelne, za mało subtelne - warknął Fujara. - Za 
bardzo mnie zagłuszasz. Zachowuje się linia, ale gubi się 
niuans.
   - Gubi co? - spytał Puzon.
   - Zamknij się i graj ciszej.
   - Dobra - powiedziałem. - Idziemy od nowa.
   Zagraliśmy i wszystko było tak samo. Ja dyrygowałem, oni 
wydawali dźwięki i tylko Puzon grał ciszej.
   - To na nic - stwierdził Fujara.
   - O co chodzi? - powiedziałem. - Jest świetnie, tylko 
Puzon gra za cicho.
   - Przecież ciągle nie wychodzi - mamrotał Fujara. - Jest 
linia, ale gubi się niuans.
   Taki on był, ten Fujara. Jak już coś powiedział, to tak 
mu się podobało, że lubił to powtarzać.
   - Stul pysk - rzekłem, bo miałem go dosyć. - Wszystko 
jest dobrze i lecimy od nowa.
   Graliśmy dalej. Graliśmy do dziesiątej, bo o tej porze 
planowałem iść do "Błękitnej Tarczy". Chciałem iść sam, ale 
Kontrabas zaproponował, że pójdzie ze mną. Odłożyliśmy 
wszystko, a tamci dwaj ciągle grali.
   Fujara dogrywał się z Puzonem.

   Zaczynała się noc, a my szliśmy ulicą, której asfalt 
spękany był jak dupsko osiemdziesięciolatka. Od blisko roku 
ulice w tym mieście były względnie bezpieczne. Względnie, to 
znaczy, że nikt nie walił do ciebie dla sportu. Żaden 
pieprzony świr z okna. Strzelano, gdy nie podpasowała komuś 
twoja twarz, gdy pojawiłeś się w złym miejscu o złej porze. 
Ale bez powodu - nigdy. Wojna skończyła się pięć lat temu i 
ludzie trochę się uspokoili. Ja, który lubię ładne słowa, 
mówię zawsze, że to barbarzyństwo ustąpiło miejsca 
cywilizacji. Tak mówię, ale nie upieram się, że mam rację.
   Kontrabas szedł obok mnie i palił papierosy, jednego za 
drugim. Rzadko się odzywał. Był młodszy ode mnie o blisko 
trzy lata i lubiłem go. Wrażliwy chłopak. Nigdy nie zabijał 
nożem. Był dobry na pięści i niejednemu przyłożył, ale nożem 
nie działał nigdy. Powiedział mi kiedyś, że to zbyt 
brutalne. Jeśli chodzi o mnie, było mi wszystko jedno. Mimo 
to rozumiałem go. Każdy ma swoje zasady.
   Mieliśmy do przejścia kilka przecznic, a potem długą 
aleję, zanim wyszliśmy na Plac Zabaw. Minęliśmy chwiejący 
się most i musieliśmy kluczyć wśród takich nieprzyjemnych 
uliczek, gdzie zawsze gnieździ się hołota. Pomimo ciemności 
we wrakach samochodów bawiły się jeszcze dzieci. Minęła nas 
samotna kobieta i wytrzeszczyliśmy oczy. Nie wiedziałem, czy 
ona taka odważna, czy głupia, czy może tylko napalona. 
Kontrabas miał widać ochotę, ale kazałem mu dać spokój. Po 
prostu przeszliśmy obok niej, jak gdyby pozbawiono nas 
kutasów. Okazaliśmy się dżentelmenami. Czy czymś tam innym.
   Pod ścianami budynków, wśród gruzów, siedzieli nędzarze. 
Całe noce tak siedzieli. To było gówno. Poniektórzy palili 
ogniska i łapali trochę grzania. Ależ tam cuchnęło. 
Odetchnęliśmy trochę, gdy weszliśmy do Niebieskiej 
Dzielnicy. Potem była już jedynie Świetlista Promenada. I 
oczywiście "Błękitna Tarcza".
   Ten lokal w samej rzeczy udał się Małemu Księciu. On sam 
mógł być durniem, ale knajpa wydawała się przyzwoita. Nad 
wyrysowaną pędzlem nazwą palił się jeden neon, a to rzadkość 
nawet w stolicy. Niedawno byłem w stolicy i mogłem porównać. 
Przed wejściem kręciło się sporo ludzi, a z wnętrza 
dochodziła muzyka.
   Babka klozetowa miał ponad dwa metry wzrostu i wzbudzał 
szacunek. Stał w drzwiach i pobierał dużą opłatę za wstęp, a 
mniejszą - za sranie. Powiedziałem mu, kim jesteśmy. Był 
uprzedzony. Skinął głową.
   - Wy macie mnie zastąpić, tak? - powiedział. - To bardzo
dobrze. Znudziło mi się tu stać.
   Zbliżył się jakiś człowiek. Włożył babce w łapę dwie 
dwudziestki, oddał pistolet, babka mimo to dokładnie go 
zrewidował, dla pewności, na koniec ten człowiek dostał 
bilet i wszedł do środka.
   - Czterdzieści tysięcy za wstęp? - powiedział Kontrabas. 
- To musi dać niezły dochód.
   - Pewnie - zgodził się babka. - Za darmochę nikt by tego 
nie trzymał.
   - Słuchaj - rzekłem. - Będziesz tu stał dalej, bo my nie 
wejdziemy na twoje miejsce. Przyszliśmy załatwić tego 
skrzypka i zrobimy to po swojemu.
   Szczęka mu lekko opadła.
   - Nie zmienicie mnie?
   - Nie ma mowy.
   Był naprawdę przybity.
   - Umówiłem się z taką jedną. Absolutnie piękna cipa. 
Tanio liczy. I zmarnuje się dzisiaj.
   Miał dwa metry wzrostu, był babką klozetową, skrzypek 
chyba nie interesował go tak strasznie i umówił się z jakąś 
cipą. Było mi go szkoda. Ale trudno.
   - Zaliczysz ją innym razem - powiedziałem.
   - Ty, jak to jest - odezwał się Kontrabas. - Nie 
potrafisz powstrzymać tego skrzypka?
   - E, szkoda gadać - powiedział zdruzgotany babka 
klozetowa. - On jest jakiś pojebany. Najczęściej nie mogę 
zauważyć, jak się zbliża. Nagle po prostu się pojawia, 
odsuwa mnie tą swoją wielką łapą - jest potężniejszy niż ja 
- i włazi do środka. Cholernie siły gość. Musiałbym go 
zastrzelić, a jak z tym jest, sami wiecie. No taka piękna 
cipa. Ja tego nie przeżyję.
   Minęliśmy go i weszliśmy na schody. Lokal znajdował się w 
piwnicach, pod powierzchnią ziemi i tymi schodami schodziło 
się w dół.
   Wewnątrz panował ożywiony ruch, ale nie było tłoczno. Ta 
knajpa znała lepsze czasy. Dziwny skrzypek istotnie stanowił 
problem. Stały tutaj jakieś dwie dziesiątki stolików, było 
trochę miejsca do tańczenia, stół bilardowy, dobrze 
zaopatrzony bar, a głośniki eksponowały drżący wokal. Było 
dużo panienek. Same kurwy.
   Jedna, taka starsza, czarna, która stała blisko nas pod 
ścianą, złapała Kontrabasa za ramię.
   - Trochę jesteś sterana, kiciu - powiedział Kontrabas.
   Uśmiechnęła się, wcale nie urażona.
   - A, bo ja jestem retro.
   Dosyć miła była, ta kurwa. Poszliśmy dalej, a ona została 
tam, przy ścianie, z tym swoim całkiem nie kurewskim 
uśmiechem na twarzy. Kilka stolików było wolnych, ale my 
usiedliśmy przy barze.
   - Skrzypek przyjdzie dzisiaj, czy nie? - spytał 
Kontrabas.
   - Wszystko jedno - odparłem. - Tym razem i tak nic nie 
będziemy robić. Rozejrzymy się tylko.
   Byliśmy tu jedynymi, którzy mieli przy sobie broń. 
Bezpieczeństwo lokalu wymagało, by upijający się goście nie 
mieli pod ręką pistoletów. Barman przyglądał się nam z 
ukosa.
   - To wy przyszliście załatwić skrzypka? - spytał.
   Kontrabas skinął głową.
   - E tam - rzekł barman. - Nic na niego nie działa.
   Zamówiliśmy po piwie i wypiliśmy. Potem wzięliśmy dużą 
wódkę, a potem znowu piwo. Używaliśmy na koszt firmy i 
Kontrabas wpadł w dobry nastrój. Podśpiewywał sobie pod 
nosem i uśmiechał się do dziwek.
   - Co to może być z tym skrzypkiem? - powiedział 
Kontrabas. - Zawracanie głowy.
   Wzruszyłem ramionami. Wzięliśmy kolejną wódkę. 
Siedzieliśmy jeszcze godzinę, przyszło trochę nowych gości, 
dostrzegłem nawet znajomego, starego Wiosennego Rozmaryna, 
ale nasz klient się nie pojawił. Jakiś bardzo pijany facet 
zaczął z barmanem kłótnię o wazon z kwiatami, który zawsze 
stał przy kontuarze, a ostatnio został zdjęty. Kurwa, która 
zaczepiła nas przy wejściu, od czasu do czasu rzucała 
Kontrabasowi długie spojrzenia.
   - Ona na pewno cię kocha - powiedziałem.
   - To nie miłość do mojego rozporka - odparł. - Złotówki. 
Zwinięte w rulonik. To jest właśnie to, co one wsadzają 
sobie dla przyjemności. Reszta to interes.
   - Nie wiem. Ona jest jakaś inna.
   Gość obok mnie ciągle się awanturował, aż wściekły barman 
postawił wreszcie przed nim ten wazon z kwiatami. Facet 
wziął wazon w ręce i wyciągnął w moją stronę, jakby chciał 
pokazać.
   - Co za gówno - powiedziałem. - Sztuczne kwiaty. Gówno i 
syf.
   Chciałem go obrazić, ale gość był tak szczęśliwy, jak 
pijany. Popatrzył na mnie pogodnie.
   - Może i sztuczne gówno, ale przecież kwiaty - rzekł. - 
Pamiętam przed wojną. Ile wtedy było kwiatów. Prawdziwych. A 
teraz tylko pokrzywy i oset na gruzach.
   Odwróciłem się, bo gość musiał być stuknięty. Kogo 
obchodzi, co było przed wojną. Zamówiłem kolejny kufel, czy 
wódkę. Nam też już niewiele brakowało. Złapaliśmy fazę.
   - I bez tego skrzypka spać mi się chce - rzekł Kontrabas.
   Głowę miałem trochę ciężką. Próbowałem policzyć, ile 
wypiliśmy. Dużo. Cholernie dużo. Więcej piwa niż wódki. A 
może odwrotnie. Nie mogłem się doliczyć. A potem przestałem 
o tym myśleć, bo zobaczyłem skrzypka.
   Siedział przy stoliku umiejscowiony trochę z brzegu, za 
wszystkimi i spokojnie wyciągał instrument z futerału. Był 
to ogromny, gruby mężczyzna w eleganckim garniturze, 
zupełnie łysy, o pękatej twarzy. Nie zauważyłem, w którym 
momencie się pojawił, ale goście "Błękitnej Tarczy" 
zauważyli, przy wielu stolikach ucichły rozmowy, a kilka 
osób dyskretnie wymykało się z sali. On nie zwracał na to 
uwagi. Położył skrzypce na stole, starannie zamknął futerał 
i odłożył go na sąsiednie krzesło. Nie śpieszył się. Trochę 
nie chciało mi się wierzyć, że taki kolos, przy którym Puzon 
wydawał się figlarzem, może być wirtuozem skrzypiec. W 
głowie mi szumiało. Wiedziałem, że Kontrabas czuje się nie 
lepiej.
   Skrzypek był już gotowy. Rozejrzał się wokół, pokiwał 
głową i zamierzał wziąć instrument, kiedy podeszło do niego 
trzech mężczyzn, siedzących do tej pory spokojnie na swoich
miejscach. Miny mieli ponure.
   - Ty złodzieju - powiedział jeden. - Pierdolony 
złodzieju.
   Skrzypek wstał. Uważnie im się przyglądał.
   - Dawaj moją forsę, złodzieju - mówił ten sam mężczyzna. 
- Moje trzy bańki. Opierdoliłeś mnie na trzy bańki. Dawaj 
wszystko. Każdą pierdoloną złotówkę.
   Oczy zebranych skierowane były na nich.
   - Niestety, nie - beznamiętnie odparł skrzypek.
   Błysnęło ostrze i mężczyzna trzymał w ręku nóż. Zamachnął 
się, ale skrzypek z szybkością, o jaką bym go nie 
podejrzewał, przechwycił jego rękę, pociągnął i złamał w 
przegubie. Delikatnie, niemal pieszczotliwie odepchnął 
napastnika, który zatoczył się, ale nie upadł przytrzymany 
przez dwóch pozostałych. Tamci w pierwszej chwili chcieli mu 
iść z pomocą, lecz napotkawszy stalowe spojrzenie skrzypka, 
cofnęli się.
   - Proszę mi nie przeszkadzać - powiedział skrzypek w ich 
stronę. - Chciałbym zagrać. Może się to komuś wydać dziwne, 
zważywszy czasy, w jakich żyjemy, ale ja żyję z muzyki.
   Wziął skrzypce do rąk, podniósł w górę smyczek. Wszystko 
wokół zamarło w oczekiwaniu.
   I zaczął grać. Grał niesamowicie. Wraz z jego muzyką 
spłynęły na mnie spokój i odprężenie. Nie zamierzałem się 
temu przeciwstawiać. Było mi przyjemnie. Smyczek w ręku 
skrzypka płynął łagodnie po paśmie strun. Zapragnąłem być 
lekki. Chciałem być rusałką. Kątem oka dostrzegłem, że babka 
klozetowa wali do muzyka z automatu. Chciałem mu powiedzieć, 
żeby się odpierdolił. Ale nie mogłem. Byłem rusałką. Powoli 
zsunąłem się ze stołka. A w chwilę potem już spałem.

   Obudziłem się bez broni i bez pieniędzy. Głowa mnie 
bolała i wódka z piwem wracały mi do gardła. Kontrabas też 
zbierał gnaty do kupy i pomagała mu w tym ta sterana kurwa. 
Przyczepiła się i już. Spojrzałem na zegarek. Spaliśmy jakąś 
godzinę. Skrzypka oczywiście nie było, a wszędzie wokół 
ludzie podnosili się z podłogi. Nie byłem zły. Bardziej 
byłem zdziwiony. Tylko, żeby nie ta głowa.
   - Kici kici zostaw mojego kumpla - stęknąłem wstając. Ta 
kurwa wyglądała tak, jakby miała obrobić Kontrabasa na 
miejscu. On nie miał nic przeciw. Morda mu się śmiała.
   - Na imię mam Amanda - powiedziała.
   - No to, Amanda, zostaw go, bo on w ogóle nie jest 
romantyczny.
   Zachichotała.
   - Nie jesteś romantyczny? - spytała Kontrabasa.
   - On nie jest romantyczny, bo nie ma na to pieniędzy - 
rzekłem. - Przepił wszystko i jeszcze jest mi winien. 
Kapujesz?
   - Odwal się, Dyrygent - warknął Kontrabas. - Odpływaj.
   Pokręciłem głową.
   - Nie, Kontrabas. To ty się zbieraj. Wynosimy się z tej 
budy.
   Babka klozetowa, potwornie zły, pojawił się przed nami.
   - Dupy jesteście, nie zawodowcy - wrzasnął. - Mieliście 
załatwić skurwysyna.
   Wyglądał żałośnie. Biedny zaspany babka klozetowa. Miał 
utrzymywać porządek w tej knajpie, ale zadanie przerastało 
jego możliwości.
   - Spierdalaj - powiedziałem, bo nie miałem ochoty na 
dyskusje. Babka klozetowa poszedł sobie.
   Amanda szeptała czule do ucha Kontrabasowi. Słuchał 
uważnie.
   - Przyjdziesz? - spytała.
   Skinął głową.
   No cóż. Może nie miałem racji. Może Kontrabas był 
romantyczny, a ja tego nie dostrzegłem. ale po prostu chciał 
się przejechać, a ona obiecała mu zniżkę. Mniejsza z tym. Ja 
już mu nic nie pożyczę.
   Wziąłem Kontrabasa za chabety i wyciągnąłem na zewnątrz. 
Wracaliśmy tą samą drogą. Nie mogłem zrozumieć, jak to jest 
z tym skrzypkiem. Jak on to robi. I skoro nie można go 
zastrzelić, to jak do diabła zarobię te sto pięćdziesiąt 
kawałków. Może trzeba nożem. Albo drągiem w łeb.
   Zapytałem o to Kontrabasa. Mruknął coś bez sensu. Daję 
głowę, że myślał o tej dupie.
   W milczeniu wróciliśmy do Fujary i Puzona. Fujara spał w 
rogu, na podłodze, owinięty kocem. Puzon drzemał na krześle, 
z głową zwieszoną na piersiach. Zrobiliśmy im pobudkę. 
Zwlekli się jakoś i posłuchali, co mamy im do opowiedzenia.
   Usiedliśmy wszyscy, a Fujara wyciągnął skądś flaszkę. Ja 
i Kontrabas nie chcieliśmy już pić, więc i oni zrezygnowali. 
Gapiliśmy się wspólnie na siebie i myśleliśmy, że przydałaby 
się nam ta forsa Małego Księcia.
   Jednak nikt nie miał pojęcia, co trzeba zrobić.
   - A może warto zapytać się wróżki? - zaproponował Puzon.
   Ten Puzon to tuman. W końcu nic nie wymyśliliśmy i 
rozeszliśmy się, każdy do siebie.

   U wróżki pojawiłem się z samego rana.
   Stara jędza nieźle się urządziła. Jej gabinet tonął w 
czerni, meble miała jakieś takie antyczne, a ona sama 
ubierała się jak wdowa. Siedziała pośrodku pokoju, przy 
stole, na którym leżała talia istotnie pięknych kart. 
Zająłem miejsce w fotelu naprzeciw niej. Nie powiedziała 
słowa, tylko paliła papierosa i patrzyła poważnie i w 
skupieniu w dowolnie wybrany punkt przestrzeni znajdujący 
się poza mną.
   Położyłem na stole banknot pięciotysięczny. Ledwie 
raczyła spojrzeć. Nie ruszyła się i dalej paliła tego 
cholernego peta. Dołożyłem jeszcze piątkę. A potem jeszcze 
jedną.
   Zdecydowanym ruchem zgasiła papierosa. Zgarnęła banknoty. 
Uroczyście sięgnęła po karty.
   - Karta prawdę ci powie - rzekła.
   Ech, znaliśmy się tyle lat, a ona zawsze to samo. 
Patrzyłem, jak rozkłada karty, zakrywa, odkrywa, przekłada, 
zmienia układy, oblicza warianty, tasuje, kombinuje. Przez 
grzeczność nie przeszkadzałem jej.
   - Duże zmiany w twoim życiu - rzekła wiedźma. - Karty są 
jak lustro, w którym odbija się przyszłość. Poznasz brunetkę 
o zielonych oczach.
   Położyłem na stole kolejny banknot. Wiedziałem, że teraz 
pora przerzucić się na dziesiątki tysięcy.
   Zgarnęła pieniądze sępim ruchem.
   - Dwie brunetki? - rzekła trochę niepewnie.
   Położyłem następny banknot.
   - Jak to jest? - spytałem. - Co powiesz mi o muzyku, 
który swoją grą usypia ludzi.
   - Powiedziałabym, że to nudziarz.
   Zebrała karty i odłożyła je na bok. Rozluźniła się. Nie 
była już poważna, tylko nieszczęśliwa i znudzona. Zapaliła 
papierosa.
   - Tak, słyszałam - rzekła. - To ten skrzypek z "Błękitnej 
Tarczy", prawda? Interesujący przypadek.
   Dałem jej jeszcze jedne dziesięć tysięcy.
   - To już ostatnie - powiedziałem.
   - Wiele o tym myślałam - odezwała się. - Rozumiesz, 
pokrewna branża, ludzie mówią o nim: czarownik. I wiesz co, 
jeżeli ten facet ma rzeczywiście takie możliwości i jest 
kuloodporny, to dlaczego przychodzi tylko do "Błękitnej 
Tarczy"? Jest w końcu wiele lokali, nie mówiąc już o innych 
sposobach wykorzystania takiego talentu. A on właśnie tam, 
nigdzie indziej, tylko tam. Przynajmniej nie słyszałam, by 
pojawił się gdzie indziej. A ja zawsze wszystko wiem 
pierwsza.
   - To lokal Małego Księcia - rzekłem.
   - Książę ma jeszcze inne speluny. Nie tak dobre, ale ma. 
Nie sądzę, żeby to było coś osobistego, jakaś zemsta czy 
uraz. W innych dzielnicach natomiast są przynajmniej trzy 
lepsze knajpy, a skrzypek tam nie zachodzi. To dziwne, nie 
sądzisz?
   Sądziłem.
   - Coś szczególnego musi być w "Błękitnej Tarczy". 
Zainteresuj się, co. Bo chyba nie wierzysz w czary, 
Dyrygent.
   Rozparła się w fotelu jak królowa i pokiwała głową.
   - Nie wierz w czary, Dyrygent. W czary - ani we 
wróżby, sny i inne takie bzdury. Tylko fiuty w to wierzą, 
Dyrygent. Tylko fiuty.
   Odetchnąłem. Czary nie istniały.
   Przypomniałem sobie, że tego uczyła mnie już mama, kiedy 
byłem dzieckiem.
   Ale co tam. Bezpieczniej poradzić się fachowca.

   W tej budzie przy Zachodniej czekali już na mnie Puzon i 
Fujara. Próbowali grać, ale im nie szło i Fujara dostawał 
białej gorączki.
   - Gdzie jest Kontrabas? - spytałem.
   - Poszedł do jakiejś dziwki - odparł Puzon.
   - Brał od was pieniądze?
   - Żadnych - rzekł Puzon.
   To było tak, jakbym dostał kopa w dupę. Właśnie takie 
uczucie. Ta dziwka chyba chciała mu dać za darmo. Zakochała 
się w Kontrabasie? Niemożliwe. A dlaczego nie we mnie?
   Na to pytanie nie było odpowiedzi.
   Zabraliśmy się we trzech do roboty. Sprawa zdawała się 
komplikować, a tego nie lubiliśmy. Zmuszano nas do myślenia.
   Puzon i Fujara nigdy nie byli w "Błękitnej Tarczy", więc 
w sumie nie na wiele mi się zdali. Zawsze chodzili do 
"Kwazaru", bo tam było blisko, tanio i wszystkich tam znali.
   A "Błękitna Tarcza"? Czy była szczególna?
   Leżała pod ziemią, ale w dzielnicy Czerwonych Pał każda 
knajpa znajdowała się pod ziemią, bo tam nigdy nie było 
spokojnie i zbyt często wybijano szyby w oknach.
   W "Błękitnej" był jeszcze jedyny w całym mieście stół 
bilardowy, przedwojenny. Tylko, że skrzypek nie grał w 
bilard. 
   Więc co? Nic nie przychodziło mi do głowy.
   Nie było wyjścia. Musiałem jeszcze raz przespacerować się 
do lokalu. Teraz albo wieczorem. Wolałem wieczorem. 
Ewentualne spotkanie ze skrzypkiem mogło zbliżyć do celu.
   Cały dzień ćwiczyliśmy naszego Szopena, jednak brakowało 
nam Kontrabasa. Przyszedł dopiero późnym popołudniem. 
Wyglądał na zadowolonego z siebie.
   - Gdzieś ty, kurwa, łaził tyle godzin? - wydarłem się na 
niego.
   - Byłem z Amandą - odparł.
   Cholera mnie brała.
   - A skąd miałeś forsę? - spytałem.
   Micha rozjarzyła mu się.
   - Pierdoliłem ją za darmo. Z miłości.
   Zatkało nas. W życiu różnie bywa, wiadomo. Czasy były, 
jakie były, nie ma co narzekać. Owszem, nie powiem, kobieta 
rzadki okaz, ginęły na tej wojnie jak muchy. To normalne, że 
te, które przeżyły stały się własnością wszystkich i kazały 
sobie płacić. Płaciliśmy więc. Jak był mus, płaciliśmy i 
koniec. Od czasu do czasu pojechało się gratis. Rzadko, ale 
się zdarzało.
   Lecz żeby z miłości?
   - Kurwa mać - sapnął Puzon.
   - Dobra - powiedziałem. - To twoje prywatne sprawy. 
Miałeś prawo. Jedna rzecz tylko mnie niepokoi. Że 
zaniedbujesz muzykę. Graliśmy Szopena bez ciebie. A Szopen, 
Kontrabas, był geniuszem.
   Kontrabas wziął instrument i zagrał parę wstawek. 
Pokiwałem głową. Zacząłem się zbierać do wyjścia.
   - Dyrygent, a ciebie gdzie nosi? - zawołał Fujara. - 
Wreszcie jesteśmy w komplecie i możemy ostro zagrać. Gdzie 
ty, do diabła, idziesz?
   - Odwiedzę jeszcze raz tę podziemną spelunę - odparłem.
   - Idę z tobą - rzekł Kontrabas.
   - Ani się waż - odezwał się Fujara.
   - Zostajesz - powiedziałem.
   Próbował coś mówić, ale Fujara zamknął mu dziób. 
Zostawiłem na miejscu wszystkie pieniądze. Ciągle nic nie 
wiedziałem o skrzypku. Pistolet jednak musiałem wziąć, 
ryzykując, że go stracę, jak poprzedni. Bezpieczniej było 
zapomnieć głowy niż pistoletu.
   Przez większą część drogi do "Błękitnej Tarczy" starałem 
się wymyślić coś sensownego. Kombinowałem z marnym skutkiem. 
Wynajmowałem się do strzelania, nie do męczenia szarzyzny. 
Kiedy dobrnąłem wreszcie do lokalu, musiałem mieć nie 
najszczęśliwszą minę. I jeszcze ten babka klozetowa. Jak on 
na mnie spojrzał. Zdaje się nie bardzo wierzył, że załatwię 
skrzypka. No, ale chuj z nim.
   Ja musiałem wierzyć.
   Usiadłem w tym samym miejscu, co zeszłym razem. Ludzi
przyszło nie mniej. Na pewno byli tu i tacy, których 
skrzypek nie odstraszał, lecz przyciągał. Taka atrakcja. 
Zapytałem o to barmana.
   - Uhm - mruknął. - Niektórzy nawet to lubią. Ale ludzie 
prawie nie przynoszą pieniędzy i alkohol nie sprzedaje się. 
Jesteśmy na minusie.
   Barman położył ręce na kontuarze.
   - Niedługo przyjdzie zamknąć budę, bo łajza sprząta kasę 
do czysta.
   Wziąłem drinka, żeby poprawić obroty i zacząłem się 
rozglądać. Czy to miejsce miało w sobie coś innego, 
osobliwego, korzystnego dla skrzypka? Ot, knajpa, panienki 
jak wszędzie uśmiechały się zapraszająco. Przez chwilę 
miałem ochotę odłożyć robotę na bok. Mogłem pożyczyć od 
barmana kilka złotych i pozwolić sobie na mały numerek. No, 
ale sto pięćdziesiąt milionów. Westchnąłem. Ludzie siedzieli 
przy stolikach, trochę pili, trochę krzyczeli. Jak wszędzie. 
Co, u cholery, mogło mi pomóc w rozwiązaniu problemu?
   Po jakiejś półgodzinie, która nic mi nie dała, zauważyłem 
Amandę. Pomachała mi ręką, a ja, chociaż nie zwykłem kłaniać 
się kurwom, skinąłem jej głową. Ona też się rozglądała. 
Jakby kogoś szukała. Jeśli chodziło jej o Kontrabasa, to się 
zawiedzie.
   Byłem zadowolony z tego powodu.
   Czas wlókł się jak kulawy pod górę. Nie chciałem więcej 
pić. Gdyby skrzypek się pojawił, miałem zamiar strzelić mu w 
łeb. Kuloodporny, czy nie, rzetelność zawodowa nakazywała 
sprawdzić samemu. Babka klozetowa walił wczoraj z automatu, 
a tamten ani drgnął. Powinien wyglądać jak sito. Może miał 
wokół siebie jakieś pole siłowe? Oglądałem takie filmy.
   - Jeszcze drinka? - zaproponował barman.
   To czekanie było okropnie nudne. Wziąłem tego drinka. 
Teraz nudziłem się pijąc. Przypałętał się ten gość, co 
wczoraj. Na jego widok barman przyniósł z zaplecza wazon 
pełen sztucznych kwiatów i z westchnieniem postawił go na 
blacie. Gość uśmiechnął się radośnie. Kwiaty były koszmarne.
   - Przed wojną, to były kwiaty - powiedział.
   Odwróciłem głowę. Co za typ. Amanda siedziała samotnie 
przy odległym stoliku. A Kontrabas nie przyjdzie, pomyślałem 
i od razu humor mi się poprawił. Wypiłem swojego drinka do 
dna. W głowie mi zaszumiało i zrobiłem się trochę ciężki. 
Brakowało mi treningu w piciu. Dlatego też nie od razu do 
mnie dotarło, że Amanda w tej chwili wstaje i ściska się z 
kimś, kto wszedł. Tym kimś był Kontrabas.
   Kontrabas powiedział jej kilka słów i wyszli z sali. Nie 
chciał, żebym go zobaczył. Ale zobaczyłem. Byłem wkurwiony 
jak nigdy. Zlazłem ze stołka i poszedłem za nimi.
   - Ej, a robota? - zawołał za mną barman.
   - Nie twój zasrany interes - warknąłem.
   Babka klozetowa nie bardzo chciał mnie wypuścić.
   - A co ze skrzypkiem? - powiedział. - Załatwicie w końcu 
skurwiela, czy nie?
   - Won! - wrzasnąłem, bo byłem naprawdę wkurwiony.
   Wiele rzeczy mogłem znieść. Ale żeby z miłości?
   Wyszedłem na zewnątrz. Nie czułem się dobrze. Było tam 
trochę ludzi, a Kontrabas z Amandą właśnie skręcali w boczną 
uliczkę. Pobiegłem za nimi. Nogi miałem ociężałe i powolne. 
Skręciłem za róg.
   - Kontrabas - zawołałem.
   Udał, że nie słyszy. Wyjąłem spluwę i strzeliłem w 
powietrze.
   - Kontrabas, skurwysynu!
   Zatrzymał się i odwrócił. Niechętnie podszedł tam, gdzie 
stałem. Przyszli oboje, bo Amanda czepiała się jego 
ramienia.
   - Wracaj do lokalu, kiciu - powiedziałem, wlepiając gały 
w Kontrabasa.
   - Tak, lepiej idź - rzekł.
   Czekałem chwilę, aż ona zniknie za rogiem. Było mi 
dziwnie. Coraz dziwniej. Powieki same mi się zamykały.
   To nie do wiary, ale ja zasypiałem.
   - Kontrabas - rzekłem i powoli osunąłem się na ziemię. 
Byłem jaskółką. Szybowałem po błękitnym niebie. Nie, to nie 
niebo, ktoś ciągnął mnie za nogi. Czy jaskółki mają nogi? 
Widziałem nad sobą twarz Kontrabasa, ale ciągle byłem 
jaskółką. Chyba zasnąłem i poczułem, że się budzę.
   - Cholera, Dyrygent, chrapałeś jak Puzon po przechlaniu - 
powiedział Kontrabas.
   Leżałem przy jakiejś bramie, a ten pierdolony Romeo 
klęczał przy mnie i na twarzy miał wypisane: radość i ulgę.
   - Ale numer - powiedziałem z wysiłkiem.
   - Od piętnastu minut próbuję cię dobudzić.
   Usiadłem, a w głowie miałem chaos.
   - Słuchaj, Kontrabas - rzekłem. - Zasnąłem. rozumiesz, co 
to znaczy?
   Patrzył na mnie jakoś głupio i bez sensu.
   - Ktoś tu tnie w chuja, Kontrabas.
   Podniosłem się z chodnika. Byłem brudny i znowu 
wkurwiony. Tylko powód był inny. Robiono mnie w balona.
   Miałem nastrój do zabijania. Zamiast jednak zabijać, 
stałem na ulicy jak dupek. Rozmyślałem, a szło mi już trochę 
łatwiej.

   Wiosenny Rozmaryn, ten wapniejący pierdziel, bawił się ze 
swymi psami przed ruiną czegoś, co nazywał domem. Te kundle 
były leniwe i głupsze od wszystkiego, co się rusza, ale 
stary miał do nich słabość i właśnie z nimi lubił tracić 
resztę swojego czasu.
   - Ot, widzisz, Dyrygent, tyle człowiek harował, a teraz 
proszę, nie mam nic - powiedział. - Kiedyś, owszem, to się 
żyło. No ale ty wiesz. Wojna dała, wojna zabrała, nie?
   Swego czasu robił w narkotykach. Szanowano go, dopóki się 
nie wygłupił. Kupił raz w ciemno nie to, co trzeba, stracił 
reputację i konkurencja wypchnęła go z rynku. Miał pecha. I 
teraz bawił się z psami.
   Weszliśmy do jego mieszkania i tam, pośród starych koców, 
materacy, porozrzucanych puszek po konserwach, ubrań, butów, 
jakichś gratów znaleźliśmy miejsce, gdzie mogliśmy usiąść.
   - Chodzą słuchy, że pracujesz teraz dla Małego Księcia - 
powiedział.
   Psy weszły za nami i położyły się przy swoim panu.
   - Nie jest z tobą źle - odparłem. - Masz ciągle swoje 
wejścia.
   - A mam, mam. Mam wejścia, informacje i czasami mogę się 
przydać. Komuś takiemu, jak ty. Jeżeli masz czym zapłacić.
   - Mam - powiedziałem.
   Na tym pierdolonym świecie za wszystko trzeba było 
płacić. Nic darmo. Och, Kontrabas, ty cholerny szczęściarzu.
   - Co cię łączy ze skrzypkiem? - spytałem.
   Przez twarz Wiosennego Rozmaryna przebiegł cień.
   - Wiem, widziałeś mnie tam - odparł. - Ale ty wiesz, że 
ja się wycofałem. Ze wszystkiego. Nie wchodzę w żaden 
interes. Wszędzie się rozglądam, ale w nic nie wchodzę. I 
sprzedaję tylko, co wiem. Wiem dużo i to jest lepsze.
   Skinąłem głową. Chociaż dwa dni wcześniej zobaczyłem go w 
"Błękitnej Tarczy", nie sądziłem, by był zamieszany. Kiedyś 
każde miejsce, w którym wystawił łeb, zaczynało śmierdzieć. 
Teraz to się zmieniło. On sam już niczego nie organizował. 
Wystarczało mu, że mógł obserwować. Pojawiał się tam, gdzie 
coś się działo, zaglądał w różne miejsca i co najlepsze, 
potrafił na tym zarobić. Miał dobre oko.
   - Ten facet bluffuje - rzekłem. - Udaje czary, ale to 
chemia. Żadna magia, po prostu chemia.
   Wiosenny Rozmaryn uśmiechnął się.
   - Tak sądzisz?
   - To musi być jakiś środek, nie wiem. Może narkotyk? Coś 
usypiającego. Miałem wczoraj coś w drinku. Tylko, że to nie 
może być to. Tam nie wszyscy piją, a przynajmniej nie to 
samo i nie w tym samym czasie. A kiedy skrzypek zaczyna grać 
- szlag trafia wszystkich jednocześnie. Nie wiem, nawet 
jeśli barman jest w to zamieszany, to i tak nie umiem 
wytłumaczyć tego, co się dzieje.
   Stary pokiwał głową. Zmarszczył brwi.
   - Dwadzieścia milionów - powiedział. - Dwadzieścia 
milionów i całą sprawę wykładam ci na tacy.
   Przesadził.
   - Chcę tylko wiedzieć, co to za środek.
   - To jest skomplikowane. Niewiele, tylko trochę, ale 
wystarczy na dwadzieścia milionów.
   Nie byłem pewien, czy to, co Rozmaryn mógł mi powiedzieć, 
było warte takich pieniędzy.
   - To naprawdę wszystko zakończy, Dyrygent - rzekł. - Ja 
też nie wierzę w czary. Już raz pozwoliłem się oszukać i to 
się nie powtórzy. Ja umiem patrzeć. Dobrze umiem. Jak ci 
wyjawię, co wiem, a wtedy w lokalu dostrzegłem wiele 
interesujących rzeczy, po prostu wrócisz tam i wykończysz 
kogo trzeba.
   - Nawet, jeśli ten gość jest kuloodporny?
   - Och, nie bądź naiwny, Dyrygent.
   Byłem zrezygnowany. Takie to już czasy. Książę za 
zabójstwo płacił mi sto pięćdziesiąt, ja za informacje 
musiałem oddać dwadzieścia. Życie ludzkie nie miało 
wartości. Zły zawód wybrałem. Powinienem zostać szpiclem.
   - Słuchaj, dostaniesz pieniądze, jak Książę mi zapłaci.
   Popatrzył na mnie. Zgodził się. On też miał sposoby 
egzekwowania należności. Nie miałem ochoty obudzić się z 
odpiłowanymi nogami.
   - W twoim drinku nic nie było - rzekł. - Tu chodzi o gaz. 
Rzadki gaz, w handlu nieosiągalny, podczas wojny posługiwał 
się nim wywiad. Nie zorientowałbym się, gdybym kiedyś, przy 
robocie, nie zetknął się z czymś takim. Łagodny, 
halucynogenny, uchodzi zmysłom. Gdybym go miał, lepiej bym 
go wykorzystał.
   Wiosenny Rozmaryn wstał i odlał się gdzieś w kącie. Potem 
mówił dalej. Uświadomił mi jedno.
   Że, kurwa, nie miałem mózgu.

Oczy Puzona zrobiły się duże, potem większe, w końcu 
ogromne. Fujara aż otworzył usta. Tylko Kontrabas pozostał 
niewzruszony, choć to właśnie on powiedział:
   - Cwane.
   Cholerny Romeo i ta jego podstarzała Julia.
   - Tak to właśnie wygląda - rzekłem. - Dziś w nocy tam 
pójdziemy. Wszystko jasne, nie powinno być kłopotów.
   - Załatwimy tylko skrzypka? - spytał Puzon.
   - Załatwimy całą czwórkę. To zamknie sprawę. Nikt nie 
będzie mnie robił w chuja.
   - Przecież pieniądze są tylko za skrzypka.
   - Do diabła z tym.
   - Nie ma problemu - Fujara podniósł obie ręce. Jego 
interesowała tylko muzyka. Zabijał w przerwach.
   - To ja już sobie pójdę, żeby wrócić na wieczór - rzekł 
Kontrabas.
   - Pójdziesz sobie? - głos Fujary nie zapowiadał niczego 
dobrego.
   - Żeby wrócić na wieczór.
   - Czy ty, Kontrabas, wiesz, że od pierdolenia jest noc, a 
dzień jest po to, żeby tworzyć muzykę?
   - A tobie kto broni iść na dziwki? - spytał Kontrabas i 
wyszedł.
   - Skurwysyn - podsumował Fujara. - Bez niego możemy 
wsadzić sobie instrumenty w dupę. Bez kontrabasu nie 
wyjdzie.
   Miał rację. Nie minęło jeszcze południe, a trzeba było 
jakoś spędzić ten dzień.
   - Cóż, chyba rzeczywiście pójdziemy na te dziwki - 
powiedziałem.
   Fujara patrzył na mnie zrezygnowany.
   - To będzie niepowetowana strata dla muzyki - rzekł.
   - Puzon, zabierasz się z nami? - zapytałem.
   Pokręcił głową. Nigdy z nami nie chodził. Potrafił wyrwać 
facetowi serce i sprasować mózg. Ale kobiet się bał.
   Poszliśmy bez niego. Ustaliłem z Fujarą, żeby pójść do 
takich dwóch, które co wieczór bywały w "Kwazarze". To były 
niezłe panienki, żadne tam "retro", po prostu "business 
women". Wiedziały, czego chcą i wiedziały, czego od nich 
chcą. Mieszkały w takiej urządzonej piwnicy. Już nie raz tam 
byliśmy.
   - Czy wy, chłopaki, nie wiecie, że od tych spraw jest 
noc? Dni są po to, żeby nie pamiętać o nocach - powiedziała 
ta, która nam otworzyła.
   Ale gdy zobaczyła forsę, zrobiła się zawodowo miękka i 
miła. Jej koleżanka bardziej lubiła swój fach, bo od razu 
zaczęła się rozbierać. Wszystko było w porządku. Spędziliśmy 
u nich dobrych kilka godzin. To nie był stracony czas.
   Wróciliśmy na krótko przed zmierzchem. Kontrabas już na 
nas czekał. Puzon polerował instrument i próbował 
pogwizdywać.
   - Niemożliwe, ty o tej porze z powrotem? - powiedział 
Fujara patrząc na Kontrabasa. - Już wiem, ona nie lubi robić 
tego po ciemku.
   - Odwal się - mruknął Kontrabas. - Po prostu musiała 
gdzieś iść.
   - Musiała iść? No pewnie, że musiała. Miłość miłością, 
ale przecież musi z czegoś żyć. Ma swój zawód. Założę się, 
że jest wzorową pracownicą.
   Kontrabas nie odpowiedział. Był blady. Zaciskał pięści. 
Fujara nie cofnął się nawet o krok. Czekał.
   Westchnąłem. Wyjąłem pistolet. Strzeliłem między nich, w 
podłogę. Szczęśliwie nie trafiłem w nikogo. Po dobrym 
rżnięciu zawsze trzęsła mi się ręka. Wiedzieli o tym. 
Odskoczyli od siebie.
   - No dobra - rzekłem siadając. - Trzeba by się 
zastanowić, jak to dzisiaj zrobimy.
   Dali spokój. Kontrabas wzruszył ramionami.
   - To nic trudnego - powiedział i zamilkł. Miał strasznie 
głupią minę. Patrzył gdzieś przed siebie, a ja wybuchnąłem 
śmiechem. Jeszcze go takim nie widziałem. Ten śmiech zszedł 
mi za chwilę z twarzy jak makijaż z gęby klowna. Też miałem 
głupią minę. Cały świat ją miał.
   W drzwiach naszej budy, w której ożywała muzyka Szopena, 
stał skrzypek.
   To był on. Ogromny mężczyzna z łysą czaszką. Nie mogłem w 
to uwierzyć. Szukałem pistoletu, a przecież wciąż miałem go 
w ręku.
   - Ej, ty - rzekł Fujara, który nigdy nie widział naszego 
klienta. - Chyba wlazłeś tam, gdzie nie trzeba.
   Skrzypek zignorował go. Był w tym samym ciemnym 
garniturze, w którym widziałem go w "Błękitnej Tarczy". Miał 
krawat i rękawiczki. Ale instrumentu nie przyniósł. I żadnej 
widocznej broni.
   - Elegancka bestia - powiedział Puzon na moment 
przestając gwizdać. Ale tylko na momemt.
   Skrzypek zbliżył się i popatrzył po naszych twarzach.
   - Chcę porozmawiać - rzekł.
   O ja cię pierdolę. Za kilka godzin miałem zamiar uziemić 
tego faceta, a on przychodzi tutaj jak do siebie i mówi, że 
chce rozmawiać.
   Kontrabas już otrząsnął się z wrażenia. Zdjął ze ściany 
automat i załadował. Ostudziłem go gestem.
   - Sprawa jest ważna - rzekł skrzypek. - Chcę dojść do 
porozumienia.
   Byłem niespokojny.
   - Co cię tu przyniosło, skrzypek? - powiedziałem.
   - Skrzypek? - Fujara i Puzon powiedzieli to równocześnie, 
a przecież byli to ludzie o krańcowo odmiennym stosunku do 
życia.
   - Wynajęto was, by mnie zabić, ale nie uważam was za 
wrogów - rzekł. - Chcę przedstawić pewną propozycję.
   Patrzyliśmy na niego wszyscy. Sto pięćdziesiąt milionów 
złotych przyszło do nas w jednym kawałku mięsa, żeby 
przedstawić propozycję.
   - No więc? - powiedziałem.
   - W mojej grze nie ma nic nadprzyrodzonego - rzekł.
   - Wiemy, głupku - odparłem.
   Spojrzał na mnie, ale tak spokojnie, bez wkurwienia.
   - Nie działam sam, lecz w grupie.
   - To też wiemy.
   Wciągnął powietrze.
   - Można mnie zabić.
   Pokiwałem głową.
   - Każdego można zabić. Powiesz nam w końcu coś nowego, 
czy możemy już cię rozwalić?
   Kontrabas nerwowo potrząsnął automatem. Skrzypek 
popatrzył na niego, potem znów na mnie.
   - Dużo wiecie. Widzę, że dobrze, że przyszedłem.
   - No, nie wiem - odparłem.
   - Rozumiem, moja śmierć będzie opłacona. Stawka na pewno 
jest duża, ale interes, który proponuję, da nam wszystkich 
znacznie więcej.
   - Twoja śmierć to pewny zysk.
   - Moje życie - powiedział skrzypek - to jakiś miliard do 
podziału. Ryzyko minimalne.
   Puzon aż sapnął. Tak był przejęty.
   - Ładna suma - powiedziałem nerwowo.
   Jak by nie patrzeć, miliard to więcej niż sto 
pięćdziesiąt. Myślałem gorączkowo.
   - Porozmawiajmy - rzekłem.
   Usiadł. Był zdenerwowany. Starał się tego nie okazywać, 
jednak na pewno bał się, że wykończymy go nie słuchając, co 
chce powiedzieć. 
   - Mam kłopoty - rzekł.
   Miał. To mogłem mu dać na piśmie.
   - Od początku nie podobał mi się ten interes - 
powiedział. - Jestem człowiekiem wykształconym, przed wojną 
grywałem w filharmonii. Ale teraz sztuka nikogo nie 
obchodzi.
   - Filharmonia - powiedział Fujara i oczy mu zapłonęły.
   - Muszę z czegoś żyć. Wszedłem w spółkę z takimi dwoma. 
Właśnie w tę spółkę, która tak zirytowała Małego Księcia. W 
spółkę z barmanem i babką klozetową w "Błękitnej Tarczy".
   - I z tym czwartym - dodałem.
   - Ach - powiedział skrzypek i zmarszczył brwi. - Z tym 
czwartym też. Ale to już później.
   - Ten gaz i te kwiaty - rzekłem. - To więcej nie 
przejdzie. Skończyliście się. Ty skończyłeś się w 
szczególności.
   Skrzypek przygryzał wargi.
   - Nie, to nie ze strachu przed wami tu przyszedłem - 
rzekł jak ktoś bardzo zmęczony. - Nie wiedziałem. Nie wiem, 
jak wam się udało tak szybko. Nie tylko wy chcecie mnie 
usunąć. Moi wspólnicy także. Pomyślałem, że jak się z wami 
dogadam, pomożecie mi - bo umiecie liczyć.
   - Gadaj - mruknął Kontrabas.
   Skrzypek opowiedział nam o tym, co działo się w 
"Błękitnej Tarczy". Najważniejsze rzeczy już wiedzieliśmy. 
Wiosenny Rozmaryn domyślił się wszystkiego. Teraz mogłem 
kontrolować, czy skrzypek nie kłamie. Nie kłamał. Tam, w 
knajpie, on odwracał tylko uwagę. Pozorował czarodziejską 
grę, aby nikt nie zorientował się, że do knajpy wprowadzany 
jest gaz. Przewodami wentylacyjnymi. Regulował to barman, 
który po prostu odchodził na zaplecze, wkładał ubranie 
ochronne, wracał, gdy wszyscy już leżeli nieprzytomni i 
rabował.  Miał czas. Gdy skrzypek grał, babka klozetowa 
zamykał drzwi knajpy, żeby nikt niepowołany nie dostał się 
do wewnątrz. Wyglądało to na naturalny środek 
bezpieczeństwa. Potem strzelał do skrzypka. Nikt nie 
wiedział, że pociski były ślepe.  
   Tak. Knajpa w podziemiach, a więc bez okien, nikt z 
zewnątrz nie mógł nic zobaczyć. Co tam było szczególnego? 
Nic. Po prostu pracował tam właśnie ten barman i ten babka 
klozetowa.
   - Jestem dosyć silny - mówił skrzypek. - Czułem się 
bezpiecznie pośród gości lokalu pozbawionych broni. Mam 
naprawdę bardzo mocny organizm. Zawsze trochę trwało, zanim 
gaz na mnie zadziałał. Zawsze kilka chwil po tym, jak padł 
ostatni z gości. Nikt się nie zorientował. Wszyscy myśleli, 
że jestem kuloodporny i w ogóle niezniszczalny. W 
rzeczywistości barman odciągał mnie nieprzytomnego do 
schowka w kiblu. Stamtąd też wychodziłem grać, słowem, 
pojawiałem się znikąd. Tak, na wszelki wypadek, żeby nikt 
nie przyuważył mnie po drodze do knajpy i nie zastrzelił.
   - Mały Książę parę razy czekał na ciebie przed lokalem.
   - Wtedy rezygnowaliśmy. Gdyby w środku zaczęło się coś 
dziać, jego niańki zlikwidowałyby mnie. Babka nie mógłby 
zamknąć lokalu strzeżonego tej nocy także i od zewnątrz. 
Małego Księcia zrobiliśmy przy innej okazji. Kiedy przyszedł 
do środka. Przyłączył się wtedy do nas taki Stonka. To tamci 
go dopuścili do interesu. Problem polegał na tym, że Książę 
to szef i nie można było odebrać mu broni w depozyt. Ani 
jemu, ani jego niańkom. Zastrzeliliby mnie, gdybym się tylko 
pokazał.
   Skrzypek milczał chwilę, zanim zaczął mówić dalej.
   - Stonka zajął się nimi wszystkimi. Zaaranżował małe 
przedstawienie. Chodził przy Księciu i jego ludzaich z 
wiązanką sztucznych kwiatów. Udawał, że jest sentymentalny i 
że wspomina miniony świat. Podtykał im te kwiaty pod same 
nosy. Ich płatki nasączone były odpowiednim roztworem. Kiedy 
się pojawiłem, nie mogli wykonać najmniejszego gestu. Nie 
potrafili wyciągnąć broni. Wydawało im się, że to sam mój 
widok ich sparaliżował. Znowu czary. Mały Książę się kończy. 
Naiwny dureń.
   Nic nie powiedziałem. Ze mną, gnoje, zrobili to samo, a 
ja myślałem, że to wódka tak na mnie podziałała. Ale to się 
więcej nie powtórzy.
   - Na początku zyski były duże - rzekł skrzypek. - Nikt 
się niczego nie spodziewał i mieliśmy naprawdę dobre wyniki. 
Potem było jeszcze lepiej. Działałem jak magnes, 
przyciągałem do lokalu klientów. Każdy chciał sam się 
przekonać i tak naprawdę nikt nie chciał wierzyć, że można 
usnąć przez muzykę, więc przychodzili i przynosili stosy 
pieniędzy. Trwało to jakiś czas, ale potem liczba tych, co 
stracili stała się zbyt wielka, by można było dalej nie 
wierzyć. Ludzie teraz też przychodzą. Przychodzą, bo wciąż 
są ciekawi. Ale zyski mamy mizerne. Nikt nie przynosi 
większej gotówki. Jeden Mały Książę, na którym ostatnio 
trochę zarobiliśmy. Ryzyko przestało się opłacać. Oni boją 
się ciebie, Dyrygent, bo podstawili ci kwiaty, a ty 
wyszedłeś na ulicę. Nie chcą, żebyś się czegoś domyślił.
   - Za późno - powiedziałem.
   Przypomniałem sobie, jak barman i babka klozetowa 
próbowali mnie wtedy zatrzymać. Swoją drogą, za pierwszym 
razem ukradli mi niezły grosz. Ale o tym skrzypek taktownie 
nie wspomniał.
   Skurwysyn.
   - Jutro mamy podzielić się zyskiem - powiedział skrzypek. 
- I oni mnie jutro wykończą. Barman i babka to ludzie bez 
skrupułów. Służyli w tej samej jednostce podczas wojny i 
teraz trzymają się razem. Jeżeli nawet jeden wykończy 
drugiego, żeby zgarnąć całość, to najpierw zabiją mnie. I 
tego Stonkę.
   - Skąd wiesz? - spytałem.
   - Słyszałem, jak o tym mówili między sobą.
   - Przy tobie? - zapytałem, bo nie wierzyłem w takie 
cudowne przypadki.
   - To dlatego tu jestem. Wczoraj, gdy myśleli, że 
poszedłem, rozmawiali. Rozmawiali właśnie o tym. Oni chyba od 
początku wiedzieli, że mnie rozwalą, kiedy przestanę już być 
potrzebny. A ja nie zabezpieczyłem się dobrze, bo uśpili 
moją czujność tym kluczem.
   - Mów dalej - powiedziałem. - Co za klucz?
   - Pieniądze i wszystkie zrabowane gościom rzeczy 
przechowujemy za miastem, w bunkrze - rzekł. - Razem 
znaleźliśmy takiego oficera. To był skończony człowiek, 
codziennie umierał z głodu. Ten oficer był kiedyś kimś 
znacznym. Za konserwy, wódkę i papierosy wskazał nam sejf. 
Dostarczył klucze i szyfry. To sejf sztabowy, przy próbie 
włamania eksploduje. Są do niego cztery klucze, wszystkie 
razem niezbędne do otwarcia zamka. Każdy z nas ma po jednym.
   Skrzypek zawiesił głos.
   - Jutro każdy z nas będzie miał ten klucz przy sobie - 
rzekł.
   Wyjął swój z wewnętrznej kieszeni. Miał oryginalny 
kształt. Zamek, który otwierał, też musiał być oryginalny.
   - Ufam w waszą reputację - rzekł. - Nie mam wyboru. To i 
tak lepsza gwarancja niż ten klucz. Bo zawsze, gdy 
składaliśmy pieniądze do sejfu i tak musiałem go przynosić. 
Mogli mnie zabić, kiedy chcieli, ale interes się kręcił, 
więc żyję. Teraz już nie będzie dalszych zysków. Moje życie 
straciło wartość.
   Interesujący przypadek, ten skrzypek i jego wiara w 
magiczną moc reputacji. Ostatnie słowa wypowiedział 
zmienionym głosem.
   - Jeżeli ich wyeliminujemy - rzekł - będziemy mogli 
podzielić się forsą. Znam szyfry, więc nie będzie trudności. 
Naprawdę, jest tego jakiś miliard. Może więcej.
   No jasne. Było oczywiste, że o to cały czas mu chodzi. 
Bał się, ale ratował nie tylko życie, lecz i swój udział.
   - Pod warunkiem, że oni rzeczywiście przyniosą te klucze 
- odezwałem się. - Że będą na tyle nieostrożni.
   - Przyniosą - skinął głową.
   - Jesteś pewny?
   - Nie wiedzą, że ich przejrzałem. Jestem innym 
człowiekiem niż oni. Jeżeli w całej aferze z "Błękitną 
Tarczą" nikt nie zginął, to jest to moja zasługa. Nie będą 
mnie podejrzewać. Jestem wobec nich bezbronny. Oni byli 
żołnierzami, ja pozostałem w cywilu. Kiedyś trochę 
boksowałem, ale to nie wystarczy. Do kogo w ich pojęciu 
mogłem się zwrócić przeciw nim? Do was, którzy macie mnie 
zabić?
   Nie można powiedzieć, ten skrzypek miał łeb na karku. I 
wyglądało na to, że mogę mu ufać. W końcu on naprawdę starał 
się być szczery. Zamierzałem mieć go w zasięgu przez cały 
czas i to była moja gwarancja. Sama ufność jeszcze nikomu na 
dobre nie wyszła. Czyżby skrzypek istotnie nie ubezpieczył 
się przeciw nam? We wszystkim innym wydawał się rozsądny.
   - Kiedy się spotykacie? - spytałem.
   - Nad ranem, kiedy oni będą zamykać lokal.
   - A ten Stonka?
   - Też tam będzie - powiedział skrzypek i chyba wyczułem w 
tym coś jakby współczucie.
   Ten Stonka miał pecha. Obojętnie, czy zawartość sejfu 
przejąć mieliśmy my, czy tamci, on za każdym razem 
przegrywał.
   Kalkulowałem ryzyko. Z końcem nocy mogliśmy pójść do 
"Błękitnej Tarczy". Mogliśmy zastrzelić tych trzech facetów, 
tak jak to planowaliśmy wcześniej. Niejasne natomiast było, 
co zrobić ze skrzypkiem. I z jego wiarą w naszą reputację, 
którą przecież traciliśmy łamiąc układ z Małym Księciem.
   Moim zdaniem skrzypek nie powiedział wszystkiego.
   - Jeżeli zrobimy to dobrze i będzie już koniec, chciałbym 
dołączyć do was na jakiś czas - rzekł skrzypek. - Nie będę 
miał się gdzie podziać. Jeżeli się zgodzicie, chciałbym z 
wami grać.
   - O kurwa, to dopiero byłoby coś - rzekł Fujara. - Tak, 
skrzypce przywróciłyby nam ten utracony niuans.
   W tym momencie zrozumiałem, na czym opiera skrzypek swą 
wiarę w przeżycie tej historii. Żadna tam reputacja. Granie. 
O naszym graniu wiedziano w mieście. Tylko taki ktoś jak 
Mały Książę mógł nie wiedzieć. W końcu Mały Książę się 
kończy. Kto by się tam nim przejmował. Na dobrą sprawę 
reputację straciłbym dotrzymując mu słowa.
   A skrzypce trzeba szanować.
   I choć mogłem wyeliminować skrzypka już teraz, gdy tylko 
uzyskam od niego numery szyfrów, nie zrobiłem tego. 
Uważałem, że to byłoby niewłaściwe. Miałem swoje zasady, bo 
bez zasad wszystko wydawało mi się pierdolone i nic nie 
warte. Ten skrzypek to miał szczęście, że trafił na mnie. 
Pomyślałem, że może w ogóle go nie zabiję.
   - Chodźmy na ten układ - rzekł Fujara.
   I poszliśmy.

   Babka klozetowa próbował strzelać od nas z tego automatu, 
w którym miał ślepe naboje i z którego udawał, że strzela do 
skrzypka.
   Zwłoki Stonki udekorowaliśmy wiązanką sztucznych kwiatów. 
Barman pozostał za kontuarem już na zawsze.
   Rzeczywiście mieli przy sobie klucze od sejfu.
   Spokojnie wróciliśmy do siebie. Przed południem chłopaki 
ze skrzypkiem poszli po pieniądze, ja udałem się na 
spotkanie z Małym Księciem. Był wściekły, że dał się tak 
oszukiwać. Zażądał, żebym wykończył skrzypka mimo wszystko.
   Zapłacił mi sto milionów za tych trzech, których 
usunęliśmy rano. Jak by nie patrzeć, oczyściliśmy mu lokal. 
Skrzypka wciąż nie zamierzałem zabijać i pozostałe 
pięćdziesiąt przepadło.
   Powiedziałem Małemu Księciu o sejfie i o tym, gdzie on 
się znajduje. Kiedy tam trafi, znajdzie go zamkniętym i 
pustym. Ale o tym, że sejf będzie pusty, to on już się nie 
dowie. Ani o tym, że dotarliśmy do kluczy i do szyfrów. Może 
szukać tych kluczy, jednak jeśli nie zajrzy na samo dno 
któregoś z miejskich sraczy, to nie znajdzie. Może próbować 
się włamać.
   Nie wspomniałem mu o tym, co się wtedy stanie.
   Zachowałem się jak świnia.
   Kiedy wróciłem do naszej budy, wszyscy już tam byli. Pod 
jedną ze ścian wznosił się dość duży kopczyk banknotów. 
Uzbierało się też sporo monet i trochę biżuterii. 
Odłożyliśmy na później moment, gdy będziemy się tym dzielić.
   Skrzypek miał ze sobą instrument. Obejrzeliśmy go w 
skupieniu.
   - To może wy zaczniecie, a ja się włączę - zaproponował 
skrzypek. - Co będziemy grać?
   Jak to co? "Rewolucyjną" Szopena.
   Zaczął Puzon, mocnym akcentem. Kontrabas dołączył po 
chwili. Podawałem im rytm, a wtedy wszedł Fujara. To było 
coś. To była gra. Nikt nie mógł lepiej. 
   Zaczęliśmy się rozgrzewać. Zaczęło nas brać. Muzyka w nas 
żyła i czuliśmy, że to jest to, że pieprzyć ten cholerny 
świat, że nic się nie liczy, tylko ta muzyka, to wspaniałe 
brzmienie, harmonia dźwięków, która jest pięknem absolutnym 
i nicością doskonałą.
   Temperatura wzrastała. Pałeczka parzyła mi palce. Po 
krótkim czasie Puzon zlany był potem. Czekaliśmy na 
skrzypka, aż wejdzie. On jednak słuchał nas i pozostawał w 
bezruchu. Skończyliśmy już etiudę i płynnie zaczęliśmy ją od 
nowa. Jak zwykle. Wtedy skrzypek wstał. Trzymał skrzypce w 
dłoniach. I zagrał.
   O Jezu Chryste! Usłyszeć nas i umrzeć. Te skrzypce były 
właśnie Szopenowskie, stworzono je, żeby to grać. 
Przeżywałem chwile uniesienia. Co mi tam. Po co żyć, jeśli 
nie można tworzyć muzyki bez chwili przerwy. Czułem, że 
płynę. Ta harmonia była wręcz boska. Czułem się lekki. 
Chciałem być rusałką. Moja dyrygencka pałeczka frunęła w 
powietrzu. Było mi ciepło i tak dziwnie. Cóż za stan. Puzon 
i inne rusałki unosiły się wokół mnie. Już nie graliśmy, ale 
muzyka ciągle tu była. Obok nas. W nas. Cała przestrzeń 
stawała się muzyką. Grał tylko skrzypek. Grał doskonale. 
Czarodziejsko. Kontrabas wyjął maszynowy pistolet i strzelał 
z niego do skrzypka. Potem rozpłynął się razem z pistoletem. 
Osuwałem się na podłogę. Moja orkiestra też. Wiedziałem, że 
zasypiam. Powoli, łagodnie, bezszelestnie.
   Leżałem na podłodze, a wokół mnie unosiły się płatki 
czerwonych róż. Skrzypek przestał grać. Oczy miałem jeszcze 
otwarte. Widziałem, jak ktoś nowy wchodzi do naszej budy.
   Amanda. Miłość Kontrabasa.
   Podeszła do skrzypka i pocałowała go.
   - Czy wszystko w porządku? - usłyszałem, jak pyta poprzez 
mgłę, rozdmuchując płatki róż.
   - Naturalnie - powiedział skrzypek.
   Stanęła nade mną. Miłość Kontrabasa. Miłość, która legła 
w gruzach. Nie istniała. Była fikcją.
   - Ten jeszcze nie śpi - rzekła.
   Skrzypek zbliżył się.
   - Świetnie, jeszcze tylko fragment.
   Nagle film mi się urwał.

   Siedzieliśmy znowu sami w tej budzie. I było nam niezbyt.
   - Ale grał cudownie - powiedział Fujara. - Tak już nikt 
nigdy nie będzie grał Szopena.
   - A jak nas oskubał - rzekł Puzon. - On i ta jego dziwka.
   - Mówiłeś jej o wszystkim, co Kontrabas? - powiedział 
Fujara. - Założę się, że wyciągała z niego to, co wiedział.
   Kontrabas miał spuszczoną głowę.
   - To jednak był czarownik - powiedziałem, bo tylko tyle 
wiedziałem na pewno. Wszystko inne przestało być oczywiste. 
Bo jeśli był tak potężny, to po co robił to, co robił. I 
kogo właściwie zabiliśmy. Wspólników, czy przypadkowych 
facetów.
   Żeby tylko nic nie rozniosło się po mieście.
   - Ta dziwka - powtórzył Puzon nie wiadomo w jakim celu.
   No właśnie. Ta dziwka. Ona, która najpierw zabrała, a 
teraz przywróciła mi wiarę w ten świat i jego prawa. 
Pieniądze raz są, raz ich nie ma.
   Najważniejsze, że nie z miłości.
   Wtedy Kontrabas podniósł głowę. Westchnął. Sięgnął do 
kieszeni kurtki i wyciągnął z niej plik banknotów.
   - To chyba ona mi to zostawiła - rzekł. - Bo ona taka już 
jest, chłopaki.
   Patrzyliśmy na niego, a on, trochę zawstydzony, na nas. 
Trwało to jakiś czas. No więc mieliśmy z czego żyć.
   A jeśli ona naprawdę go kochała?
                                           Piotr Górski

                        PIOTR GÓRSKI
   Student IV roku filologii polskiej Uniwersytetu 
Gdańskiego, rocznik 1971. Nagradzany na konkursach 
poetyckich i prozatorskich. Państwo znacie go z opowiadania 
"Horda" ("NF" 11/92) - przerażającej dark future - 
traktującego o przygodach zdziczałych niedorostków w 
zdegradowanym świecie. W "Melomanach" świat pozostał 
podobny, ale główne role grają już w tym opowiadaniu 
dorośli; więcej tu także ładnie przekombinowanej intrygi, 
fantazji i dowcipu. Jest nawet przewrotna, nieco 
filozoficzna obrona miłości oraz pochwała muzyki...  
                                                   (mp)
