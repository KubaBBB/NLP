Autor: John Morressy
Tytul: Wybór sieroty

(Orphan's Choice)

Z "NF" 11/94



   Ogólnie rzecz biorąc, sierota ma do wyboru żebrać, kraść 
albo młodo umrzeć. Nie interesowała mnie żadna z tych dróg. 
Kiedy Addran znalazł mnie drżącego na dziedzińcu stajennym i 
zaproponował mi wybór, który rzadko komu się trafia, z 
radością zostałem jego uczniem.
   Czasami praca była ciężka, ale na ogół dobrze wspominam 
te lata. Addran dużo mnie nauczył. Chciałbym nauczyć się 
więcej i szybciej, ale jemu się nie śpieszy. "Kiedy się 
człowiek nauczy za wcześnie, to za szybko zapomina" - mawia, 
ilekroć się skarżę.
   Najgorzej jest, kiedy Addran ma do czynienia z demonami. 
Przy takich okazjach muszę stać w pogotowiu, żeby wygłosić 
odpowiednie zaklęcie, które przepędzi demony i wyciągnie nas 
z opresji, gdyby coś poszło nie tak. To wielka 
odpowiedzialność i, prawdę powiedziawszy, mam wtedy 
wielkiego stracha. Ale staram się najlepiej, jak mogę. Dużo 
zawdzięczam temu staremu człowiekowi i on polega na mnie.
   Na szczęście, niewiele miał tych spraw z demonami i 
wszystkie poszły dobrze. Moja pomoc nie była konieczna.
   Na ogół Addran bierze co się tylko nadarzy. Jest 
wielkim czarownikiem, ale czasy są chude, nawet dla 
najlepszych. Wojna, głód i zaraza wszystkim dały się we 
znaki i tyle samo ludzi wini za to czarowników, co 
przychodzi do nich szukać pomocy. Addran mówi, że nie zawsze 
tak było i nie zawsze tak będzie, i ja mu wierzę. Ale teraz 
tak jest.
   W pewien spokojny wiosenny poranek przyjęliśmy gościa, 
którego wizyta miała się stać punktem zwrotnym w naszym 
życiu. Wszedłem do pracowni Addrana i zaanonsowałem:
   - Ma pan klientów, mistrzu.
   - Ilu?
   - Chyba dwoje. Może troje.
   - Nie umiesz zliczyć do trzech?
   - Jest stara kobieta, młoda dama i bardzo podejrzanie 
wyglądający pies. Myślę, że przyszedł z jedną z nich, ale 
nie jestem pewien.
   Addran stęknął i nic nie powiedział. Przywdział swoją 
czarną szatę, przeczesał palcami długie siwe włosy i brodę. 
Potrafi wyglądać tak staro i mądrze jak sam Merlin i jest
równie dobry jak jego wygląd.
   - Przyjmijmy klientów, Faragolu - powiedział. Tak mnie 
nazwał, kiedy mnie przyjmował na ucznia. To coś znaczy, ale 
nigdy mi nie powiedział co.
   Stara kobieta była wieśniaczką, młoda dama była kobietą 
tak piękną, że musiałem powstrzymać jęk podziwu, kiedy 
zobaczyłem ją z bliska, pies zaś był małym białym kundlem, 
pokracznym i paskudnym. Miałem wrażenie czegoś 
niedokończonego. Trzymał się spódnicy starej kobiety, trząsł 
się ze strachu i rozglądał się przerażonym wzrokiem.
   - Mój chłopiec, mistrzu! Ratuj mojego biednego chłopca! - 
zaczęła zawodzić kobiecina, gdy tylko pojawił się Addran. 
Chwyciła psa w ramiona i wyciągnęła je w stronę czarownika. 
Pies przewracał oczami i cały dygotał.
   - Urok? - spytał Addran.
   - Urok, czar czy zaklęcie, ja ich tam nie rozróżniam, 
mistrzu, wiem tylko, że to robota tej starej wiedźmy Zalmy. 
Spotkaliśmy ją na drodze i nie ustąpiliśmy jej tak szybko, 
jakby sobie życzyła. Skierowała swój kościsty paluch na 
mojego biednego Grumma i coś wymamrotała. Na moich oczach 
zmienił się w to stworzenie za słabe, żeby ustać na własnych 
nogach i cały czas się trzęsie, biedne dziecko.
   - Może da się coś zrobić - powiedział Addran dając mi 
znak, żebym zabrał psa do jego pracowni. - A jakie jest pani 
życzenie? - zwrócił się do młodej damy.
   - Możesz się najpierw zająć synem tej kobiety, czarowniku 
- powiedziała i chociaż jej głos był delikatny jak głos 
oddalonej lutni, nie ulegało wątpliwości, że nie oczekuje 
sprzeciwu. Wziąłem od kobiety psa mając nadzieję, że mnie 
nie opaskudzi, zwłaszcza ze względu na obecność tej uroczej 
damy. Ktoś tak piękny musiał być księżniczką. Raczej nawet 
królową.

   W pracowni Addran umieścił psa na stole. Ten przewrócił 
się i leżał dygocąc i skowycząc. Addran zmarszczył czoło na 
ten widok.
   - No i co widzisz? - zwrócił się do mnie. Zawsze mnie 
sprawdzał w ten sposób.
   - Zaklęcie transformacyjne. Z tego, co mówiła ta stara 
kobieta, zaklęcie nie potrwa dłużej niż miesiąc.
   - Skąd wiesz? Chcesz powiedzieć, że Zalma jest stara i 
słaba, i sądzisz, że nie potrafi rzucić silnego zaklęcia?
   Pokręciłem głową.
   - Spójrz tylko na to stworzenie, mistrzu. Nie jest 
należycie uformowane. Wygląda jak coś, co dziecko narysowało 
na ścianie. Nie może nawet samo stać, ma coś nie w porządku 
z nogami. Zalma rzuciła to zaklęcie odruchowo, ta kobieta 
mówi, że wymamrotała tylko parę słów. Tak się nie robi 
długotrwałego zaklęcia.
   Addran kiwnął głową i wyglądał na zadowolonego.
   - Co więc trzeba zrobić?
   Wskazałem czarną księgę stojącą na półce za nim.
   - Poszukać w przewodniku odklęć Isba-Shoorrego.
   Sięgnął za siebie i zdjął z półki opasłe czarne tomisko. 
Mnie, jak na razie, nie wolno było czytać żadnych jego 
książek. Do tego czasu miałem już niezłe wyobrażenie, co 
można znaleźć w każdej z nich, ale były nadal przede mną 
zamknięte, podobnie jak dla wszystkich oprócz Addrana. Bez 
właściwego czaru jego księgi były tak ściśle zamknięte, że 
nawet dwa zaprzęgi wołów nie mogłyby rozewrzeć okładek.
   Otworzywszy księgę na właściwym miejscu, umieścił ją na 
stole i położywszy dłonie na nieszczęsnym psie, odczytał 
kilka słów i powiedział: - Odnieś go matce.
   - Czy nie przywrócisz go do jego postaci? - spytałem. 
Rzadko zadawałem pytania, ale tym razem mistrz naprawdę mnie 
zadziwił. Zaklęcie było proste i nie widziałem żadnego 
powodu, żeby to nieszczęsne stworzenie i jego matka mieli 
dalej cierpieć. Addran patrzył na mnie surowo przez jakąś 
minutę, a potem jego twarz złagodniała, prawie się 
uśmiechnął i powiedział.
   - Nie, ty to zrobisz.
   - Ale jak? Ja nie znam...
   Wtedy dał mi słowo, które miałem wypowiedzieć, oddając 
psa jego matce.
   - To za trafną diagnozę - powiedział.
   Z Addranem było tak zawsze. Nigdy nie wiedziałem, kiedy 
się rozzłości, a kiedy okaże łaskę.
   Wyszliśmy do izby, w której czekała stara kobieta. 
Spojrzała na Addrana, potem na mnie.
   - On jest nadal psem - powiedziała. - Mój Grumm jest 
nadal psem.
   - Zajmie się tym mój uczeń - powiedział Addran i skinął 
głową. Postawiłem psa u stóp kobiety i cofnąłem się o krok. 
Pies przewrócił się i zaskomlił. Wyciągnąłem rękę, 
wypowiedziałem słowo i w jednej chwili na podłodze leżał 
mamrocząc coś bez związku przez łzy chudy, lnianowłosy 
chłopak.
   - Mój chłopiec! Mój dobry Grumm.
   - Mamo, mamusiu, mamo!
   Uścisnęli się, popłakali, uścisnęli się jeszcze trochę i 
wreszcie stara kobieta zwróciła się do czarownika.
   - Mistrzu Addranie, jak my ci się odwdzięczymy? Co tacy 
biedacy jak my mogą zrobić dla takiego wielkiego czarownika?
   Wszyscy tak mówią. Z chwilą, gdy czary zrobią swoje, 
nawet najbogatsi klienci nagle ubożeją. Kiedy potrzebują 
czarów, gotowi są dać za nie wszystko. Kiedy je otrzymają, 
ich wartość gwałtownie spada. Tego nauczyłem się bardzo 
wcześnie.
   - Jeden korzec kasztanów i dwa korce orzechów dostarczone 
pod moje drzwi w dzień po sierpniowej pełni - powiedział 
Addran. - Nic więcej i nic mniej.

   Para wieśniaków odeszła błogosławiąc Addrana, sławiąc 
jego imię, jego dobroć i jego łaskawość dla biednych ludzi. 
Kiedy zamknąłem za nimi drzwi, Addran zwrócił się z ukłonem 
do drugiej klientki.
   - A teraz, pani, jestem na twoje usługi. Jakie jest twoje 
życzenie?
   - Potrzebuję rycerza - powiedziała.
   - Pani, ja jestem czarownikiem. Rycerzy należy szukać na 
dworze.
   - Wiem, czarowniku. Ale ja potrzebuję kogoś, kto stawi 
czoło i pokona niezwykłych przeciwników.
   Jej głos był jak najsłodsza muzyka. Niewątpliwie mogłaby 
za pomocą paru słów i uśmiechu zebrać armię, gdyby 
zechciała. Addran wskazał gestem, żeby mówiła dalej.
   - Jestem Perimane z Białego Lasu. Moje ziemie i zamek 
zostały zajęte przez zbójeckich rycerzy, których 
niegodziwość przekracza wszelkie opisy. Zamordowali moich 
rodziców i brata, a naszą służbę zmienili w niewolników, 
traktując ich z wielką brutalnością i okrucieństwem. 
Zrabowali nasz majątek i zbezcześcili naszą kaplicę. Oni... 
- głos jej zadrżał, ale zaraz podjęła opowieść. - Dali mi do 
wyboru: poślubić ich herszta albo zostać ich niewolnicą. 
Ogłuszyłam opryszka, który stał na straży i uciekłam.
   - Jesteś, pani, bardzo dzielna.
   - Jestem zdesperowana, czarowniku.
   - Ale to wygląda mi na zadanie dla gromady rycerzy.
   - Tak by było, gdyby nie jeden szczegół: na czele tych 
zbójców stoi czarownik Noramonte, który osłania ich swoimi 
czarami.
   - Znam Noramontego, pani. Zły do szpiku kości człowiek i 
bardzo silny czarownik.
   - Silniejszy od ciebie?
   Addran zamilkł, złożył razem czubki palców i myślał. Po 
chwili przerwał milczenie.
   - Powiedziałbym, że jesteśmy sobie równi.
   - Czy mi więc pomożesz? Szczodrze cię wynagrodzę.
   Chciałem zerwać się na równe nogi i złożyć moje życie u 
jej stóp, ale byłem uzależniony od Addrana. Na szczęście, 
nie musiałem się martwić. Addran skłonił się nisko i 
powiedział:
   - Pani, to będzie dla mnie zaszczyt. Moja zapłata 
wyniesie sto złotych suwerenów.
   - To bardzo wysoka zapłata.
   - Zapłacisz, pani, tylko wtedy, jeżeli mi się uda.
   Następne dwa dni spędziliśmy na przygotowaniach do 
podróży. Addran większość czasu spędzał w pracowni. Ja 
zajmowałem się końmi i zapasami na drogę. Na trzeci dzień od 
przybycia Perimane, wczesnym rankiem Addran rzucił ochronne 
zaklęcie na dom i obejście, i wyruszyliśmy do Białego Lasu. 
Wieźliśmy jedzenie, elegancki rozkładany pawilon dla 
Perimane i namiot dla nas oraz czarne pudło, które Addran 
własnoręcznie przytroczył do naszego jucznego konia i 
którego nie pozwolił mi dotknąć. Domyślałem się, że pudło 
zawiera jakiś magiczny sprzęt i nie zadawałem pytań. 
Wiedziałem, że i tak nie otrzymam odpowiedzi, póki Addran 
nie uzna tego za stosowne.

   Lady Perimane była dla mnie źródłem nieustannej radości i 
zadziwienia. Świeża i delikatna jak wiosenny kwiat, a
jednocześnie twarda jak dąb. Dotrzymywała nam kroku bez 
słowa skargi, piła wodę ze złożonych dłoni i jadła nasz 
czerstwy chleb. W drodze opowiadała o swoim dzieciństwie i 
rodzicach. Wieczorem śpiewała i jej głos był jeszcze 
słodszy niż w mowie.
   Z każdym dniem byłem bardziej zakochany. Zachowywałał się 
wobec mnie z wielką uprzejmością, ale wiedziałem, że 
jakakolwiek nadzieja z mojej strony byłaby głupotą. Uczeń 
czarodzieja nie zdobywa ręki wielkiej damy. Może jej służyć, 
doradzać, może nawet dla niej umrzeć, ale pozostaną istotami 
z innych światów. Mimo to ubóstwiałem ją.  
   Przed południem szóstego dnia drogi wjechaliśmy do 
Białego Lasu i wkrótce ujrzeliśmy Mon Defi, zamek lady 
Perimane. Wznosił się na szczycie wzgórza, ciemny na tle 
jasnego nieba. Widzieliśmy tylko dwa jego boki, ale to 
wystarczało, żeby się przekonać, co to za wspaniała budowla. 
Z tymi basztami i wieżyczkami, z blankami na wysokich 
murach, mógł stawić czoło armii. Cieszyłem się, że jestem 
w towarzystwie czarownika. Przekroczyliśmy potok na skraju 
rozległej łąki ciągnącej się do stóp zamku i zatrzymaliśmy 
się w cieniu otaczających ją drzew. Z tego miejsca mogliśmy 
się naocznie przekonać o działalności intruzów. Pod murami 
wznosiły się trzy szubienice i na każdej z nich wisiało 
ciało.
   - Widzicie ludzi, którzy pozostali lojalni wobec mnie - 
powiedziała Perimane.
   Zacisnąłem zęby i w gniewie potrząsnąłem pięścią, ale był 
to daremny gest. Nie będąc ani rycerzem, ani czarownikiem 
mogłem jedynie pomagać Addranowi w tym, co on postanowi 
robić.
   Przez kilka minut obserwował zamek bębniąc lekko palcami 
po wargach, co często robił, kiedy układał plany. W końcu 
wskazał równe miejsce na łące.  
   - Rozbijemy obóz tutaj, gdzie będziemy dobrze widoczni. To 
powinno wyciągnąć z zamku kilku strażników.
   Pojechałem przodem i wkrótce rozstawiłem pawilon oraz
namiot. Addran i Perimane przyłączyli się do mnie. Ona po 
raz pierwszy, odkąd ją poznałem, wyglądała na zaniepokojoną. 
Addran natomiast był tak spokojny, jakbyśmy piknikowali w 
jego ogrodzie. Obejrzał obóz, wskazał, gdzie należy 
naciągnąć linkę, a potem wyjął z rękawa buteleczkę z ciemnym 
płynem.
   - Wracaj nad potok i dokładnie się umyj. Kiedy będziesz 
suchy, natrzyj się tym od czubka głowy do stóp - powiedział 
wręczając mi buteleczkę. - Pamiętaj, żeby zużyć wszystko i 
nie opuścić ani kawałka ciała.
   Nie widziałem sensu w kąpaniu się i namaszczaniu, podczas 
gdy czekała nas konfrontacja z bandą opryszków, ale 
wiedziałem, że nie należy sprzeczać się z Addranem. Zrobiłem 
tak, jak mi kazał. Kiedy wróciłem do obozu, o namiot stała 
oparta kopia, przy wejściu zaś wisiały tarcza i miecz. Nie 
miałem pojęcia, skąd się tam mogły wziąć.
   Addran wprowadził mnie do środka. Perimane pozostała na 
zewnątrz z zadaniem zawiadomienia nas, gdyby ktoś wyjechał z 
zamku.
   Czarna skrzynka leżała otwarta i pusta na ziemi. Obok 
niej na dywaniku błyszczała w przyćmionym świetle namiotu 
srebrna zbroja tak jasna, że prawie biała.
   - Rozbierz się i włóż to na siebie - rozkazał Addran.
   - Kiedy nie wiem, jak to się robi.
   - Nie musisz. Ona wie. Dalej, włóż to.
   Znałem poszczególne części zbroi i wiedziałem, gdzie jest 
ich miejsce, ale nigdy nie widziałem ubierającego się 
rycerza. Nie miałem pojęcia, od czego zacząć.
   - Czy nie powinienem włożyć czegoś pod spód? - spytałem.
   - Pod tę zbroję nie.
   Rozebrałem się i wziąłem nagolenniki. Ważyły nie więcej 
niż garść pierza. Kiedy przyłożyłem je do nóg, pasowały jak 
druga skóra. Z pomocą Addrana uzbroiłem się od stóp do głów, 
a kiedy skończyłem, czułem się, jakbym miał na sobie strój z 
powietrza i słonecznego blasku.
   - To jest zbroja zaczarowana, prawda? - spytałem.
   - Oczywiście. Nie obroni cię, jeżeli ty kogoś 
zaatakujesz, ale jeżeli ktoś zaatakuje ciebie, będziesz 
niezwyciężony.
   - Ale nie umiem posługiwać się kopią ani mieczem.
   - One też są zaczarowane. Uwierz im.
   - A jeżeli wyjdzie Noramonte?
   - Nie przejmuj się Noramontem. Kiedy się pokaże, ja się 
nim zajmę.
   - Ale jeżeli on użyje czarów...
   - Daję ci zaczarowaną zbroję i zaczarowaną broń - 
przerwał mi niecierpliwie Addran. - Czyżbyś nie miał do mnie 
za grosz zaufania?
   - Mam, mam. Ale ja nigdy... Ja nie jestem rycerzem.
   - Jesteś dobrym, silnym młodzieńcem, a resztą zajmie się 
zbroja. Czekaj, aż cię zaatakują, a potem rób, co ci 
instynkt podpowie. I nie próbuj robić wszystkiego na raz, bo 
tylko się zmęczysz.
   Z jego głosu przebijała pewność siebie. Zbroja była 
wygodna i czułem, jak narasta we mnie poczucie siły. Addran 
obserwował zmiany na mojej twarzy i uśmiechnął się.
   - Włóż to na swojego wierzchowca - powiedział wskazując 
siodło i derkę - i weź swoją broń.
   Osłoniłem głowę konia, zarzuciłem na niego derkę i 
siodło. Na moich oczach zmienił się w bojowego rumaka 
mogącego śmiało wystąpić w królewskim turnieju.  
Zastanawiałem się, czy zbroja w podobny sposób działała na 
mnie. Odwróciłem i zobaczyłem, że Perimane patrzy na mnie, 
wydała mi się mniejsza niż przed paroma minutami. A sposób, 
w jaki na mnie oglądała, sprawił, że poczułem się jeszcze 
wyższy.  
   - Zmieniłeś się. Jesteś teraz rycerzem - powiedziała.
   Zanim zdołałem pomyśleć o stosownej odpowiedzi, wtrącił 
się Addran.
   - Wsiadaj. Mamy gości.
   Po zboczu zbliżało się ku nam trzech zbrojnych. Wsiadłem 
i opuściłem kopię.
   - Bądź ostrożny - powiedziała Perimane - to ludzie bez 
czci i wiary. Rzucą się na ciebie wszyscy trzej bez 
ostrzeżenia.
   - Tym gorzej dla nich - powiedziałem.
   Zdjęła szal i podała mi go. Gdy pochyliłem się w siodle,
zawiązała mi go na ramieniu. Teraz byłem naprawdę jej 
rycerzem.

   Addran stał przed namiotem z laską w jednej ręce, z drugą 
uniesioną w geście pokojowego powitania. Rycerze podjechali 
i zatrzymali się przed nim. Przyłbice mieli uniesione i 
widziałem wyraźnie ich twarze. Byli silni i dobrze 
uzbrojeni, ale nie roztaczali aury czarów, tylko lekki odór 
zła. Ich dowódca zmierzył nas wzrokiem i na widok Perimane 
wyszczerzył zęby, a potem zwrócił się do Addrana.
   - Widzę, że odwieźliście ją nam? I pewnie chcecie 
dołączyć do naszej kompanii?
   Addran miał na sobie długą opończę z kapturem, wciąż 
jeszcze okrytą kurzem naszej podróży. Wyglądał jak pielgrzym 
lub duchowny, nie jak czarownik. Spojrzał na sokoła 
krążącego nad naszymi głowami i powiedział:
   - Przybyliśmy z panią Perimane, żeby odzyskać jej zamek. 
Co do was, to macie do wyboru poddać się lub zginąć.
   Rycerze wymienili spojrzenia, roześmieli się i starszy z 
nich powiedział:
   - Gdzie jest twoje wojsko, starcze?
   Addran skłonił lekko laskę w moją stronę.
   - Jest do waszej dyspozycji - powiedział.
   Nie tracili ani chwili. Wszyscy spuścili przyłbice, 
pochylili kopie i zwrócili konie w moją stronę. Natarli w 
szyku odwróconej strzały, dwaj w przedzie, jeden z tyłu. 
Spiąłem ostrogami swojego wierzchowca. Zdawało mi się, że 
jadą bardzo powoli i miałem czas, żeby zastanowić się, co 
robić. Zrobiłem zwód w jedną stronę, jakbym chciał uniknąć 
znalezienia się między prowadzącą dwójką, a potem skręciłem 
wjeżdżając między nich. Ich kopie, skierowane w ostatniej 
chwili przeciwko mnie, skrzyżowały się. W pełnym galopie 
wziąłem ich kopie na tarczę. Rozjechały się jak nożyce, 
wysadzając obu rycerzy z siodła. Trzeciego trafiłem w 
gardło, tuż pod hełmem, omal nie urywając mu głowy. Jego koń 
pognał samotnie przez łąkę.
   Jeden z powalonych rycerzy leżał tam, gdzie upadł. Spod 
jego przyłbicy płynęła krew tworząc kałużę wokół hełmu. 
Drugi podniósł się i wyciągnął miecz. Zsiadłem z konia i 
czekałem na jego atak. Był silnym mężczyzną w pełnej zbroi i 
poruszał się z dużą sprawnością. Mimo to był dla mnie, jak 
ktoś poruszający się pod wodą, w zwolnionym tempie, podczas 
gdy ja reagowałem i poruszałem się dwukrotnie szybciej niż 
normalnie.
   Zaatakował, chybił i zanim odzyskał równowagę, ciąłem go 
w nasadę szyi. Padł w fontannie krwi i było po walce.
   - Bardzo dobrze, biorąc pod uwagę twój brak doświadczenia 
- pochwalił Addran.
   - To zbroja, prawda? Dzięki niej jestem szybszy.
   - Daje pewną przewagę. Pamiętaj tylko, żeby czekać na ich 
atak i wszystko będzie dobrze.
   Podeszła do mnie Perimane.
   - Byłeś wspaniały - powiedziała.
   - Wkrótce wykaże się znowu. Kiedy zobaczą, co stało się z 
tą trójką, zjawią się  tu pozostali - powiedział Addran. - A 
kiedy pozbędziemy się następnej grupy, najprawdopodobniej
zechce nas zobaczyć sam Noramonte. Ilu ich tam jest, pani?  
   - Słyszałam, jak mówili o siedemnastu rycerzach, do tego 
służba i zbrojni pachołkowie.
   - Niewielu, jak na zdobycie tak warownego zamku.
   - Nie było żadnej walki. Noramonte sprawił, że naszym 
ludziom broń wypadała z ręki. Potem była już tylko rzeź.
   - Noramonte ma wiele spraw na swoim sumieniu. Myślę, 
pani, że będzie najlepiej, jeżeli dam ci ochronę. - Addran 
sięgnął w głąb rękawa i wyciągnął coś, co wyglądało jak 
jaskrawobłękitna chustka. Potrząsnął nią i rozłożyła się w 
płaszcz, który zarzucił na ramiona Perimane.
   Z zamku wyjechała mała armia. Naliczyłem dwunastu, ale 
zanim zdążyłem się odezwać, przemówił Addran:
   - Szybko się decydują ci bandyci. Jadą tu wszyscy, poza 
dwoma. - Kiedy oddziałek dojechał do połowy łąki, z bramy 
zamku wyłonili się jeszcze dwaj jeźdźcy w otoczeniu ośmiu 
pieszych. Addran tylko się roześmiał. - Pamiętaj, że to oni 
mają zaatakować. I oszczędzaj siły - przypomniał.
   Miałem poczucie, że mogę ich rozgonić jak stado kur, ale 
byłem posłuszny słowom Addrana. Zatrzymali się w nierównej 
linii przed naszym obozem. Największy z nich podjechał wolno 
i zwrócił się do Addrana. Jego matowoczarna zbroja 
pochłaniała światło połyskując czerwonymi ognikami jak 
rozżarzone węgle albo szalone oczy. Czułem mrowienie na 
skórze, co świadczyło o obecności złych mocy.
   - Kim jesteś, że napadasz na naszych towarzyszy? - Miał 
opuszczoną przyłbicę i jego głos brzmiał jak ryk rwącego 
potoku w jaskini.
   - Jesteśmy obrońcami pani Perimane.
   - Nie wystarczą jej starzec i jeden rycerz. - Dowódca 
oddziału dał znak, po którym sześciu jeźdźców odłączyło od 
reszty i ruszyło w moją stronę. Patrzyłem, jak zbliżają się 
powoli, tym razem w nieregularnej linii.  
   Wpadłem między nich jak błyskawica, wysadzając z siodła 
dwóch najbliższych. Gdy znalazłem się już wśród nich, 
odrzuciłem kopię i wydobyłem miecz. Napastnicy uzbrojeni 
byli w miecze albo buzdygany i kosiłem ich jak żniwiarz. 
Czterech następnych wystąpiło do walki, ale powstrzymali 
konie na znak dowódcy.  
   - Zostawcie go mnie - powiedział i ruszył w moją stronę.
   Wyciągnąłem rękę i kopia sama wskoczyła mi w dłoń. 
Spotkaliśmy się w pełnym galopie roztrzaskując kopie w 
drzazgi. Impet tego zderzenia wprawił mnie w stan 
uniesienia. Mój przeciwnik znakomicie władał mieczem, ale 
odparowałem wszystkie jego ciosy, a kiedy zaczął zdradzać 
pierwsze oznaki zmęczenia, natarłem na niego. Czułem 
fizycznie obecność czarów, kiedy zadawał nieskutecznie cios 
za ciosem.
   - Na pomoc! - krzyknął wreszcie do swoich ludzi.
   Trzej pozostali wydobyli miecze i rzucili się na mnie. 
Powaliłem ich trzema cięciami i znów skupiłem całą uwagę na 
ich dowódcy. Zebrał siły i walczył zaciekle używając 
wszystkich czarów, które dostał od swojego pana. Żaden 
człowiek, choćby najsilniejszy, nie mógłby mu dotrzymać 
pola, ale z pomocą Addrana pokonałem go. Kiedy w końcu mój 
miecz rozciął jego hełm i czaszkę aż do szczęki, czary go 
opuściły. Upadł zamieniając się w stos suchych kości w 
zardzewiałej zbroi.
   W tym czasie przybyli dwaj ostatni rycerze w otoczeniu 
pieszych żołdaków. Usłyszałem świst strzał. Ruszyłem koniem 
na łuczników, którzy porzucili broń i uciekli.  
   Kiedy wróciłem do obozu, dwaj ostatni rycerze klęczeli 
przed Addranem, złożywszy błagalnie ręce. Ich miecze i hełmy 
leżały tam, gdzie je rzucili.
   - Litości, mistrzu. Ratuj nas przed tym diabłem. Będziemy 
ci wiernie służyć - wyjąkał jeden.
   - Wy mówicie o litości? - spytała Perimane. - Jaką litość 
okazaliście moim rodzicom i służbie?
   - Noramonte trzymał nas w swojej mocy. Nie byliśmy wolni.
   - Mogliście mu się sprzeciwić - powiedział Addran.
   - Daruj nam życie! - zawołali. - Błagamy.
   - Nie okazuj im litości - powiedziała Perimane.
   - Czegoś się dzisiaj nauczyli. I nauczą się czegoś 
jeszcze. - Addran wskazał ich po kolei swoją laską. 
Krzyknęli i prawe ręce obu obwisły bezwładnie zmieniając się 
w suche, skurczone szpony. - Daruję wam życie. Możecie 
odejść - powiedział Addran.
   Patrzyliśmy, jak odjeżdżają. Po pieszych żołdakach nie 
było śladu. Zebrałem porzuconą broń i złożyłem ją przy 
namiocie.
   - Co teraz? - spytałem.
   - Pozostaje Noramonte. Wkrótce się z nim zmierzę. 
Tymczasem posilmy się nieco.
   Był to bardzo skromny posiłek. kawałek chleba i 
odrobina wody, ale po walce wydało mi się to prawdziwą ucztą. 
Ledwo skończyliśmy, Addran wstał i strzepnął okruchy z 
płaszcza. Stał chwilę w milczeniu patrząc na Mon Defi.
   - Czas jechać do zamku - powiedział. - Noramonte czeka 
tam na mnie.
   Chciałem iść za nim, ale gestem kazał mi siedzieć.
   - Zostań tutaj i strzeż pani Perimane. Niektórzy z 
żołdaków mogą tu jeszcze wrócić.
   - Będziesz sam przeciwko Noramonte.
   - To mi odpowiada. Nie jedź za mną.
   Wsiadł na jednego z bezpańskich koni i pojechał do zamku. 
Kiedy zniknął za bramą, Perimane przemówiła:
   - Twój mistrz jest zbyt litościwy. On nigdy nie pokona 
Noramonte.
   - Litość nie jest słabością.
   Zmierzyła mnie długim, oceniającym spojrzeniem.
   - Ty nie byłeś zbyt litościwy wobec tych, z którymi 
walczyłeś.
   - To byli uzbrojeni rycerze, którzy chcieli mnie zabić.
   Kiwnęła głową jak osoba dorosła przyjmująca do wiadomości 
argumenty dziecka, ale nic nie powiedziała. Rozglądałem się, 
czy nie widać gdzieś kogoś z rozproszonych zbrojnych 
pachołków, ale nie było po nich ani śladu. Pewnie wciąż 
uciekali.
   Wydawało się, że mogę Perimane zostawić na chwilę samą, 
poszedłem więc do potoku, żeby napełnić wodą flaszę. Przy 
okazji złapałem trzy tłuste ryby na kolację.
   Czułem teraz zbroję, jakby się zrosła z moim ciałem. Była 
tak lekka, że mógłbym o niej zapomnieć, gdyby nie moje 
odbicie w wodzie.
   Zastanawiałem się, jakbym się czuł bez niej. Moje 
dotychczasowe życie wydawało się odległe i niezbyt godne 
żalu. Uczeń czarownika ciężko pracuje i nie zaznaje sławy. 
Kobieta taka jak Perimane nie zwróciłaby na kogoś takiego 
uwagi. Teraz byłem zwycięzcą. Patrzyłem w oczy innych 
mężczyzn i widziałem w nich strach. Nie chciałem być kimś 
mniej.
   Tego wieczoru Perimane mówiła o swoim życiu w Mon Defi, o 
szczęśliwych dniach przed najazdem rabusiów. Spytała o moje 
dzieciństwo i opowiedziałem jej o nim. Nie rozmawiałem o tym 
z nikim oprócz Addrana. Krótka to była opowieść i mało 
przyjemna: zimno, głód, bicie, zawsze strach i potem dobroć 
Addrana. Dlaczego wybrał akurat mnie na swego ucznia, nie 
wiedziałem, a i on nie mówił, ale byłem mu niezmiennie 
wdzięczny.
   - Czy podoba ci się takie życie, jakie on prowadzi? - 
spytała Perimane.
   - To dobre życie.
   - To życie bez przyszłości. Świat się zmienia. Mógłbyś 
być kim więcej niż czarownikiem.
   - A kim mogę być? Wiem tylko to, czego nauczył mnie 
Addran.
   - W pojedynkę pokonałeś całą bandę silnych rycerzy. 
Mógłbyś zdobyć wielką sławę. Nie ma dla ciebie granic 
możliwości.
   - Ja nic nie zrobiłem. To zbroja.
   - Ale ty ją nosisz - powiedziała, kładąc mi dłoń na 
ramieniu.
   Mówiła do mnie nie jak do sługi swojego sługi, ale jak do 
kogoś równego sobie i słowa jej budziły niepokój. 
Odpowiadały im echem myśli, o których wiedziałem, że muszę 
się ich pozbyć. Ale pamiętałem poczucie mocy bez wysiłku, 
nieograniczonej wiary w siebie i władzy nad wszystkimi, 
którzy występują przeciw mnie, i wbrew sobie cieszyłem się 
tym wszystkim.  

   Noc przeszła spokojnie. Rano obudziłem się nagle z 
uczuciem, że dzieje się coś złego. Z wydobytym mieczem 
wyszedłem przed namiot. Łąkę spowijała mgła i spokój. 
Zawołałem Perimane. Wyszła ze swojego pawilonu otulona w 
płaszcz.
   - Czy coś cię niepokoiło, pani? - spytałem.
   - Nie, nic. A ty coś słyszałeś?
   - Poczułem coś. Niebezpieczeństwo.
   - Jesteśmy bezpieczni. Addran nas chroni.
   Kiedy wymieniła jego imię, zrozumiałem w czym rzecz.
   - Addran potrzebuje pomocy. Musimy jechać do zamku.
   - Przecież zabronił ci tam jechać.
   - To było, zanim wiedział, co go tam spotka.
   - Nie wolno ci tam jechać. To zbyt niebezpieczne. 
Noramonte jest potężny.
   - Tym bardziej muszę tam jechać. Ty też, pani. Nie możesz 
tu zostać sama.
   Wsiadłem na konia i podciągnąłem ją na siodło przed sobą. 
Dojechaliśmy do bramy i zaraz otoczyła nas cisza głębsza i 
bardziej gęsta niż zwykły spokój poranka. Przejechaliśmy 
przez pusty podwórzec i dotarliśmy do wielkiej sali, w 
której znaleźliśmy Addrana.
   Siedział na jednym końcu długiego stołu bezwładnie 
pochylony, zamknięty w połyskującej kopule ochronnej. Z 
trudem oddychał, krew sączyła mu się z uszu i nosa. Nad nim 
wznosiło się coś nieopisanie obrzydliwego. Bezkształtny łeb 
potwora stanowiła głównie paszcza pełna ostrych zębów, a nad 
nią kilkoro nieregularnie rozmieszczonych oczu. Potężny, 
pokryty zmierzwionym włosem tułów podtrzymywały nogi 
zakończone szerokimi, poduchowatymi stopami. Liczne, 
zginające się w dziwnych miejscach ramiona kończyły się 
maczugowatymi wyrostkami kostnymi, którymi potwór atakował 
ochronną kopułę. Na odgłos naszego przybycia ohyda zwróciła 
się w stronę moją i Perimane i wściekłość jej licznych oczu 
rozpaliła się jeszcze intensywniej.
   Addran uniósł głowę. Jego głos odezwał się w moim umyśle 
słabo i z wysiłkiem.
   - Uciekaj stąd czym prędzej. Ratuj siebie i Perimane. - 
Umilkł dysząc ciężko jak człowiek skrajnie wyczerpany. - 
Kiedy skończy ze mną, zajmie się wami.
   - To ja go zabiję.
   - Nie wiem, czy to coś można w ogóle zabić. To ostatnie
wcielenie Noramonte. Już go prawie miałem, kiedy zmienił się w 
to coś, co jest silniejsze od wszystkiego, z czym miałem do 
czynienia.
   Noramonte spojrzał na mnie z wściekłością przez swoje 
zdeformowane ramię, odwrócił się i ponowił atak. Addran 
krzyknął z bólu. Kopuła rozbłysła małymi błyskawicami, 
zadrżała, ale nie ustąpiła. Zsiadłem z konia i zacząłem 
zachodzić potwora od tyłu. Perimane krzyknęła i Noramonte 
odwrócił się w kierunku nowego dźwięku. Pochylił się 
opierając ciężar potężnej głowy i tułowia na swoich kilku 
łokciach, a potem, zanim zdążyłem wydobyć z siebie słowo 
ostrzeżenia, rzucił się na Perimane.
   Dobyłem miecza i skoczyłem, żeby mu przeciąć drogę.
   - Nie, Faragol, nie atakuj! - krzyknął Addran, ale nie 
zwracałem na jego słowa uwagi. Kiedy zastąpiłem potworowi 
drogę, zmiótł mnie pękiem maczugowatych ramion. Uderzyłem o 
kamienną ścianę z impetem, który mnie oszołomił i osunąłem 
się na podłogę. Zebrałem się na nogi wydając mimowolny jęk 
pod wpływem gwałtownego ukłucia bólu w żebrach i 
stwierdziłem, że nie mam czucia w lewej ręce. Usta wypełniła 
mi krew. Po drugiej stronie holu mój koń wspinał się i 
bił kopytami powstrzymując potwora. Noramonte atakował go 
łapami, z których wyrosły szpony, ale na razie bez skutku. 
Perimane trzymała się kurczowo łęku. Była chwilowo 
bezpieczna, ale potwór wciąż nacierał.
   - Faragol. Tutaj. Do mnie - zawołał Addran.
   - Perimane. Ona mnie potrzebuje.
   - Nie bój się o nią. Tutaj, szybko.
   Pokuśtykałem do Addrana. Kiedy do niego doszedłem, 
Noramonte skoczył na Perimane. Kopuła ochronna Addrana 
znikła i pojawiła się wokół Perimane, chwilę zanim szpony 
potwora zdążyły ją pochwycić. Noramonte zawył i zwrócił się 
przeciwko nam. Zasłoniłem mistrza przed atakiem potwora. Byłem 
obolały, szumiało mi w głowie i nie władałem jedną ręką, ale 
pokładałem nadzieję w zbroi. Noramonte szalał, jego liczne 
ramiona młóciły powietrze. Spojrzał na Perimane, potem na 
Addrana i na mnie, i wreszcie rzucił się na nas. W momencie 
jego ataku moje dolegliwości ustąpiły, a siła i pewność 
siebie wróciły.
   Była to makabryczna walka. Odciąłem potworowi jedno 
ramię. Na jego miejscu wyrosła wiązka kolczastych macek, 
ramię zaś pełzało po podłodze chwytając mnie szponami za 
nogi, póki go nie porąbałem na kawałki. Rozprułem brzuch tej 
ohydy, a ona walczyła nadal, ciągnąc za sobą wnętrzności i 
brocząc paskudztwem, które ciekło w jej żyłach. Stwór 
przyjmował jeden śmiertelny cios za drugim i dalej walczył, 
aż zrozumiałem, że dla czegoś takiego nie ma śmiertelnych 
ciosów, bo to coś nie żyje tak jak ziemskie stworzenia.  
Potrafiło przetrwać wszystko, co mogłem mu zrobić, i 
wreszcie pokona mnie, kiedy będę zbyt wyczerpany, żeby zadać 
następny cios.  
   - Głowa. Odetnij głowę - doszedł mnie głos Addrana.
   Noramonte górował nade mną o tyle, że jego głowa była 
poza moim zasięgiem. Ciąłem po nogach, ale siła czarów 
Noramonte pozwalała im wytrzymać nawet ciosy mojego ostrza.
   - Zaklęcie - podpowiedział Addran. - Zaklęcie przeciw 
demonom.
   Uniosłem ramiona i wykrzyknąłem zaklęcie odpędzające 
demony. Stwór wydał skrzek i zatoczył się do tyłu. Ciąłem i 
tym razem noga się pod nim ugięła. Ciąłem drugą. Potwór 
opadł na kolana i wówczas jednym ciosem odciąłem mu łeb. 
Zanim dotknął podłogi, już był uwięziony w połyskliwej 
kopule, która uwolniła Perimane, żeby spełnić nowe zadanie. 
Bezgłowe cielsko upadło do przodu i leżało drgając przez 
chwilę, zaraz jednak zaczęło się rozpływać i bulgotać, by w 
końcu rozwiać się w cuchnącym oparze.
   Poczułem na ramieniu dłoń Addrana. W drugiej ręce trzymał 
kopułę, skurczoną teraz do rozmiarów orzecha włoskiego, z 
głową potwora, która wyglądała jak jakiś paskudny owad w 
bursztynie.  
   - To, co zostało z Noramontego, jest już w bezpiecznym 
zamknięciu. Wyślę to tam, skąd już nigdy nie wróci, żeby 
szkodzić ludziom. - Podniósł zwitek na wysokość oczu, 
wypowiedział kilka słów i rzecz znikła.
   - Uratowałeś nas, mistrzu.
   - To ty mnie uratowałeś. Teraz muszę odpocząć - 
powiedział słabnącym głosem i podniósł rękę do twarzy. 
Podtrzymałem go, żeby nie upadł.
   Z zamku wyszli ludzie Perimane, którzy tam pozostali, 
bladzi, z podkrążonymi oczami, ze śladami tego, jak ich 
traktowano, i rzucili się do stóp swojej pani. Inni, którzy 
zdołali uciec, wrócili, kiedy rozeszła się wieść o jej 
powrocie. Addran i ja byliśmy traktowani ze czcią jako jej 
wyzwoliciele, a ja musiałem wiele razy opowiadać historię 
moich walk ze złowrogimi rycerzami i z zaczarowanym 
potworem.
   Moja lewa ręka i bok były mocno pokiereszowane, a żebra 
bolały mnie tak, jakby co najmniej połowa była połamana, ale 
nie odważyłem się zdjąć zbroi, dopóki Addran nie wróci do 
sił. Banda, która zdobyła zamek, mogła mieć przyjaciół i 
sojuszników, a bez pełnej mocy Addrana ja byłem jedyną 
obroną. Prawdę mówiąc, zbroja chyba pomagała mi w powrocie 
do zdrowia. Spało mi się w niej wygodnie. Słyszałem 
opowieści o rycerzach sypiających w zbroi i litowałem się 
nad ludźmi dnie i noce zakutymi w zimną stal, w koszulach 
przesyconych potem i krwią, ale tę zbroję czułem na skórze 
jak chłodne płótno.
   Perimane przydzieliła Addranowi najbardziej zaufanego ze 
sług i sama też pielęgnowała go z oddaniem. Odwiedzałem go 
codziennie i zwykle zastawałem go śpiącego zdrowym snem.
Jeżeli nie spał, też nie był skłonny do rozmów. 
Sprawiał wrażenie głęboko pogrążonego w myślach.
   Przez resztę czasu pracowałem nad umocnieniem obronności 
zamku. Często też spotykałem się z Perimane. Musiała 
podejmować wiele decyzji i zwykle zasięgała mojej rady. Nie 
wiem, czy dzięki zbroi byłem też mądrzejszy, ale postępowała 
zgodnie z moimi radami.
   Kiedy odwiedziłem Addrana w dziesiątym dniu naszego 
pobytu w Mon Defi, był znacznie bardziej rozmowny.
   - Może zostaniemy tu dłużej, Faragolu - powiedział. - Ona 
potrzebuje ochrony do czasu, aż zbierze swoich zwolenników, 
a ja potrzebuję długiego wypoczynku. Noramonte był 
silniejszy niż się spodziewałem.  
   - Nie chciałbym spotkać czegoś takiego po raz drugi.
   - A co z tobą? Otrzymałeś potężny cios. Pewnie złamałeś 
parę żeber.
   - Też tak myślałem, ale już czuję się dobrze. Zbroja 
chyba pomaga.
   Addran uśmiechnął się i kiwnął głową, jakbym powiedział 
coś oczywistego.
   - A jak ze skarbcem? Czy zostało dość na moją zapłatę?
   - Chyba nic nie brakuje. Ludzie Noramonte opróżnili 
piwnice i spiżarnie i narobili masę szkód, ale skarbca nie 
ruszali.
   - To ulga. Nie cierpię targowania się o należność. Oczyść 
też całą zdobyczną broń i wyklep wgięcia w zbrojach. 
Powinniśmy za nie uzyskać niezłą cenę.
   - Kazałem już się tym zająć.
   - Dobrze. Bardzo dobrze. - Po chwili dodał: - Będę gotów 
do podróży za jakiś miesiąc, ale może ty zechcesz tu zostać 
dłużej. Dużo dłużej.
   - Dlaczego miałbym chcieć tu zostać?
   Spojrzał na mnie surowo.
   - Nie udawaj przede mną niewiniątka, mój chłopcze. 
Przyglądałem ci się przez całą drogę tutaj.
   - Myślisz, że jestem zakochany w Perimane?
   - To piękna kobieta. I chyba skłania się ku tobie.
   Potrząsnąłem głową.
   - Jest wdzięczna. Ale to ty i zbroja uwolniły zamek. Ja 
jestem tylko sługą.
   - To ty nosisz zbroję.
   - Ona powiedziała to samo. Słowo w słowo. Ale nie mogę 
nosić tej zbroi przez całe życie, a bez niej jestem 
zwyczajnym człowiekiem.
   - Może to jej wystarczy.
   - Ona jest księżniczką. Nie chcę, żeby patrzyła na mnie, 
kiedy będę tylko Faragolem i wspominała rycerza.
   Addran założył ręce za głowę i przyglądał mi się przez 
dłuższą chwilę.
   - Zdumiewasz mnie. Zdaje się, że wiele przemyślałeś, 
podczas gdy ja się tu wysypiałem.
   - To prawda.
   - Chcesz zrezygnować z miłości pięknej kobiety?
   - Perimane mnie nie kocha - przerwałem mu.
   - No, dobrze, jeśli nawet i nie kocha, to kiedyś może cię 
pokochać. A gdyby nie, to wciąż jeszcze rezygnujesz z szansy 
zostania słynnym rycerzem w służbie pięknej kobiety.  Sława, 
chwała, podboje... wszystko to, czego ludzie pragną.  
Zamiast tego chcesz być uczniem czarownika. Wielu ludzi 
nazwałoby cię głupcem, Faragolu.  
   - A niech tam. Miałeś jakiś powód, żeby mnie wybrać na 
swojego ucznia. Myślę, że jestem stworzony na czarownika i 
byłbym głupcem, gdybym tego nie wykorzystał.
   - Z dużą przyjemnością widzę, że używasz głowy. Czy 
jesteś pewien?
   - Całkowicie.
   - Dobrze. W takim razie sięgnij do tej torby i wyjmij 
księgę zaklęć.
   - Czerwoną?
   Kiwnął głową. Wyjąłem księgę i podałem mu. Odsunął ją 
gestem i potrząsnął głową.
   - To dla ciebie, chłopcze. Chcę, żebyś ją zaczął 
studiować. Jesteś prawie gotów.
   Położyłem księgę na stole i wpatrywałem się w znajome 
symbole.
   - Śmiało, śmiało - przynaglił mnie Addran z niecierpliwym 
gestem.
   Odwróciłem okładkę i księga otworzyła się, jakby czekała 
na dotknięcie mojej ręki.
                                   Przełożył Lech Jęczmyk

                        JOHN MORRESSY
   Ulubiony autor naszych Czytelników. W plebiscycie ma 
najlepsze opowiadanie zagraniczne wydrukowane w "Nowej 
Fantastyce" w 1993 roku w pierwszej dziesiątce znalazły się 
trzy utwory Morressy'ego: "Pracusie z parku sztywnych" 
(miejsce pierwsze), "Tato, drogi tato, wracaj do domu" 
(miejsce szóste) i "Opowieść o trzech czarownikach" (miejsce 
dziewiąte). "Wybór sieroty" to kolejne znakomite opowiadanie 
z serii o czarownikach.
                                                        D.M.
