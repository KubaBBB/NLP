Autor: Konrad T. Lewandowski
Tytul: Pacykarz

Z "NF" 3/94


           Motto:
           Król, mając wielkie upodobanie w muzyce, częste 
           miewał koncerty, na których znajdowałem się
           postawiony w pudle moim, lecz huk był tak wielki,
           iż nie mogłem poznawać tonów. Upewniam, że wszystkie
           trąby i kotły wojska królewskiego, umieszczone
           tuż przy uszach, nie narobiłyby takiego hałasu jak
           ta muzyka.
                            Jonathan Swift, "Podróże Guliwera"
                            (tłumacz bezimienny, uzupełnienia
                            Jan Kott, "Iskry", 1953 r.)

   Film był kręcony amatorską, ale dobrej klasy kamerą 
wideo. Ostrość regulowała się błyskawicznie przy każdej 
zmianie planu. Spiker mówił, że zdjęcia te wykonano z 
dziewiątego piętra północnej ściany hotelu Marriott. Autorem 
był znudzony gość, któremu przyszła ochota sfilmować ludzi 
kręcących się po hali głównej Dworca Centralnego w 
Warszawie.
   Tłum przelewał się we wszystkich kierunkach. Chwilami 
tworzyły się w nim wyraźne nurty, strugi, zawirowania oraz 
strefy martwe. Żywa magma drgała i kipiała podporządkowana 
statystyce i prawom Chaosu, w który zlało się tysiące 
konkretnych dróg i celów. Niektórzy z przechodzących 
przystawali i zadzierali głowy, by popatrzeć na sufit. W 
kilku przypadkach autor filmu uwiecznił ten fakt na 
zbliżeniach. Spiker wyjaśnił, że trzy miesiące temu strop 
hali głównej wyłożono opalizującą, śnieżnobiałą wykładziną z 
metalplastu i że dyrekcja Dworca Centralnego była bardzo 
dumna z tej inwestycji.
   W następnym momencie obraz zamarł, a potem zaczął 
przesuwać się w zwolnionym tempie, klatka po klatce. Mimo to 
widać było, że szybkość rejestracji nie nadążyła za biegiem 
wydarzeń. W narożnikach hali pojawiły się cztery oślepiające 
błyski. Na kolejnej klatce wybuchy zlały się w jeden ognisty 
pierścień, który ciasno opasał skamieniały tłum na środku 
hali. Na trzecim ujęciu pękające, szklane ściany dworca 
straciły przejrzystość, a na czwartym już ich nie było. 
Pierścień rozżarzonych gazów rozwinął się na kształt 
cyklonu, a porwani przez podmuch ludzie wisieli zawieszeni 
pomiędzy podłogą a sufitem. Piąta klatka znów była nieostra. 
Fala uderzeniowa dotarła właśnie do ściany Marriotta i przed 
obiektywem kamery pojawiła się nagle zasłona z zawieszonych 
w powietrzu odłamków szyby. Obraz uciekał w górę, w bok i w 
dół. Dopiero teraz z głośnika telewizora wydobył się 
stłumiony grzmot detonacji. Zaraz potem głos spikera 
poinformował, że poważnie poraniony odłamkami szkła autor 
filmu zdołał jednak wstać z podłogi, podnieść kamerę i 
wrócić do okna.
   Na ekranie znów pojawił się obraz Dworca Centralnego i 
fragmentu Alej Jerozolimskich, na których z łomotem i 
piskiem narastał gigantyczny karambol. Na chodnikach leżały 
dziesiątki ciał. W budynku dworca, zredukowanym do dachu i 
żelbetowego szkieletu, kłębił się dym. W powietrzu fruwały 
tablice reklamowe. Jedna z nich, wyjątkowo duża, wywinęła 
efektowne salto i lotem koszącym runęła prosto na przystanek 
tramwajowy. Kamera podążyła za nią. Tablica zerwała przewody 
trakcyjne, wykarczowała ogłupiałych ludzi i zatrzymała się 
na barierce ochronnej, nieruchomiejąc napisem do góry. Plan 
ogólny zawęził się przechodząc w zbliżenie. Po chwili cały 
ekran telewizora wypełniły czerwono-czarne litery:
                        Używaj pasty
                          SUPERWAPŃ
                 w miejsce brakujących zębów
                         wyrosną Ci
                         STALAKTYTY!
   Trwało to co najmniej dwie sekundy. Nie ma co! Wymyślili 
niezłą metodę reklamy paradoksalnej! Kiedy znów pojawiła się 
obłudnie zafrasowana gęba spikera, dziabnąłem palcem w 
pilota z taką siłą, że omal nie przebiłem go na wylot. Ekran 
zgasł.

   Redakcja tygodnika "Obleśne Nowinki" mieściła się na 
drugim piętrze kanciastego, socrealistycznego gmaszydła w 
śródmieściu Warszawy. Minąłem naburmuszonego służbowo 
portiera i pognałem na górę przeskakując po dwa stopnie. W 
sekretariacie zastałem tylko Mirka, zastępcę sekretarza 
redakcji.
   - Cześć! Jest Elka? - wyjąłem z teczki przeznaczoną na 
dziś głupawkę.
   - Cześć. Siedzi w pokoju redaktorów. Grają w skojarzenia 
- Miras wyciągnął rękę po tekst. - O czym to? - rzucił okiem 
na tytuł.
   - Historyjka o psie, który zaraził się wirusem 
komputerowym i zaczął żreć dyskietki - wyjaśniłem. - Kto 
prowadzi w tym miesiącu?
   - W konkursie na najbardziej odlotowy pomysł? - spytał 
Miras.
   - No przecież, że nie w turnieju poetyckim czytelników! - 
burknąłem.
   - Nadal Baśka - odparł - jak dotąd nikt jej nie przebił.
   - Za ten reportaż o bimbrze pędzonym w podziemiach 
szpitala z moczu chorych na cukrzycę? - upewniłem się.
   Miras skinął twierdząco.
   - Dobra, lecę do Elki. Trzym się!
   Pokój redaktorów znajdował się na końcu korytarza. 
Podchodząc do drzwi, usłyszałem wyraźnie:
   - Etrusek!
   - Marchewka!
   Wpakowałem się do środka.
   - Czołem wszystkim! - Cała ekipa siedziała w koło z 
notatnikami na kolanach. Elka - sekretarz redakcji - stała 
oparta o parapet. Jak zwykle kierowała burzą mózgów.
   - Antarktyda! - rzuciłem od progu.
   - Dinozaury! Mam!! - krzyknął Rychu. - Sensacja 
archeologiczno-paleontologiczna! Etruskowie polowali na 
Antarktydzie na dinozaury! Naukowcy milczą, bo nie chcą 
pisać od nowa wszystkich podręczników.
   - Może być - Elka bez entuzjazmu naskrobała coś w swoim 
kajeciku. - Kiedy tekst?
   - Przyniosę w poniedziałek.
   - O kij, teraz przydałoby się coś o UFO. Dawno nie 
dawaliśmy nic na ten temat. - UFO! - powtórzyła.
   - Kometa! - zawołała Baśka.
   - Średniowiecze!
   - Czarownice!
   Inkwizycja! Mam! - oznajmiłem. - Ufoludek schwytany i 
torturowany przez Świętą Inkwizycję. Protokół z 
przesłuchania odnaleziony w XVI-wiecznym archiwum.
   - Doskonale! - Elka dopiero teraz spostrzegła moją 
obecność. - Dasz radę na pojutrze?
   - Nie ma sprawy.
   - A! Jeszcze jedno! Zapomniałabym. Naczelny chce z tobą 
mówić.
   - Naczelny? Ze mną? - mruknąłem zaskoczony i odruchowo 
zabrałem się za rachunek sumienia.
   - Prosił, żebyś przyszedł, jak tylko się pojawisz.
   "Prosił" - to już lepiej. Położyłem dłoń na klamce. - No 
to idę.
   Na korytarzu dogoniły mnie słowa Elki:
   - Słuchajcie, jeszcze jeden tekst o dupie i możemy 
zamykać numer!
   Bulwiasty fotel w gabinecie szefa zapadł się pode mną z 
dyskretnym westchnieniem. Naczelny zaatakował bez wstępów:
   - Chciałbym, żebyś zajął się masakrą na Centralnym.
   - Jaką masakrą? - spojrzałem na niego zbity z tropu. 
Dopiero po chwili skojarzyłem, o co mu może chodzić.
   - Ma pan na myśli tę reklamówkę, szefie?
   - Jaką reklamówkę?! - teraz on popatrzył na mnie jak na 
wariata.
   - No, tej pasty do zębów, od stalaktytów w gębie - 
wyjaśniłem.
   Zatrzepotał gwałtownie powiekami. Na jego twarzy pojawiły 
się równocześnie: wyraz słupienia i grymas świadczący o 
intensywnym myśleniu.
   - Tomaszewski, do cholery! Na jakim ty świecie żyjesz?! - 
wybuchnął po chwili. - To było naprawdę!
   Przyjąłem to z kamienną twarzą. Nie o takich rzeczach 
rozmawiało się w "Obleśnych Nowinkach" ze śmiertelną powagą. 
Podstawowa zasada brzmiała: "Bujać to my, ale nie nas!" 
Redaktor, który dał się nabrać i uwierzył w pomysł kolegi, 
musiał potem z paczką "Nowinek" w zębach obejść na 
czworakach wszystkie pokoje redakcyjne.
   Naczelny natychmiast odgadł, o czym myślę.
   - Co z tobą? - zaczął trochę spokojniej. - Gazet nie 
czytasz? Radia nie słuchasz?
   - Wolę słuchać własnych myśli, szefie. Mam z tego więcej 
pożytku. A co do gazet, to całkowicie wystarcza mi, że 
pisuję dla jednej z nich...
   Machnął ręką, po czym bez słowa wyciągnął "Wyborczą", 
"Rzeczpospolitą", "Życie Warszawy" i parę innych dzienników. 
We wszystkich na pierwszych stronach było to samo. Coś 
ścisnęło mnie w dołku, a potem pod mostkiem rozpłynęła się 
fala przenikliwego chłodu. Zdjęcia i kobylaste tytuły 
zawirowały mi przed oczami. Opanowując drżenie rąk zebrałem 
gazety i odłożyłem je na biurko.
   Naczelny odczekał z pół minuty pozwalając mi trochę 
ochłonąć.
   - Chcę żebyś zajął się sprawą - powtórzył. - To była 
robota psychopaty.
   Wziąłem się w garść.
   - Dobra, szefie - oznajmiłem spostrzegając, iż nagle 
zachrypłem. - Jutro przyniosę tekst... - zastanowiłem się 
przez chwilę. - Tytuł będzie" "Kosmita czy wysłannik 
piekieł?"
   Naczelny pokręcił przecząco głową.
   - Nie. Nie chcę wymysłów. Chcę, żebyś za tym pochodził.
   - Ależ szefie! Na tym temacie siedzą już całe tabuny 
sępów z konkurencji. Nie ma sensu szarpać się o jakieś 
ochłapy. Na dodatek to zabawa zupełnie nieopłacalna...
   - Podwójna stawka.
   - ...i chyba ryzykowna... - wskazałem wzrokiem stertę 
gazet.
   - Potrójna.
   Zabrakło mi argumentów. Pozostało tylko ostatnie, 
sakramentalne pytanie:
   - Dlaczego ja?
   - Bo potrafisz myśleć jak świr.
   Interesujące spostrzeżenie. Ciekawe, czy powinienem czuć 
się dowartościowany?
   - Skąd wiadomo, że to był czubek? - spytałem zimno. 
Chrypka minęła.
   Naczelny podał mi pomięty świstek.
   - Automatyczna wyrzutnia rozrzuciła te ulotki z dachu 
Hotelu Forum trzy godziny po eksplozji na Centralnym - 
powiedział. - To jego manifest artystyczny.
   - Artystyczny? - podniosłem wzrok.
   - Przeczytaj.
   Wbrew pierwszemu wrażeniu ulotka wydrukowana była bardzo 
elegancką czcionką i na całkiem przyzwoitym papierze. 
Marginesy ozdabiał ornament z fantazyjnie zazębiających się 
kleksów. Ludzie! - stało w nagłówku. Po co wy właściwie 
żyjecie? Tłoczycie się na tej planecie, zużywacie tlen, 
żarcie, surowce i przerabiacie to wszystko na góry gówien i 
śmieci. Jaki to ma sens? Zostaje po was tylko śmierdzący 
syf! JA (obie litery były niezwykle kunsztownymi inicjałami) 
sprawię, że pozostanie po was Piękno. Wydobędę je z waszych 
bebechów, krwi i wymiocin. W zamian za waszą szmatławą 
egzystencję stworzę z was Nieśmiertelne Dzieła Sztuki. 
Bądźcie tworzywem w rękach GENIUSZA! Ostatnie słowo 
zajmowało blisko jedną trzecią powierzchni kartki - 
wszystkie litery tkwiły w takim gąszczu ozdobników i 
świetlistych promieni, że trudno je było odczytać.
   - Czy zdaniem tego faceta sterta rozszarpanych trupów to 
dzieło sztuki? - zapytałem.
   - Niezupełnie - odparł Naczelny. - Chodzi o ludzi 
rozsmarowanych przez podmuch na suficie hali głównej.
   - Na tej nowej, bielutkiej wykładzinie? - przypomniałem 
sobie wypowiedź spikera.
   - Właśnie! Tylko, że teraz jest to już rodzaj fresku... 
Mam tutaj zdjęcie. Spójrz! - wyciągnął rękę.
   Faktycznie; rozbryzgi krwi, limfy, kału, płynu mózgowo-
rdzeniowego i innych substancji znajdujących się na co dzień 
wewnątrz człowieka utworzyły bardzo wyraźny rysunek. 
Pierwszym rzucającym się w oczy kształtem była ekspandująca 
promieniowo spirala, przypominająca z grubsza naszą 
Galaktykę. Na tym tle zagęszczenia ciemniejszych niż inne 
kleksów układały się w dziwnie znajomy zarys, który po 
chwili rozpoznałem jako symbol JIN - JANG...
   - O kurwa! - wyrwało mi się.
   - No i... - mruknął Naczelny.
   - Ależ szefie! To nie mogła być robota jakiegoś świra z 
workiem plastyku. To jest...
   - Zgadza się! - wpadł mi w słowo i dokończył za mnie: 
   - ...idealnie wyliczone i dopracowane w najdrobniejszych 
szczegółach. Policyjni spece od materiałów wybuchowych 
twierdzą, że eksplozje w rogach hali nastąpiły w ściśle 
określonej kolejności i były tak ukierunkowane, aby utworzyć 
wirujący podmuch, przez pierwsze milisekundy kierujący się 
do wnętrza hali. Siłę wybuchów dobrano tak, aby nie została 
naruszona konstrukcja nośna dworca. Na dodatek, konfiguracja
tłumu w momencie eksplozji najprawdopodobniej nie była 
przypadkowa...
   - A więc on obserwował halę licho wie jak długo czekając, 
aż ludzie ustawią się dokładnie z jego życzeniem - szepnąłem 
na wpół do siebie. Zaczęła ogarniać mnie jakaś upiorna 
fascynacja.
   - Zgadza się - skinął głową Naczelny.
   - A ten facet, który wszystko sfilmował, czy on?...
   - Raczej na pewno nie ma z tym nic wspólnego. W szpitalu 
wydłubali z niego piętnaście deko szklanej stłuczki. Musiał 
być jeszcze jeden, lepiej zabezpieczony obserwator.
   - Ile właściwie było ofiar? - bezwładnie zapadłem się w 
głąb fotela. Naczelny też oklapł.
   - Ponad pięciuset zabitych. Ile dokładnie, dotąd nie 
podali, bo jeszcze nie udało się wszystkich pozbierać. Jedna 
trzecia trupów nie kwalifikuje się do identyfikacji. W 
szpitalach jest tysiąc rannych, z tego pół setki w stanie 
beznadziejnym. Mniej więcej drugi tysiąc to opatrzeni 
ambulatoryjnie.
   Gwizdnąłem przez zęby.
   - Co się dziwisz! - parsknął ze złością. - Odłamki szkła 
doleciały do Mokotowa i Żoliborza. W promieniu półtora 
kilometra wywaliło wszystkie szyby w oknach z widokiem na 
Centralny. W Holliday Inn do recepcji wdmuchało trzy 
samochody zaparkowane przed wejściem. Zresztą, cholera! Co 
ja ci będę opowiadał! Rusz dupę i sam zobacz! Pół 
Śródmieścia wygląda jak po... po... - zamilkł szukając 
odpowiedniego określenia.
   - Po artystycznym happeningu - dokończyłem za niego. - 
Ciekawe, kto pierwszy powiedział, że Wielka Sztuka wymaga 
ofiar...
   - Przestań się zgrywać! Wciąż nie mogę pojąć, jak w tym 
wszystkim uchował się ktoś tak nie zorientowany jak ty?!
   - To proste - wzruszyłem ramionami. - Reklamówek nie 
oglądam z założenia. Telewizor włączyłem przez przypadek. 
Taki małpi odruch, szefie, chwila nieuwagi, czerwony 
przycisk i pstryk... Potem pomyślałem, że chcą mi wcisnąć 
jakiś nowy kit do zębów, więc wyłączyłem. Resztę wieczoru 
spędziłem na pisaniu, a rano przyjechałem od razu tutaj. W 
czasie wybuchu brałem prysznic. A poza tym zgrywa to moja 
reakcja obronna.
   Naczelny westchnął z rezygnacją.
   - Zastanawiam się, czy jest sens posyłać do tej roboty 
kogoś, kto przy odrobinie szczęścia jest w stanie przeoczyć 
koniec świata?
   - Ma pan całkowitą rację, szefie! - zawołałem z nagłą 
nadzieją. - Przecież pan wie na ten temat pięć razy więcej 
niż ja...
   - Nic z tego - Naczelny od razu pozbył się wątpliwości. - 
Nie wymigasz się. Twój stosunek do sprawy gwarantuje, że 
będziesz działał inaczej niż wszyscy.
   - Ale czego pan właściwie ode mnie chce?!- warknąłem 
rozeźlony.
   - Naprawdę oryginalnego tekstu. To tyle, możesz iść.
   - Zaczekaj! - zatrzymał mnie przy drzwiach. - Jeszcze 
jedno... - skrzywił się z dezaprobatą. - Lepiej ci to 
powiem, bo a nuż znów do ciebie nie dotrze. Krążą plotki, że 
w Komendzie Głównej dostali anonimowe ostrzeżenie, że jeżeli 
ktoś ośmieli się zniszczyć lub uszkodzić arcydzieło z sufitu 
na Centralnym, to gdzieś w Polsce wyleci w powietrze 
podstawówka z dziećmi, albo przedszkole, albo żłobek. W 
praktyce oznacza to, że od tej chwili aż do czasu złapania 
tego drania, Dworzec Centralny staje się filią Zachęty.
   - Ten nasz młody XXI wiek staje się coraz bardziej 
interesujący - sapnąłem. - Wiek Sztuki Totalnej...
   - Obyś nie powiedział tego w złej chwili - Naczelny 
odpukał pod blatem biurka. - Zmiataj stąd!
   Na półpiętrze wpadłem na Jacusia. Jego okrągła japa 
rozciągnęła się na mój widok od ucha do ucha.
   - Cześć, Radek! - zawołał radośnie. - Ale bombę 
znalazłem! Dosłownie! Trzy lata temu na Ukrainie 
podpieprzyli z silosu rakietę wielogłowicową. Korpus 
znaleziono potem całkiem wypatroszony, a piętnaście głowic 
kamień w wodę! Wszystkie liczące się służby specjalne 
wyłaziły z siebie i stawały obok. I nic! Dopiero teraz, po 
trzech latach, informacje zaczęły przeciekać...
   Popatrzyłem na niego bawolim wzrokiem. Jeszcze jeden 
piroman! Na dodatek wcale nie miałem ochoty sprawdzać, jak 
smakuje polietylenowa taśma, którą wiązano paczki "Obleśnych 
Nowinek".
   - Trzeba by jedną taką pigułę spuścić w kiblu z wodą, 
odczekać trochę i odpalić - rzuciłem pomysł. - Wyobrażasz 
sobie, co by było? W całym mieście wydmuchałoby z powrotem 
gówna ze wszystkich klopów...
   Dolna szczęka Jacusia przeszła gwałtownie w stan 
spoczynku. Nie czekając, aż odzyska mowę, zbiegłem po 
schodach i wyszedłem na ulicę. Po drugiej stronie jakiś 
małolat kończył właśnie sprajować na murze napis: "HODUJCIE 
ŁUPIEŻ". Na mój widok zwiał za róg. Jego strata. Dałbym mu 
kasę na nową puszkę farby.
   Wsiadłem do samochodu i poturlałem się do domu. A zatem 
skończyły się dobre czasy, kiedy po wyprodukowaniu ośmiu 
głupawek miesięcznie i odwiezieniu ich do redakcji, resztę 
życia mogłem poświęcić na czytanie filozofów i innych uczonych 
różności oraz na zabawę myślami. Teraz, z powodu tego durnego 
tekstu będę musiał zdzierać zelówy łażąc po całym mieście... 
Ale zaraz! - zreflektowałem się nagle. Był sposób, aby całe 
to łażenie zredukować do minimum!
   Zaraz po wejściu do mieszkania wywlokłem spod szafy 
odbiornik radiowy kupiony onegdaj od jednego znajomego. Ów 
znajomy z kolei przed laty wyhandlował ten sprzęt jako 
radiopriomnik za trzy butelki spirytusu od sowieckiego 
żołnierza z jednostki przeflancowywanej za Bug. Radyjko 
miało irytująco dużo zakresów, pokręteł, skal i przycisków i 
wyjątkowo trudno było dojść z nim do ładu, ale działało 
przyzwoicie. Znajomy z czasem kupił sobie znacznie 
łatwiejsze w obsłudze idioten-radio, w którym przycisków nie 
było żadnych, a strojenie odbywało się za pomocą głośnego 
wymawiania nazwy żądanej stacji, zaś stary aparat odsprzedał 
mnie. Zaraz po transakcji znajomość z nowym nabytkiem 
zacząłem tradycyjnie od pogrzebania w jego bebechach. Po 
zdjęciu obudowy oko mi zbielało. Takiej plątaniny obwodów 
nie widziałem od czasu, gdy jako dziesięcioletni gnój 
wczołgałem się do wnętrza prehistorycznej "Odry" w Muzeum 
Techniki, a potem muzealny cieć wyciągnął mnie stamtąd za 
nogi. Po dłuższych oględzinach stwierdziłem, że mam przed 
sobą oryginalny odbiornik nasłuchowy KGB, wyposażony w 
niesamowicie rozbudowany system detektorów i dekoderów, 
przeznaczony do odbioru nietypowo zakodowanych informacji 
(nie mylić z zaszyfrowanymi!). Coś w rodzaju połączenia 
radia i Enigmy, tyle że bez wyższej matematyki. Słuchając 
sobie na tym sprzęcie I programu PR mój znajomy, delikatnie 
mówiąc, nie wykorzystywał w pełni jego możliwości...
   Trzy tygodnie strawiłem usiłując rozgryźć przeznaczenie 
poszczególnych podzespołów. Całe szczęście, że było w tym 
sporo miniaturowych lamp i po układzie elektrod mogłem się z 
grubsza zorientować, co w danym obwodzie piszczy. W paru 
przypadkach miałem po prostu nosa i wreszcie duch zwyciężył 
nad materią. Fakt, że zasada działania ponad połowy modułów 
wciąż była dla mnie czarną magią, lecz mogłem je już 
uruchomić i wykorzystać zgodnie z przeznaczeniem. W podobny 
sposób mógłbym obsługiwać cylinder iluzjonisty albo latający 
talerz, ale koniec końców liczy się efekt. Nie bez znaczenia 
było i to, że relikt radzieckiej techniki okazał wyjątkowo 
dużą idiotoodporność i wytrzymał kilka zupełnie kretyńskich 
eksperymentów.  
   Ostatecznie usłyszałem głosy, które normalne radio 
odebrałoby jako biały szum albo rytmiczne skrzypnięcia i 
piski. W większości były to informacje handlowe, rozmowy 
ludzi z agencji ochrony mienia i policji. Wszystko - góra 
średni stopień tajności. Kody rządowe i te wykorzystywane 
przez duże koncerny były poza moim zasięgiem.
   Teraz interesowała mnie przede wszystkim policja. 
Uruchomiłem odbiornik nie używany od czasu, gdy wszystkie 
stacje radiowe wpadły na pomysł przerywania piosenek 
reklamami i zacząłem przypominać sobie procedurę 
wyszukiwania częstotliwości i rozgryzania kodu. Po 
kwadransie siedziałem już na łączach Komendy Głównej, a po 
godzinie rozwaliłem właściwy kod. Nie był specjalnie 
skomplikowany, w sam raz taki, aby zabezpieczyć łączność 
operacyjną przed nadmierną dociekliwością właścicieli 
podrasowanych CB-radio. Ja byłem trochę lepszy.
   Z głośnika leciała non stop operacyjna sieczka; meldunki, 
polecenia sprawdzenia jakichś drobiazgów, koordynacja 
działania poszczególnych grup śledczych. Nietrudno było 
spostrzec, że policja zabrała się za szukanie igły w stogu 
siana metodą Edisona, czyli rozbierając go źdźbło po źdźble. 
Trzeba przyznać, że ostro przykładali się do roboty, ale nie 
mieli żadnego punktu zaczepienia. Jeden - zero dla mnie. To 
było coś, do czego nigdy nie przyzna się ich rzecznik 
prasowy, kiedy zwali mu się na głowę tłum sępów z 
konkurencji. Aktualnie dwie trzecie warszawskiej policji 
szukało miejsca, z którego odpalono ładunki na Centralnym. 
Innymi słowy sprawdzali wszystkie mieszkania, pomieszczenia 
i dachy w Warszawie, z których przez lornetkę lub teleskop 
można było zobaczyć podłogę hali głównej...
   Po pięciu godzinach podsłuchiwania miałem już kwadratową 
czachę, a przed oczami zaczęły snuć mi się zwidy w postaci 
malutkich, niebieskich ludzików chodzących we wszystkie 
strony na raz. Niewielkim urozmaiceniem były wcinające się 
co jakiś czas wybuchy szeleszczącego skrzeku oznaczające, że 
uruchomiono właśnie kanał łączności rządowej, aby komuś na 
górze zdać sprawę z bieżących postępów śledztwa.
   Tego dnia nie usłyszałem nic istotnego. W końcu nie 
wytrzymałem. Wyłączyłem swoje Gumowe Ucho i poszedłem spać.

   Poranek zaczął się interesująco. W gruzach w hali głównej 
Centralnego znaleziono szczątki kamery sprzężonej z 
miniaturowym nadajnikiem telewizyjnym o zasięgu do pięciu 
kilometrów. Dyrekcja dworca nie miała z tym odkryciem nic 
wspólnego, a więc dotychczasowy kierunek śledztwa diabli 
wzięli. Spróbowałem sobie wyobrazić, ilu policjantów 
przetrząsających Warszawę od trzydziestu sześciu godzin 
poczuło w tym momencie ochotę, żeby wyciągnąć służbowego 
gnata i strzelić sobie w łeb. Potem, jak zwykle bywa w 
przypadku, gdy duże przedsięwzięcie organizacyjne trafia w 
próżnię, zapanował kompletny bałagan. Eter wypełniły 
nieartykułowane okrzyki, wiązanki jobów oraz propozycje 
powyrywania nóg z dupy lub wyrzucenia ze służby na zbity 
pysk.
   Postanowiłem, że zanim się to skończy, zaliczę sobie 
prasówkę. Wyszedłem z domu i po pięciu minutach wróciłem z 
plikiem dzienników. Słuchając jednym uchem wydobywających 
się z głośnika serdeczności, zabrałem się do czytania. Na 
pierwszych stronach gazet suszyli zęby komendant główny 
policji i jego rzecznik prasowy. Poniżej zdjęć znajdowała 
się relacja z konferencji z udziałem obu oficjeli, którzy 
pomijając zbędne szczegóły zapewniali, że policja jest już 
na tropie. Reszta tekstu składała się ze standardowych 
modułów zdaniowych dotyczących rozumienia powagi sytuacji, 
współczucia rodzinom zmarłych, najwyższego priorytetu sprawy 
itp. Więcej ciekawostek znalazłem na drugich i trzecich 
stronach. Na przykład wiadomość o pięciokrotnym wzroście 
zamówień eksportowych na pastę "Supercalcium". Producent 
pasty proponował przebywającemu w szpitalu facetowi, który 
sfilmował masakrę, odkupienie wszystkich wydobytych zeń 
kawałków szkła na wagę brylantów. Nieco dalej jakiś młot z 
Federacji Konsumentów wyjaśniał z powagą, że pasta 
"Superwapń" nie powoduje regeneracji wyrwanych zębów. 
Szczególnie interesująca była notatka w "Życiu Warszawy", że 
halę główną Centralnego odwiedziła wczoraj wycieczka 
studentów Wydziału Rysunku i Malarstwa warszawskiej ASP. 
Jeden z przyszłych artystów wyraził przekonanie, że z czasem 
płyny organiczne na suficie hali, a szczególnie limfa, 
ściemnieją i fresk stanie się wyraźniejszy. "No, zaczyna 
się" - pomyślałem w tym momencie.
   Brakowało informacji o ogłoszeniu żałoby narodowej. To 
akurat było mało dziwne. Od czasu, gdy lobby showbiznesu nie 
dopuściło do zamknięcia kin po śmierci Papieża, bo właśnie 
wchodziły na ekrany trzy nowe, amerykańskie hiciory, nic 
mnie już nie mogło zaskoczyć. Show must go on.
   Jazgot w głośniku zmienił gwałtownie ton. Krzyki przeszły 
nagle w harmider, z którego dopiero po chwili zdołałem wyłowić 
poszczególne słowa:
   "Wybuch!!!... nie ulotki... wyrzutnia ulotek... wybuch 
rozproszył ulotki... gdzie?!... lecą chmarą!... chyba 
Mokotów... gdzie, kurwa!!?... z dachu... dach SGPiS... na 
pewno... Cooo??!!!... o żeż..."
   Wyłączyłem odbiornik. Szkoła Główna Planowania i 
Statystyki, róg Niepodległości i Rakowieckiej, ale numer! 
Tuż pod bokiem Ministerstwa Spraw Wewnętrznych... Teraz 
dopiero dostaną tam małpy! Rzut oka na zegarek - 10.15. 
Musiałem skombinować przynajmniej jedną taką ulotkę, choćby 
po to, by udowodnić naczelnemu, że potraktowałem zlecenie 
poważnie. Złapałem czystą kartkę papieru maszynowego, 
przedarłem na pół i oba kawałki wyrzuciłem przez okno. 
Dwadzieścia sekund później znałem już kierunek i prędkość 
wiatru. Galopem wyciągnąłem pudło z holograficznym planem 
Warszawy. Przeglądając gorączkowo płyty projekcyjne, połowę 
z nich rozsypałem na podłodze. W końcu znalazłem Mokotów. Na 
stół i włączyć zasilanie! 10.16 - na podstawie równania 
Bernoulliego błyskawicznie oszacowałem poprawkę na wzrost 
prędkości wiatru w kanionie Alej Niepodległości. W takich 
warunkach czas opadania ulotek powinien wynieść... załóżmy, 
że były identyczne z tą, którą widziałem u naczelnego... 
wysokość SGPiS... wszelkie turbulencje powinny wpłynąć 
hamująco, a więc błąd na korzyść pewności... jeszcze 
uwzględnić efekt ssania w dół związany z różnicą prędkości 
wiatru nad i pomiędzy budynkami... 10.18 - już gnałem do 
samochodu. Tylko nie utknąć teraz w jakimś korku. Na 
szczęście to nie godzina szczytu. Ciekawe, czy policja 
będzie miała głowę zajmować się wariatem przeskakującym 
skrzyżowania na czerwonym świetle? Oczami wyobraźni 
widziałem białą plamkę wędrującą Alejami Niepodległości w 
kierunku Służewa. Teraz wszystko zależało od tego, jak 
szybko zdołam przeskoczyć Żwirki i Wigury. Pierwszy raz w 
życiu zacząłem żałować, że mieszkam na Woli. 10.21 - 
przelatując Banacha omal nie zostałem w kostnicy tamtejszego 
szpitala. Żwirki, Racławicka, Niesiołowskiego... - fakt opieki 
świętego męczennika potrzebowałem teraz jak cholera. 10.23 - 
w Woronicza skręcać już za późno, więc gdzie? Domaniewska! 
Gazu!
   Z piskiem opon dopadłem skrzyżowania z Niepodległości. Z 
wozu wyskoczyłem na złamanie karku. Pobiegłem za róg i 
znalazłem się kilkanaście metrów przed sunącym nad 
chodnikiem obłokiem zadrukowanych kartek. Górą nasi! Wiwat 
mechanika płynów!
   Kiedy z kieszeniami pełnymi pomiętych ulotek wróciłem do 
samochodu, zastałem przy nim policjanta z bloczkiem 
mandatowym w ręku.
   - Obywatelu - powiedział - będą trzy punkty karne za 
nieprawidłowe parkowanie.

   Następne Arcydzieło powstanie na zachodniej ścianie 
budynku przy ulicy Pięknej 22. Tworzywo Artystyczne proszone 
jest o zgromadzenie się na przyległym placyku i oczekiwanie 
na Akt Twórczy. GENIUSZ.
   Ostatnie słowo tak jak poprzednio ginęło w gąszczu 
promienistych ozdobników. Wzdłuż marginesów biegł
identyczny, kleksowaty szlaczek.
   Trzeba przyznać, że tupetem mógł facet imponować. 
Najwyraźniej postanowił zrobić z Warszawy galerię własnej 
upiornej twórczości. Dlaczego wybrał akurat Warszawę? Nie 
sądziłem, żeby tu mieszkał. W grę wchodziła raczej tradycja. 
Koniec końców, siedemdziesiąt parę lat temu inny 
niespełniony artysta-malarz przerobił to miasto na pejzaż 
dadaistyczny. Zgoda, że niezupełnie chodziło wtedy o sztukę, 
ale wizja artystyczna Hitlera miała w tym znaczący udział. 
Teraz historia zaczynała powtarzać się jako farsa. Skąd 
jednak wziął się ten nowy, oryginalny kierunek w sztuce?... 
Przypomniałem sobie, że jakieś dziesięć lat temu, kiedy 
jeszcze nie rozstałem się z gazetami, czytałem o grasującym 
w Stanach maniaku, który przerabiał ludzi na rzeźby. 
zgarnęli go wreszcie z skazali na śmierć. Wybierając rodzaj 
egzekucji facet zażyczył sobie, by rozstrzelać go na tle 
białego prześcieradła. Sprawa narobiła dużego zamieszania w 
amerykańskich środowiskach artystycznych. Pokrwawione 
prześcieradło kupił potem na aukcji anonimowy nabywca, dając 
za nie górę szmalu. Z krwi męczenników zawsze wyrastają nowi 
wyznawcy - to reguła stara jak ludzkość. Rodzaj wiary nigdy 
nie miał większego znaczenia, a otępiały od nadmiaru podniet 
świat potrzebował coraz silniejszych wrażeń. To był mój 
problem. Jak bowiem na tym świecie mógł żyć taki mutant jak 
ja, którego poziom wrażliwości kształtował się na poziomie 
średniej z XIX wieku? Zawsze, kiedy zaczynałem się nad tym 
zastanawiać, widziałem tylko dwa rozwiązania: albo zaliczyć 
życie w łóżku z głową pod poduszką, jak Guliwer słuchający 
koncertu olbrzymów, albo ogłosić przejście na solipsyzm...
   Żeby oderwać się od tych myśli, włączyłem Gumowe Ucho. 
Policja była w swoim żywiole. Na sąsiadujący z Piękną plac 
Konstytucji ściągnięto już chyba dywizję saperów. Każdy 
samochód na parkingu obok feralnej ściany mógł być pułapką 
nafaszerowaną plastykiem. Równocześnie trwała ewakuacja 
mieszkańców okolicznych domów. W kanałach pod Piękną 
buszowała ekipa szambonurków. W dalszej kolejności zabrano 
się za zrywanie asfaltu i chodników. Ruch na pobliskiej 
Marszałkowskiej oczywiście wstrzymano. Pod tym względem 
miejsce na nowy happening zostało wybrane idealnie. Nie 
można było w nieskończoność blokować ruchu na głównej ulicy 
Warszawy. System komunikacyjny stolicy, funkcjonujący dotąd 
w stanie bardzo chwiejnej równowagi, wkrótce zaczopował się 
na amen. Gdy przyszła godzina szczytu, wskutek przedziwnych 
oddziaływań zaczęły tworzyć się korki nawet na Żoliborzu i 
Ursynowie. Meldunki saperów mieszały się z błaganiami o 
drogówkę. Po czterech godzinach od rozpoczęcia 
akcji jazda przez Warszawę zaczęła przypominać picie miodu 
pszczelego przez słomkę. Oba zjawiska opisywały zresztą 
identyczne równania różniczkowe. Gdybym teraz miał ścigać 
jakieś ulotki, to jedynym sensownym środkiem transportu 
byłaby deskorolka.
   Przed wieczorem placyk przy Pięknej uprzątnięto, a 
mieszkania, piwnice, strychy i dachy przyległych domów 
przeszukano i obsadzono policją. Przywrócono ruch na 
Marszałkowskiej i placu Konstytucji, odgradzając Piękną 
zaporami przeciwczołgowymi ustawionymi na wysokości kina 
"Polonia" oraz przy zbiegu z Kruczą. Żeby to zobaczyć, 
przeprosiłem się na kwadrans z telewizorem i włączyłem to 
pudło na "Teleexpres". Wylot Pięknej do placu Konstytucji 
przypominał fragment Sarajewa z okresu pierwszej i trzeciej 
wojny muzułmańsko-serbsko-chorwackiej. Ludzie z głowami 
wtulonymi w ramiona przebiegali wzdłuż żelbetowych kozłów 
jak pod ogniem snajperów.
   Nie obejrzałem "Teleexpresu" do końca, bo w połowie 
wiadomości krajowych pojawił się rotmistrz Luśnia smarujący 
ostrze pala wazeliną marki "Ślizg 2000". Chwilę później 
ukazała się rozanielona twarz Azji Tuhajbejowicza... Z kolei
z Gumowego Ucha zaczęły dochodzić odgłosy nowej afery. Do 
dowódcy kordonu opasującego Piękną zgłosiło się kilku 
facetów razem z adwokatami, żądając przepuszczenia pod 
wskazaną w ulotce ścianę. Faceci twierdzili, że idzie tu o 
zakład o grubszą forsę i że zobowiązali się przesiedzieć pod 
tą ścianą całą dobę, zaś ich adwokaci dowodzili, że wolni 
obywatele mają prawo robić to, co uznają za słuszne. Dowódca 
akcji kazał im iść do wszystkich diabłów, więc tamci poszli 
prosto do kręcących się w pobliżu dziennikarzy. Co się 
działo dalej, mogłem się tylko domyślać. Reporterzy uznali, 
że szykuje się odlotowy materiał, więc dali znać swoim 
szefom, a ci z kolei poszli z tym do swoich kumpli 
polityków. Zaczęły się ostre pchania na górze, objawiające 
się w moim Gumowym Uchu nasilonym charkotem kodów rządowych. 
Ostatecznie stanęło na tym, że pod ścianę na Pięknej pozwoli 
się pójść każdemu, kto wyrazi taką ochotę, po uprzednim 
sprawdzeniu, czy nie przenosi materiałów wybuchowych pod 
ubraniem. Słuchając tego pomyślałem, że autor ulotek musi 
być rzeczywiście geniuszem.
   W nowej sytuacji policja zajęła się zapewnieniem 
bezpieczeństwa ściągającym na Piękną desperatom.
Przeciwczołgowa zapora wykluczała samobójczy rajd furgonetki 
czy ciężarówki wyładowanej pepiteksem lub podobnym 
specjałem. W grę wchodził jeszcze atak z powietrza, więc 
niebawem nad najbliższą okolicą zaczęły krążyć dwa wojskowe 
helikoptery, każdy obwieszony bronią po łopaty wirnika. 
Potem ktoś wpadł na pomysł, że skwerek na Pięknej można 
ostrzelać ze znajdujących się dokładnie na wprost budynków 
przy Koszykowej róg Lwowskiej. Minuta osiem wysiudano 
stamtąd wszystkich mieszkańców i zastąpiono ich agentami 
UOP. Możliwość ostrzelania Pięknej istniała teraz tylko 
teoretycznie, pod warunkiem użycia broni stromotorowej. 
Wkrótce więc na wszystkich okolicznych podwórkach i dachach 
zaczęto szukać haubic i moździerzy. Paranoja doszła do 
zenitu, gdy ktoś wykoncypował, że taką haubicę można 
zmajstrować metodą chałupniczą w mieszkaniu i lufę wycelować 
przez okno. Dowódca operacji zażądał wtedy opracowania 
komputerowej symulacji torów lotu pocisków i wytypowania na 
jej podstawie wszystkich podejrzanych okien w Warszawie. 
Kiedy zaczęli przygotowywać się do łowów na Pershinga 
trzeciej generacji, wyłączyłem swoje radyjko, aby nie 
stracić resztek zaufania do organów ochrony porządku 
publicznego. Nie miałem wątpliwości, że nasz artysta już 
dawno przewidział wszystkie te posunięcia.
   Dla odmiany przerzuciłem się znów na telewizor. Dawali 
relację na żywo spod ściany na Pięknej. Sporą część 
kłębiącego się tłumu stanowili dziennikarze przeprowadzający 
wywiady z szajbusami, których liczba przeszła 
najśmielsze oczekiwania. Chryste, kogo tam nie było! 
Sfrustrowane gospodynie domowe, nieuleczalnie chorzy, 
przedstawiciele sekt religijnych, małolaci szpanujący przed 
panienkami, zblazowani karierowicze, ludzie pragnący choć 
raz w życiu czymś się wyróżnić, artyści, którzy zwątpili w 
swój talent, domorośli saperzy i kaskaderzy, radiesteci z 
wahadełkami, jasnowidz w kombinezonie przeciwwybuchowym z 
wojskowego demobilu, dwaj politycy pragnący popisać się 
odwagą oraz jeden połykacz mieczy. Istny karnawał w Rio. 
Brakowało tylko Mulatek i konfetti.
   Doszedłem do wniosku, że najwyższy czas usłyszeć zdanie 
fachowców.

   Z nocnej balangi u artystów wracałem pieszo upalony 
trawką jak lokomotywa. Cały haj poszedł mi w część 
świadomości odpowiedzialną za interpretację sygnałów z 
błędnika. To znaczy, maszerowałem prosto i pewnym krokiem, 
ale gdybym zamknął oczy, mógłbym przysiąc, że idę w górę po 
pionowej ścianie. Moje subiektywne poczucie kierunku 
grawitacji pozostawało w głębokiej sprzeczności z 
ustaleniami sir Newtona. Poza tym umysł miałem jasny albo 
tak mi się przynajmniej zdawało.
   Niektórzy członkowie warszawskiej cyganerii zarabiali na 
życie pisując dla "Obleśnych Nowinek", stąd wiedziałem, 
dokąd się udać. Nie byłem pod tym względem specjalnie 
oryginalny, bo pod drzwiami interesującego mnie poddasza 
zastałem jeszcze jednego sępa, bodajże z "Wyborczej". Na 
początku przedstawiciele Parnasu w ogóle nie chcieli z nami 
gadać. Stanąłem więc cichutko w kąciku pod ścianą, podczas 
gdy ten drugi, najwyraźniej początkujący, wymachiwał 
legitymacją dziennikarską, bredził o prawie prasowym i na 
przemian groził eksmisją oraz obiecywał dotacje Ministerstwa 
Kultury i Sztuki. Wreszcie, kiedy zaczął odliczać szmalec, 
gospodarze wkurzyli się na dobre. Wyklepali facetowi paszczę 
i spuścili go ze schodów. Dotrwawszy biernie do pogromu 
konkurencji, wyciągnąłem z kieszeni plik ulotek. Okazały się 
mieć tutaj wartość relikwii. To plus fakt, iż dwie osoby 
znałem z widzenia, sprawiło, że przyjęli mnie jak swego.  
Niebawem z jointem w zębach leżałem pod ścianą, na obskurnym 
materacu i błądziłem lewą dłonią pod bluzką nie znanej mi 
bliżej, ale chętnej poetki, która szeptała mi do ucha, że 
moje palce są takie niecierpliwe...  
   Pozostali gadali bez końca o autorze fresku na 
Centralnym. Wielki Nieobecny i Poszukiwany robił tu za 
bożyszcze. Sanktuarium tego bóstwa była potwornie 
zapuszczona rupieciarnia - jednocześnie mieszkanie i 
pracownia artystyczna. Wszędzie zalegały zwałowiska 
nie ukończonych rzeźb, instalacji i materiału do ich 
tworzenia. Obok wznosiły się stosy gotowych obrazów i 
zagruntowanych płócien oraz sterczały kratownice sztalug. 
Meble, mówiąc najoględniej, nie rzucały się w oczy. Na 
podłodze poniewierały się wyciśnięte tubki farb, zużyte 
pędzle, palety o różnym stopniu zapaćkania, puste butelki, 
śmiecie i talerze z resztkami jedzenia. Widać było, że 
oszczędzano na wszystkim z wyjątkiem tego, co niezbędne do 
pracy. Dwustuwatowa żarówka dyndała pod sufitem na kablu. 
Tylko ogromne okna utrzymane były we względnej czystości. Na 
przestrzeni około sześćdziesięciu metrów kwadratowych 
zgrubnie zaadaptowanego strychu gnieździło się przeciętnie 
pół tuzina nawiedzonych. Teraz wcisnęło się tu jeszcze 
kilkanaście osób płci obojga o specjalnościach: malarz, 
rzeźbiarz, alkoholik, muza-materac, model, ćpun i literat. 
Nie do końca mogłem się połapać, kto jest kim. Chmury dymu z 
maryśki można było rąbać rzeźnickim toporem. W tej 
atmosferze zupełnie przeszła mi chęć do dziennikarzenia. 
Zalegałem wsłuchany w rozkoszny szept, a przez moje ciało 
przepływał rwący, górski potok. Niemal widziałem wewnątrz 
siebie mokre okruchy skał, na których kotłowała się 
spieniona woda. Wtem usłyszałem coś, co zmusiło mnie do 
wzięcia się w garść.
   - Ten gość jest zupełnie jak Neron...
   - Pierdolisz!
   - Nie, serio! - pierwszy rozmówca usiadł gwałtownie 
strząsając z siebie namolną laskę. Jeśli dobrze kojarzyłem, 
jego specjalnością były "obrazy bez podpory", czyli wysokie 
na metr, koronkowe konstrukcje z zaschniętej farby, na które 
czasami w ramach happeningu zwykł skakać obunóż z szafy. Z 
powodu tego zamiłowania do koronek miał ksywkę Richelieu.  
   - To się całkiem trzyma kupy - ciągnął imiennik sławnego 
kardynała. - Bo zobaczcie, przez tysiące lat politycy robili 
z ludźmi, co chcieli. Na różne sposoby manipulowali biomasą 
zwaną ludzkością i tworzyli z niej historię wedle swego 
uznania. My, ludzie sztuki, przez cały ten czas mieliśmy 
tylko ozdabiać ich pałace i dostarczać rozrywki. A czy nie 
wolelibyśmy zająć miejsca polityków, mieć ich możliwości i 
wykorzystać je dla Sztuki?
   - Pewnie, że tak! - wyrwał się ktoś.
   - No właśnie. Tylko, że dotąd nie było na to szans. Z 
wyjątkiem Nerona, który miał możliwość podpalić Rzym po to, 
aby zrobić sobie nastrój do wiersza. Dlaczego my, artyści, 
mielibyśmy być gorsi od polityków?! Mamy przecież znacznie 
więcej wyobraźni niż oni. Możemy zrobić z ludzi coś więcej 
niż historię. Władza i Sztuka w jednakowym stopniu nie 
uznają moralności, ale Sztuka jest dziedziną znacznie 
szerszą. Ona drąży Absolut, który jest niezależny od 
ludzkości, od jej zachcianek i ograniczeń. Stworzyć z 
ludzkości jedno wielkie Dzieło Sztuki. Humanum Opus Magnum, 
w imię Sztuki i tylko dla Sztuki, bez żadnego durnego 
racjonalizowania i moralizowania. Czyż to nie piękne? To 
jest przecież najwyższy z możliwych celów artystycznych! I 
wreszcie znalazł się ktoś, kto zaczął go realizować. Nasze 
czasy mu to umożliwiły!
   Dziewczyna wizjonera, znudzona tą przemową, pochyliła się 
i zaczęła manipulować przy jego rozporku.
   - Wyobraźcie sobie, że waszym tworzywem jest cały 
świat... - panienka dogrzebała się, gdzie trzeba, i głos 
Richelieu zaczął się załamywać. - Co ja mówię, Wszechświat! 
Wyobraźcie sobie, że możecie go kształtować jak glinę czy 
farbę na płó-ó-ótnie - wystękał. - Niech chuj strzeli 
polityków! Pierdolić władzę, państwa i ojczyzny! - głowa 
laski Richelieu zaczęła poruszać się w miarowym rytmie. - 
Pierdolić!!!
   Ostatni okrzyk uznano za hasło. Rzucona z któregoś kąta 
butelka po winie trafika w żarówkę. Rozległ się huk 
implozji, zapadła ciemność, a zaraz potem zawył mężczyzna 
trafiony spadającą flachą. Równocześnie niczym serie z broni 
maszynowej zabrzmiały przeciągłe trzaski rozrywanych 
gwałtownie rzepów i zatrzasków. Wywinąłem się jak piskorz 
poetce, dałem nura do drzwi i wypadłem na schody. Nie to, 
żebym miał coś przeciwko panience czy w ogóle orgietkom. 
Rzecz w tym, że istniało ryzyko, że w czasie gdy będę 
dopieszczał duchową córę Kochanowskiego i Reja, jakiś 
niesparowany facet zabierze się do mnie od tyłu. Jestem 
zdecydowany hetero, jakby się kto pytał. Dopiero na ulicy 
dotarło do mnie, że nic nie stało na przeszkodzie, żeby 
zabrać małą do siebie.  Trudno, nie pomyślałem o tym dość 
wcześnie. Za dużo było trawki... I jak tu nie wierzyć 
pomyleńcom gadającym w kółko, że narkotyki szkodzą?  

   Następnego dnia, po nocy spędzonej w łóżku zachowującym 
się niczym statek w czasie sztormu, usiadłem przy biurku i 
zacząłem robić notatki do przyszłego artykułu. Haj jeszcze 
mnie nie odszedł, więc chwilami miałem wrażenie, że nie 
siedzę, ale zwisam głową w dół jak nietoperz. Cholera, to 
przestawało być zabawne! Z doświadczenia wiedziałem, że taki 
stan potrwa jeszcze około dziesięciu godzin. To jeden z 
powodów, dla których nie lubiłem klasycznej dziennikarki. 
Żeby zdobyć materiał, trzeba było się z kimś uchlać, upalić, 
wejść z butami w cudze życie albo dostać po ryju. 
Niewykluczona była kombinacja kilku powyższych elementów.
   Po włączeniu Gumowego Ucha mój ponury nastrój pogłębił 
się jeszcze bardziej. Do akcji ruszyli policyjni psycholodzy 
albo wyrażając się ściślej: szamani behawioryzmu. Owi uczeni 
mężowie doszli do wniosku, że jeśli faceta podpisującego się 
"Geniusz" zacznie się we wszystkich komunikatach w telewizji, 
radiu i prasie określać epitetem "Pacykarz", to taka liczba 
negatywnych bodźców społecznych powinna wywołać u niego 
kryzys twórczy i tym samym zneutralizować jego terrorystyczne 
zapędy!
   Szlag mnie trafił na dobre. Do behawioryzmu miałem 
dokładnie taki sam stosunek jak doktor Hannibal Lecter. 
Zdaniem speców w dziedzinie świrologii stosowanej, człowiek 
był tylko przerośniętym psem Pawłowa, wykazującym "skłonność 
do reagowania na bodźce porównywalną do prądu elektrycznego 
i dającą się tak jak prąd elektryczny mierzyć, jeśli chodzi 
o jej napięcie, zakres, kierunek, lub czas trwania".
   Być może, była to prawda, gdy szło o nigdy 
nie dorastających zjadaczy modnych batoników i oglądaczy 
mydlanych oper, identyfikujących się z bohaterami obrazków 
na gumie do żucia, ale nie w przypadku faceta z charakterem, 
który dokładnie wiedział, czego chce.
   Poza tymi rewelacjami dowiedziałem się jeszcze, że liczba 
czubków z całej Polski pragnących dostać się na Piękną 
przekroczyła pojemność tamtejszego skwerku i z tego powodu 
dziś rano utworzyła się kolejka sięgająca skrzyżowania 
Marszałkowskiej z Wilczą.
   Wstałem i ruszyłem do kuchni po opadającej piekielnie 
stromo podłodze, aby zrobić sobie herbaty, gdy powstrzymał 
mnie nagle krzyk z Gumowego Ucha:
   - Leci!!! Ściana odpada! Co to?! Co... Gdzie?! Jak!? Jak! 
Rany boskie!... - dalsze słowa utonęły w piekielnym huku, 
który targnął konwulsyjnie membraną głośnika. Jak wyrzucony 
sprężyną wyskoczyłem na balkon. Po kilkunastu sekundach od 
strony Śródmieścia doleciał przeciągły, głuchy łomot. 
Kurczowo zacisnąłem dłonie na poręczy. Balkon przechylił się 
jak skrzynia wywrotki, ale ledwo zdołałem to spostrzec. W 
mózgu jarzyły mi się tylko dwa słowa: "A jednak!" Po długiej 
chwili wróciłem do mieszkania i oprócz Gumowego Ucha 
włączyłem jeszcze telewizor. Powoli, przez obłędny chaos 
domysłów, wrzasku i bełkotu zszokowanych ludzi, jęków 
rannych, wycia karetek, meldunków i rozkazów, zaczęły 
przebijać się pojedyncze, sensowne informacje.
   Nad Piękną rozciągnięte były cztery cienkie jak włos, 
przeźroczyste i superwytrzymałe włókna węglowe o strukturze 
diamentu, zwane w handlu żyłką polidiamentową. Znałem tę 
nazwę. Obiła mi się ona o uszy w redakcji "Nowinek". Mniej 
więcej półtora roku temu kanadyjski koncern produkujący 
sprzęt wędkarski wypuścił na rynek model wędki do łowienia 
ryb głębinowych. Główny hit polegał na zastosowaniu 
wynalezionej w laboratoriach tegoż koncernu żyłki 
polidiamentowej, której odcinek o długości piętnastu 
kilometrów nie dość, że nie zrywał się pod własnym ciężarem, 
to jeszcze był w stanie utrzymać skomplikowaną aparaturę do 
wykrywania brania, dużą rybę i na dodatek dawał się nawinąć 
na kołowrotek, którego nie trzeba było instalować na osobnym 
wózku. Cała ta historia, nawiasem mówiąc, stanowiła kolejną 
ciekawostkę zoologiczną, charakterystyczną dla naszych 
czasów. Jeszcze dziesięć lat temu tego typu supermateriały 
powstawały w tajnych laboratoriach wojskowych, a nie w 
ośrodkach badawczych należących do firm produkujących towary 
konsumpcyjne.
   Cienkie jak pajęczyna niteczki z polidiamentu wisiały nad 
Piękną, nie dostrzeżone przez saperów szukających bomby z 
nosami przy ziemi. Materiały wybuchowe też znajdowały się na 
widoku. Dwa pakiety o łącznej wadze w granicach stu 
kilogramów ukształtowane były identycznie jak płyty 
piaskowca, którymi wyłożono budynki stojące u wylotu Pięknej 
do placu Konstytucji. Na sygnał radiowy odpowiednie 
mechanizmy odrzuciły pakiety wybuchowe od ścian. Dalej 
poszło tak jak na filmie z Tarzanem.
   Jedna z polidiamentowych nici rozciągnięta była bliżej 
placu Konstytucji, w poprzek Pięknej, na wysokości siedmiu 
pięter nad zaporą przeciwczołgową. Druga nitka, również 
poprzeczna, znajdowała się cztery piętra nad ziemią i 
pięćdziesiąt metrów od wskazanej w ulotce ściany. Łączyły je 
ze sobą dwa następne włókna, biegnące wzdłuż Pięknej i 
tworzące coś w rodzaju zjeżdżalni. Do nich doczepione były 
za pośrednictwem miniaturowych karabińczyków nici o 
regulowanej długości prowadzące do imitacji płyt z 
piaskowca. Po odpadnięciu od ścian ładunki wybuchowe w ciągu 
czterech sekund, każdy po swojej nici, zjechały nad 
wypełniony tłumem szajbusów skwerek i osiągnąwszy 
odpowiednią wysokość i odległość, eksplodowały. Zaskoczenie 
było zupełne. Na zachodniej ścianie domu przy Pięknej 22 
powstały dwa ogromne, czerwone rozbryzgi w kształcie 
przenikających się wachlarzy. Niewąsko oberwali też 
policjanci, którzy aby zobaczyć, co się dzieje, podbiegli do 
okien przyległych mieszkań. Ze świrów znajdujących się na 
placyku nie było co zbierać. Zostały z nich zwały 
psychodelicznej mielonki. Połykacza mieczy rozpoznano po 
surowym szaszłyku, do którego się upodobnił. Dziennikarze 
odnaleźli też jasnowidza w kombinezonie saperskim model 
1985. Wybuch urwał facetowi głowę razem z tytanowym hełmem. 
Poza tym jasnowidz wyszedł bez szwanku. Kolesiom, którzy 
przyszli tu dla szmalu, zabrakło siedmiu godzin do końca 
zakładu.
   W połowie dnia sytuacja została opanowana na tyle, że 
można było zacząć szukać odpowiedzi na pytanie, w jaki 
sposób Pacykarzowi (cholera, cokolwiek myśleć o 
behawioryzmie, ksywka była chwytliwa!) udało się zmajstrować 
niepostrzeżenie tak rozległą pułapkę. Szybko przypomniano 
sobie, że pięć miesięcy wcześniej skończyło się któreś z 
kolei czyszczenie fasad budynków wokół placu Konstytucji. 
Podczas szlifowania sczerniałych od smogu płyt z piaskowca 
musiało dojść do podmienienia dwu z nich na wybuchowe 
imitacje. Rozciągnięcie polidiamentowych nitek nad Piękną 
było mniejszym problemem. Teraz dopiero zgłosił się świadek, 
który kilka tygodni temu widział, jak lecący między 
budynkami gołąb niespodziewanie i bez widocznej przyczyny 
spadł na jezdnię.
   Przysłuchując się rozmowom towarzyszącym śledztwu, nagle 
zwróciłem uwagę na niepokojące szumy w głośniku Gumowego 
Ucha. Początkowo brałem je za efekt naderwania membrany 
podczas transmisji wybuchu. Teraz okazało się, że 
uszkodzenie jest znacznie poważniejsze. Wyraźnie "puszczał" 
filtr aktywny w jednym z licznych dekoderów. Na wszystkie 
słowa nakładał się biały szum, pod którym je pierwotnie 
ukryto. Jakkolwiek by patrzeć, ten sprzęt miał swoje 
lata i nie mógł idealnie funkcjonować w nieskończoność. 
Miniaturowe lampy, często stosowane w dawnym wojskowym 
sprzęcie elektronicznym ze względu na większą od 
tranzystorów odporność na promieniowanie gamma, musiały z 
czasem tracić emisyjność. Zwłaszcza przy tak intensywnym 
używaniu jak ostatnio.
   Natychmiast wyłączyłem odbiornik. Musiałem dać mu 
odpocząć i skończyć z tym katowaniem go po kilkanaście godzin 
na dobę. W przeciwnym razie będę mógł posłuchać na nim co 
najwyżej radia Erewan... Wstałem i przeciągnąłem się 
szeroko. Stwierdziłem z ulgą, że opar maryśki trochę 
wywietrzał mi z czachy.

   Wszystkie rachuby z poprzedniego wieczora mogłem potłuc o 
kant śmietnika. Gumowe Ucho zdychało. Przerwa nic nie dała. 
Z minuty na minutę było coraz gorzej. Mogłem jeszcze 
zwiększyć grzanie lamp, ale był to zabieg równie prosty, co 
ryzykowny. Zacząłem więc wyścig z czasem. Dochodzenie 
ślimaczyło się niemożliwie, a w miarę jak trwało, monotonny 
szelest z rosnącą siłą dławił wszelkie zrozumiałe dźwięki. 
Kiedy wreszcie usłyszałem o tej staruszce, siedziałem już z 
uchem przyciśniętym do głośnika, a we łbie huczał mi 
wodospad Niagara.
   Starsza pani mieszkała piętro niżej pod miejscem, w 
którym zamaskowano materiały wybuchowe i kiedy facet, który 
czyścił tę część elewacji, zaczął szlifować płyty przy jej 
oknie, wdała się z nim w pogawędkę. On wspomniał wtedy, że 
mieszka na Waliców. Na tym usługi Gumowego Ucha skończyły 
się definitywnie. Wyłączyłem je z ulgą i schowałem.
   Na razie mogłem się domyślić, co będzie dalej. Policja 
miała już spis i adresy firm oraz pracowników, którzy pół 
roku temu czyścili fasady budynków przy placu Konstytucji. 
Teraz oczywiście sprawdzą, kto z tych ludzi mieszka przy 
wskazanej przez staruszkę ulicy i pojadą tam, żeby się z 
delikwentem rozmówić. Nie wierzyłem, aby Pacykarz mógł 
podłożyć się aż tak głupio. A zatem albo był to fałszywy 
trop, albo wyjątkowo wredna podpucha...
   Usiadłem w fotelu i zacząłem się nad tym zastanawiać. Coś 
tu się nie kleiło... Firmy oczyszczania elewacji i ich 
pracownicy musieli być przecież sprawdzeni w pierwszej 
kolejności. To była rutyna. Skoro więc informacja staruszki 
miała taką wagę, że natychmiast przekazano ją do centrali, 
oznaczało to, że żaden z prawdziwych pracowników nie 
mieszkał przy Waliców. Czyli w grę wchodził tylko Pacykarz 
we własnej osobie! Ale dlaczego pochwalił się swoim adresem? 
Policyjni świrolodzy wytłumaczyliby to pewnie przerośniętym 
ego i związaną z tym bardzo silną potrzebą autoreklamy. Do 
tej teorii doskonale pasowały te przeładowane ozdóbkami 
podpisy na ulotkach. Rzecz w tym, że Pacykarz mógł celowo 
wpuścić psychologów w maliny. Moim zdaniem, gość nie był 
czubkiem, przynajmniej nie w takim sensie, w jakim 
formułował to podręcznik psychiatrii klinicznej. Ale to było 
tylko moje zdanie. Specjaliści z definicji nie mają 
wyobraźni, a zatem złożywszy tych kilka podsuniętych im 
elementów puzzla, uznają, że trafili na właściwy ślad. 
Oznaczałoby to, że w biurze meldunkowym Warszawa Śródmieście 
wre teraz mrówcza praca mająca na celu wytypowanie 
właściwego mieszkania albo przynajmniej zawężenie liczby 
tych, które trzeba będzie sprawdzić. Byłem pewien, że trafią 
bez pudła. W końcu Pacykarz prowadził ich jak po sznurku.  
   Ale czego on chciał? Zrobiło mi się gorąco. Musiałem sam 
rozwikłać ten problem. Powoli, od początku... Waliców... 
Znałem tę okolicę. Tam uchował się strzęp starej Warszawy z 
okresu sprzed II wojny światowej. Ale co to ma do rzeczy? 
Dlaczego Pacykarz wybrał akurat to miejsce? Stara ulica, a 
przy niej zbitka sypiących się domów, częściowo ruiną, z 
poczerniałej cegły... Zaraz! W gazetach, które kupiłem trzy 
dni temu, było coś o tym... Znaleźć to! Tygrysim skokiem 
dopadłem pliku dzienników i zacząłem je gorączkowo wertować. 
Jest! Notatka w "Życiu Warszawy". Na budynku przy ul. 
Waliców 14, od strony ulicy Grzybowskiej zawieszona została 
nowa, wielka plakanda reklamowa o wymiarach 5 x 15 metrów...
Kojarzyłem. Olbrzymia, czarna ściana postrzępiona ukośnie z 
jednej strony. Tylko kilka okien, ślady zamurowanych drzwi i 
klatek schodowych, kawałki sterczących, zardzewiałych szyn. 
I na tym ta niestandardowa plakanda... Zaraz, jeszcze i to: 
,..zawieszona dziwnie nisko... W mordę! Nad czym ja się 
zastanawiam?! Po co Pacykarzowi policjanci? Przecież to 
oczywiste, że chce z nich zrobić kolejny obrazek! Taki 
efektowny finał. Do tego potrzebna mu ściana! W całej 
okolicy tylko przy Waliców jest dostatecznie duży kawał 
muru. Muszę tam jechać!
   Gdy wstawałem od stołu, mój wzrok padł na jeszcze jedną 
notatkę, na szóstej stronie, na którą wcześniej zupełnie nie 
zwróciłem uwagi. Skradzione bomby atomowe. Krążą uporczywe 
pogłoski, jakoby trzy lata temu, na Ukrainie... Cholera, 
czyżby Jacuś nie zgrywał się wtedy w redakcji? Nie było 
czasu nad tym myśleć. Wybiegłem z domu.

   Zaparkowałem przed skrzyżowaniem Grzybowskiej z Żelazną. 
Dwieście metrów przede mną z mikrobusów wysypywali się
policjanci z brygady specjalnej i biegli w kierunku starego 
domu przy Waliców. Poszedłem powoli w ich stronę. Powinienem 
ich ostrzec, ale co im powiem? Że podsłuchiwałem ich 
łączność operacyjną, popełniając tym samym przestępstwo? Że 
mam inne zdanie niż ich dyplomowani spece od psychologii 
behawioralnej? Przecież zapudłują mnie w try miga albo w 
najlepszym razie zabiją śmiechem na miejscu. Jeśli nawet 
postawię wszystko na jedną kartę, to zanim mnie sprawdzą, 
wypełnią wszystkie formularze, zrobią mi kipisz w mieszkaniu 
i zaczną wreszcie słuchać tego, co mam im do powiedzenia, to 
będzie już po ptakach. Lecieli jak ćma w płomień świecy i 
nic nie mogłem na to poradzić. Sformalizowana i przeżarta 
rutyną machina śledcza kręciła się dokładnie wedle woli 
Pacykarza.
   Gdy mijałem nowy budynek Mennicy, z zabytkowej posesji 
przy Żelaznej wyjechał wyładowany węglem wóz zaprzężony w 
dwa krępe wałachy. Woźnica skręcił w Grzybowską i po chwili 
zrównał się ze mną. W okolicy było trochę starego 
budownictwa, więc widocznie gdzieś uchowały się też i 
kaflowe piece. Tylko dlaczego był to konny wóz, a nie 
ciężarówka? Od piętnastu lat nie widywało się w Warszawie 
podobnych wehikułów.
   Na skwerku pomiędzy Grzybowską a ścianą domu przy Waliców 
14 stało z pół setki policjantów w pełnym rynsztunku. 
Lustrzana plakanda z polerowanej stali wisiała zaledwie metr 
nad ziemią i w pewnej odległości od muru. Grubawy podoficer 
ruszył w stronę toczącego się wolniutko obok mnie wozu z 
węglem.
   - Panie! - zawołał do niego furman. - Czy to tutaj kręcą 
ten film?
   - Jaki film, do diaska!? - policjant zbaraniał.
   - "Miś II" czy "Misio drugi", jakoś tak. Inspicjent kazał 
mi tu z węglem przyjechać... A gdzie ekipa?
   - Obywatelu, to jest prawdziwa obława na groźnego 
przestępcę! Nie blokujcie ruchu! Nic nie wiem o żadnym 
filmie!
   W tym momencie w oknie na piątym piętrze, dokładnie nad 
plakandą, zaczął się ruch. Facet w piżamie otworzył je i 
gramolił się na parapet.
   - Panie władzo, to ja tu sobie skręcę i z boczku 
zaczekam...
   - A czekajcie sobie! - machnął ręką policjant nie 
spuszczając oczu z okna nad plakandą i ruszył do swoich. 
Człowiek w oknie usiadł na parapecie, nogami na zewnątrz 
jakby szykował się do samobójczego skoku. Policjanci zebrali 
się poniżej niego. Wóz z węglem skręcił w Waliców i 
zatrzymał się tuż za rogiem. Ruszyłem w kierunku 
policjantów. Cała ich uwaga skupiona była na desperacie w 
oknie, który zaczął krzyczeć o sztuce totalnej...
   Adrenalina niczym rozżarzony drut wypełniała moje żyły. 
Wszystkimi porami skóry czułem niebezpieczeństwo. Szósty 
zmysł nakazywał natychmiastową ucieczkę. Idąc za plecami 
policjantów zbliżałem się do ściany domu.
   - Poddaj się, nie masz żadnych szans!!! - zaryczał nagle 
megafon. Facet na górze wciąż wrzeszczał gestykulując 
gwałtownie.
   - Szybko! Napiąć plandekę! - zawołał ktoś na dole.
   - Gwarantujemy ci fachową opiekę lekarską!!! - zadudnił 
znowu megafon.
   - Powstrzymajcie naszych wewnątrz! Gotów skoczyć, jak 
zaczną wyważać drzwi!
   Dotarłem do narożnika budynku. Plakandę widziałem teraz z 
boku. Wisiała rozpięta na solidnej, stalowej ramie, jakieś 
trzydzieści centymetrów od ściany domu. Przestrzeń pomiędzy 
blachą a murem wypełniały kartonowe pudła. Jedno z nich 
wyciągnięte przez kogoś leżało rozerwane kilka kroków przede 
mną. Wysypały się z niego cylindryczne kształty. Były to 
puszki po piwie. Puste...
   - Poddaj się!!! Gwarantujemy ci prawo do obrony!!!
   Do czego może się przydać pusta puszka po piwie? Co można 
z nią zrobić? Zgnieść... Zgniatana puszka pochłania 
energię... Ten mur był stary, więc trzeba było zabezpieczyć 
go przed nadmiernym udarem... Policjanci stali półkolem tuż 
przed plakandą naciągając płachtę, na którą miał spaść facet 
z piątego piętra. To nie mógł być Pacykarz! To było zbyt 
idealnie zaplanowane! Wiedziałem już prawie wszystko i nie 
mogłem nic zrobić! Nic!
   I w tym momencie ruszył wóz z węglem. Skręcił, wjechał na 
skwerek. Woźnica podciął konie. Jeszcze dwie, trzy sekundy i 
skrzynia wozu znajdzie się dokładnie za plecami 
policjantów... Teraz zrozumiałem!
   - Uciekajcie!!! - krzyknąłem rozpaczliwie. Równocześnie 
facet na piątym piętrze runął w dół. Nikt nawet na mnie nie 
spojrzał. Ani na wóz...
   Skoczyłem za róg. W plecy uderzyła mnie olbrzymia i 
ciężka poducha. Padłem na twarz uświadamiając sobie, że 
słyszę potworny huk detonacji. Ziemia zakołysała się. 
Leciałem gdzieś naprzód szorując brzuchem o trawnik. Na 
moich skroniach zacisnęły się żelazne cęgi, a potem zgasło 
światło.
   Ocknąłem się chyba po minucie lub dwóch. Klęczałem na 
chodniku. W uszach dzwoniło mi na potęgę, ale chyba byłem 
cały. Wstałem, wziąłem kilka głębokich oddechów. Nogi same 
poniosły mnie na skwerek, nad którym rzedł tuman kurzu i 
dymu. Nie byłem pewien, czy zdołam powstrzymać pawia. 
Policjanci zostali wprasowani w blachę stalową o grubości 
trzech milimetrów. Pacykarz zrobił z nich płaskorzeźbę. 
Facet z piątego piętra wisiał rozpruty na górnej ramie 
plakandy. W dół spływały strugi błękitnej cieczy. Zwisały 
jakieś przewody i cięgna. Android... Robotem musiał być też 
woźnica i być może konie. To dawało pojęcie o ilości szmalu 
zaangażowanego w całą imprezę. Doczekaliśmy się wreszcie 
zachodniego kapitału!
   Z budynku mieszkalnego za moimi plecami dochodziły 
przeraźliwe krzyki i jęki rannych. Znowu zbyt wielu ludzi 
stało w oknach. Zmiażdżone ciała policjantów powoli 
wypływały z wytłoczonych przez siebie wgnieceń. Niektórzy z 
nich popękali jak rzucone o ziemię pomidory. Zaczęło się 
dziać ze mną coś dziwnego. Wszystko wokół traciło 
wyrazistość i odchodziło w dal. Niespodziewanie policzek 
musnęła mi opadająca ulotka. Machinalnie złapałem ją i 
przeczytałem:
   Mam zaszczyt zawiadomić, że na ścianie budynku przy ulicy 
Waliców 14 można od dziś podziwiać płaskorzeźbę tłoczoną 
pt. "Policja w Akcji". PACYKARZ.
   Forma graficzna była identyczna jak w dwu poprzednich 
przypadkach.
   Wokół zaroiło się nagle od policjantów, dziennikarzy 
i karetek pogotowia. Ktoś w białym kitlu podbiegł do mnie, 
przyjrzał mi się badawczo, po czym ruszył dalej.
   Wkrótce całe zamieszanie pozostało gdzieś za mną. Idąc 
przed siebie trafiłem na kiosk z gazetami. Przemknąłem 
wzrokiem po tytułach z pierwszych stron: "Broń atomowa w 
rękach szaleńców", "Odzyskano dwie skradzione głowice", 
"Zatajona Prawda", "Trzynaście Megaśmierci" i jeszcze: 
"Supercalcium zagraża Colgate". Jakaś część mojego umysłu 
zaczęła się zastanawiać, jak malownicze, artystyczne 
rozpiździsko można zrobić z dużego miasta za pomocą kilku 
ładunków nuklearnych. Na przykład, w infrastrukturze 
wielkiej metropolii, powyżej dziesięciu milionów 
mieszkańców, dałoby się wypalić cztery ogromne place 
układające się w widoczny z lotu ptaka wizerunek 
czterolistnej koniczyny... Byłem pewien, że nawet wtedy 
jakiś gnojek wpadłby na pomysł, aby coś przy tej okazji 
zareklamować. Choćby podpaski, które pozostały suche mimo 
wszystko!
   Miałem dosyć. Pacykarz - szurnięty artysta czy agent 
reklamowy? Jakie to miało znaczenie? W tym świecie naprawdę 
nie można już było żyć! Człowiek stał się wart tyle, co 
zrobiona z niego plama na ścianie. Skończyła się odwieczna 
walka o ludzkie dusze. Civitas terrena - państwo ziemskie 
Św. Augustyna zwyciężyło ostatecznie. On na pewno tak by to 
widział. Warszawa przegrała swój Armageddon, czy była 
jeszcze nadzieja?
   Nie wiem, kiedy dotarłem do domu. W każdym razie właśnie 
wtedy zadzwonił telefon. W słuchawce usłyszałem głos 
naczelnego:
   - Tomaszewski, jak tam twój artykuł?
   - Jest moim koszmarnym snem, tak samo jak pan, szefie, i 
wszystko inne.
   - Co z tobą? Dobrze się czujesz? Wiem, że byłeś na 
Waliców. Widziałem cię w telewizji to...
   W tym momencie wcięło się kilka taktów skocznej 
melodyjki.
   - Rozmowa sponsorowana - oznajmił aksamitny, dziewczęcy 
głosik. - Rachunek za to połączenie zapłaci firma Elorg, 
światowej klasy producent wibrujących majteczek i 
biustonoszy. Orgazm nigdy cię nie opuści! - głosik zadrżał 
z ekstazy. - Rozmowa sponsorowana - zamiauczał rozkosznie - 
rozmowa spon...
   Pieprznąłem słuchawką o aparat z taką siłą, że aż pękła 
obudowa. Był już najwyższy czas, by się obudzić. Wpadłem do 
łazienki i wsadziłem łeb pod kran z zimną wodą. Powoli 
zaczynałem rozumieć. Pozostało już tylko jedno. Don 
Kichocie, przybywaj!
   Kilkanaście minut później znowu wyszedłem z domu. W 
mydlarni na rogu kupiłem puszkę farby w sprayu. Nie czas 
żałować ozonu, gdy płoną lasy... Co ja chrzanię?  Pal diabli 
metafory!
   Na najbliższym, odpowiednio dużym kawałku ściany 
namazałem napis:
                   BĄDŹ SOBĄ - OLEWAJ KIT!
                                    Konrad T. Lewandowski

Warszawa, sierpień - grudzień 1993 r.

              KONRAD T. LEWANDOWSKI (PRZEWODAS)
   Absolwent Wydziału Inżynierii Chemicznej i Procesowej 
Politechniki Warszawskiej (1993), urodzony 1 IV 1966.  
Oryginał i prowokator barwnych fandomowych spięć, laureat 
antynagrody Złotego Meteora za rok 1992. Autor o 
różnorodnych zainteresowaniach ujawnionych dość wcześnie: w 
podstawówce był KTL laureatem olimpiad biologicznej i 
chemicznej; w technikum zachodzi daleko w rywalizacji 
miłośników chemii i... filozofii. Zdobywca III miejsca w 
Turnieju Młodych Mistrzów Techniki i już jako student 
współautor patentu.  Spis publikacji patrz "NF" 11/93. 26 
VII 1992 zostaje Konrad ojcem małej Alicji (żona - Kinga).  
   Środowiskowa moda i ambicja sprawdzenia się w różnych 
dziedzinach popychały KTL u schyłku lat osiemdziesiątych ku 
SF rozrywkowej, (rynkowej). Ale z filozofią rynkową jest ten 
szczęśliwy kłopot, że czasem wbrew założeniom robimy coś 
autentycznego. Oto głębszy sens przygody KTL z fantastyką i 
publicystyką. "Pacykarza" (podobnie jak "Rzekę podziemną", 
"NF" 11/93 i "Wieżę imion", "Fenix" 5/92) zaliczam do 
nowoczesnej odmiany social fiction, tym razem z przechyłem w 
stronę technothrillera. Przedmiotem satyrycznego oglądu 
staje się tu wielkomiejska histeria w śródmieściu 
jutrzejszej Warszawy, skandal artystyczno-kryminalno-
reklamowy oraz mechanizmy działania fabryki niewinnych (?!) 
kłamstw, tzn. redakcji brukowego magazynu...  Nie bada tu 
KTL konsekwencji braku wolności (robił to jeszcze śp. 
Zajdel), tylko jej nadmiaru.  Tyż piknie - jak mawiają 
starzy górale.  
                                                    (mp)
