Widok z okna 

Może to symbol nowych czasów. Może dowód na to, że wielka poezja i wybitna proza też mogą być sztukami użytkowymi. Pojawiły się nowe sposoby rozpowszechniania literatury niewątpliwie pięknej. Coraz więcej takich utworów publikuje się w katalogach i wydawnictwach reklamujących różne produkty. W ulotce dołączonej do herbaty znajduję taki oto opis jednego z jej smaków: "Aksamitna cisza poranka. Delikatny dotyk mgieł. Mieniące się w pierwszych promieniach słońca krople rosy. Budzący ciało i umysł zapach ziół. Orzeźwienie z Herbacianego Ogrodu. Jak rześki poranek". A w katalogu kosmetycznym: "Wrzucam do wody moją drażetkę do kąpieli, moją własną zabawkę. Lekka i smakowita, kręci się we wszystkie strony, musuje i wydziela fluidy o zapachu bawełny. Kąpię się z rozkoszą w wannie mleka. Zanurzam się w luksusie i relaksie, dryfuję, poddaję się zmysłom. Moja wanna czeka tylko na Ciebie... Cena sprzedaży: 3 zł" 

Jednym z ważniejszych elementów wielu wybitnych dzieł literackich jest opis widoku z okna. "Soczysta zieleń lekko muśnięta promieniami słońca zdawała się porozumiewawczo mrugać do gromadki roztrzepotanych radośnie ptasząt, to wzbijających się w niebo, to znów lądujących na ledwo przebudzonym parapecie..." Znają to Państwo? Odpowiedź prawidłowa brzmi: "nie". Bo to ja wymyśliłem. Przed chwilą. Wymyśliłem, bo tak naprawdę widok z mojego okna jest zupełnie inny: "Jazgoczący tramwaj zagłusza na chwilę lekko wstawionego męża dozorczyni wymieniającego różne znane nazwiska poprzedzone wulgarną nazwą pewnej części męskiego ciała... Rzekomo nieużywane słupy wysokiego napięcia misternie wkomponowane między nieskomplikowane bryły bloków mieszkalnych - ocieplonych albo nie. Skrzyżowanie ulic z sygnalizacją świetlną organizującą życie w banalny sposób: zielone, żółte, czerwone, zielone, żółte, czerwone... I dopiero o północy żółtemu uda się wyrwać z tego schematu, zacznie swobodnie pulsować jakby chciało krzyknąć: "Bądźcie wolni! Róbcie co chcecie!" A ptaki na parapet...

Bardzo Państwa przepraszam. Trochę mnie poniosło. Ale cóż - taka literatura jaki widok z okna. Mam tylko nadzieję, że chociaż na chwilę "...zanurzyli się Państwo w relaksie". Bo w luksusie na pewno nie. 

Bezpośrednio na stolikach. 

I znowu wyda się, że oglądam transmisje z posiedzeń specjalnej komisji śledczej pewnego parlamentu powołanej do zbadania pewnej afery (do wydania prawomocnego wyroku nie powinno się ujawniać pełnych danych). Nie przyznałbym się, gdyby nie fakt, że wypowiedź jednej z dwóch zasiadających tam śledczych posłanek dała mi znowu do myślenia. Otóż chcąc wyjaśnić, czy ktoś z kimś w jakiejś sprawie się dogadał zadała świadkowi pytanie: "... czy zawarta była kompromitacja"? To niewinne przejęzyczenie uświadomiło mi jak nudny jest język polski. Jak niewiele w nim się zmienia... Jak rzadko ludzi, którzy raz go posiedli, zmusza do wysiłku intelektualnego. A przecież to takie proste. Wystarczyłoby raz na kilka lat pozamieniać znaczenia wyrazów podobnych do siebie brzmieniowo... Powołać specjalną komisję (wiem, kto mógłby być jej przewodniczącą, gdyby skończyła się praca komisji śledczej) i ogłaszać listę wyrazów, które w takim to a takim okresie zamieniają się znaczeniami. Na przykład: "korupcja" i "komercja"; "ordynacja" i "alienacja"; "rehabilitacja" i "reinkarnacja"; "capstrzyk" i "zastrzyk"; "demobil" i "debil". Jak by się człowiekowi misternie fałdował zwój mózgowy, gdyby przeczytał, że: "Dowódca pułku poskarżył się na spotkaniu po zastrzyku, że wojsko dysponuje sprzętem z debilu". Albo gdyby się wysłuchało w radiu burzliwej debaty o nowej alienacji wyborczej do parlamentu. A zaraz potem reportażu o domagającym się reinkarnacji prezesie banku niesłusznie posądzonym o czyny komercyjne. Ale nie o tym miałem pisać...

Za wycieraczkami samochodu regularnie znajduję wizytówki z propozycjami przeżycia niezapomnianych chwil w towarzystwie atrakcyjnych kobiet. Na jednej z takich ulotek pokazane było "Nowe oblicze Emilki"... No, jeśli to jest nowe, to jakie było to stare? A na innej polecano: "Jedyny klub z dziewczynami tańczącymi bezpośrednio na stolikach". To znaczy, że można tez tańczyć na stoliku pośrednio? Jakoś nie mogę sobie tego wyobrazić. Ale o czym ja tu piszę? Przecież takie rozważania mnie kompromisująŁączy ludzi? 

Prawdziwości twierdzenia, że używanie telefonów komórkowych jest szkodliwe dla zdrowia, jeszcze nie udowodniono. Ale nie trudno zauważyć, jakie te urządzenia powodują spustoszenie w sferze kontaktów międzyludzkich. 

Miniaturyzacja aparatów telefonii komórkowej powoduje, że coraz częściej zdarza mi się na nich usiąść, przydepnąć je, albo trącić monetą wkładaną do kieszeni. Sam ten fakt nie jest jeszcze niczym strasznym, gorszy jest ciąg dalszy takiego zdarzenia. Otóż zazwyczaj siadając, przydeptując, albo trącając, przypadkowo włączam jakiś klawisz. Klawisz przypadkowo łączy mnie z kimś, komu jest przyporządkowany w "Spisie numerów". Ktoś przypadkowo wysłuchuje, co akurat teraz robię (albo nagrywam mu to na sekretarkę). Myślałem, że to problem, który wynika z mojego upośledzenia technicznego i nieumiejętności posługiwania się tym sprzętem. Być może, ale po wysłuchaniu kilkudziesięciu relacji z czyjejś jazdy samochodem i bezpośredniej transmisji z wchodzenia po schodach stwierdziłem, że jest nas paru. I dopóki w słuchawce słychać tylko odgłosy włączania kierunkowskazu czy sapania, bo to drugie piętro - wszystko jest w porządku. Ale jeśli akurat moneta trąci klawisz w momencie niemiłej rozmowy o tym kimś, do kogo klawisz był przyporządkowany? Celowo używam sformułowania "był", bo po czymś takim często trzeba w "Spisie numerów" użyć funkcji "Usuń". Czyja to wina? Jakoś na telefonie stacjonarnym nie zdarza mi się usiąść... 

Zjawiskiem ostatnio coraz popularniejszym są "SMS chaty" (czyt. Esemes czaty). Posiadacz telefonu komórkowego wysyła SMSa (skrót od pierwszych liter słów: Krótka Wiadomość Tekstowa) do telewizji. Płaci za to dużo, bo 2 złote + VAT, ale po chwili może się cieszyć, że to, co wystukał na klawiaturze swojego aparatu pokazuje się na ekranie pod Słoneczkiem Polsatu (tak pieszczotliwie nazywam jednego z prezenterów tej stacji). Nie ma już chyba telewizji, która by "SMS chatów" nie praktykowała. Stały się one formą szybkiego "Koncertu życzeń". Prezenter opowiada o spadkach na giełdzie, a u dołu ekranu "lecą" napisy: "Misiu kocham Cię. Borsuczek", "IIA z Grójca pany", "Całusy dla Waldka z wojska od kochającej Ewy", "Pozdrawiam całe Bródno. Gacek" 

Jakiś czas temu postanowiłem uważnie prześledzić pojawiające się w takim "chacie" teksty. 99 procent to klasyczne pozdrowienia, wyznania, życzenia. Ale wśród tych wszystkich całusów od Gacków i Borsuczków pojawił się przekaz, po przeczytaniu którego pobladłem: "Babciu zakręć gaz w kuchni!"... Czyli to tak? Obowiązujący od kilku lat model polskiej rodziny "4+5" (4 osoby + 5 telewizorów) doszedł już do takiego stadium rozwoju, że jego (tego modelu) elementy siedząc w sąsiednich pokojach porozumiewają się wysyłając sobie "SMSy" do telewizji? Czyja to wina? Jakoś kiedyś było mniej telewizorów, kilkupokoleniowa rodzina mieszkała w jednym pokoju... I babcie były młodsze, i miały lepszą pamięć... 
EUROPISANKA 

Dokładnie w chwili, kiedy w Atenach minister spraw zagranicznych Rzeczypospolitej sięgał po pióro, żeby podpisać traktat akcesyjny o przystąpieniu Polski do Unii Europejskiej, dotarła do mnie wiadomość od Jacka. "Uprzejmie donoszę o narodzinach syna. Tradycyjnie poszukuję imienia". Uprzejmie, bo jest człowiekiem dobrze wychowanym, a tradycyjnie, bo to nie pierwszy syn i przy poprzednim też prowadził długie konsultacje zanim żona zadecydowała, że będzie Tytus. Kiedy odpisywałem składając gratulacje, polski atrament na wiekopomnym dokumencie był jeszcze wilgotny... Ale co z imieniem dla małego? Dziecko narodzone w takiej chwili nie może nosić banalnego (typu "Artur"). Niech za kilkanaście lat każde jego pojawienie się w gronie kolegów przypomina o wadze tej chwili, niech syn Jacka stanie się żywym logo naszej drogi do Wielkiej Europejskiej Rodziny. Zaproponowałem dwa do wyboru: Akcesjusz albo Traktacjan. Ojciec (przed chwilą jeszcze szczęśliwy) oddzwonił natychmiast i oschłym głosem podziękował za propozycję, obiecując, że skonsultuje ją z matką dziecka, ale dopiero, kiedy żona poczuje się lepiej (dla wyjaśnienia - żona i matka dziecka to w tym przypadku ta sama osoba). 

A może powinno się opracować zestaw euroimion? Może rodzice chcieliby nadawać je dzieciom rodzącym się właśnie w tym momencie historii? Ustalić z Watykanem listę nowych euroświętych (na przykład św. Traktacjan - patron rolników i informatyków, wzywany w przypadku suszy i zawieszania się systemu Windows...) Akcesja albo Negocjacja - dziewczynki. Kompromis - chłopczyk. Dopłata... Nie, to upokarzające... Zresztą jakby to brzmiało: "Akcesja! Traktacjan! Kompromis! Lekcje odrabiać!"? 

Sejm zadecydował, na jakie pytanie odpowiemy w referendum europejskim. "Czy wyraża Pani/Pan zgodę na przystąpienie Rzeczypospolitej Polskiej do Unii Europejskiej?" Ale jakoś nikt nie podnosi sprawy odpowiedzi na to pytanie. Moim zdaniem zwykłe: a) "tak" i b) "nie", to za mało. Dodałbym jeszcze: c) "ale o co chodzi?" i d)"tak, ale bez..." ( i tutaj miejsce na wpisanie trzech nazwisk). 

Ale nie o tym miałem pisać... Wesołych Świąt! 

"Ślad po sobie" 

Według "Słownika Terminów Literackich" wiersz to "...mowa w szczególny sposób zorganizowana, przeciwstawna prozie jako mowie niezorganizowanej..." Są wiersze: aliteracyjne, białe, ciągłe, figuralne, karmelkowe (szczególnie popularne w XIX wieku drukowane na papierkach, w które zawijano cukierki), meliczne, nieregularne, ropaliczne, stroficzne, stychiczne, sylabiczne, sylabotoniczne, sztambuchowe, toniczne, wolne, zdaniowe, złożone... I tyle. To znaczy tyle wymienia słownik. 

W witrynie księgarni zobaczyłem reklamę książki. Zachwalano ją jako: "Pierwszy sms-owy poemat heteroseksualny!" No i proszę, niech ktoś powie, że wszystko już było. Ale co to może oznaczać? Jeśli pierwszy heteroseksualny, to wnoszę, że sms-owe poematy biseksualne i homoseksualne już były. A "sms-owy"? Napisany na klawiaturze telefonu komórkowego? Czy też traktujący o miłości dwojga (już wiemy ponad wszelką wątpliwość, że na pewno nie "dwóch") abonentów jakiejś sieci? To może tak: 

"... Żegnam Cię Wiesławie! 
Ja odchodzę z nim! 
Precz z moich Ustawień 
Oraz karty SIM!" 

Mogłem po prostu wejść do księgarni, kupić i przeczytać. Wszystko by się wyjaśniło. Ale po pierwsze - wolę się zastanawiać niż wiedzieć, a po drugie - trochę szkoda pieniędzy. I tak wszystkiego dowiem się z gazety. Jeśli poemat jest świetny to taki jeden krytyk będzie się nim wkrótce zachwycał. Jeśli jest kiepski to taki inny krytyk będzie się zachwycał. Ale nie o tym miałem pisać... 

Odkrycie "Pierwszego sms-owego poematu heteroseksualnego" uświadomiło mi, że nie jest trudno zostawić po sobie trwały ślad w literaturze. Należy tylko wymyślić coś nowego. Oświadczam, że autor tego tekstu w dniu 26 kwietnia 2003 opublikował pierwszy "Wiersz omsknięty". Ten typ "...mowy w szczególny sposób zorganizowanej..." charakteryzuje się wstydliwym "omsknięciem" myśli w co czwartej linijce (tak jakby poecie zabrakło wykształcenia dla utrzymania wysokiego poziomu artystycznego wiersza): 

"Kocham Cię jak góry, 
Kocham Cię jak morze... 
Kocham Cię najbardziej 
Właśnie o ty porze. 
Kocham Cię jak lawa 
Ukochała krater... 
Odejść nie masz prawa 
Ja Cię... Nasermater!" 

"Wiersz omsknięty" mógłby być zarazem karmelkowym, ale cukierek zawinięty w takie coś, traci smak. 

Pikuś

Nie wiem jak Państwa organizmy reagują na to, co się dzieje. Ja zaobserwowałem u siebie niepokojące zachowania. Na przykład zdarza mi się po obejrzeniu czy wysłuchaniu serwisów informacyjnych zasiadać nad kartką papieru i wymyślać rymowanki "O tym, które zwierzątko, któremu zwierzątku czego nie zrobi". Na przykład: "Dzik dzika nie tyka", "Sarna sarnie nie wygranie", "Lew w lwa nie wbije kła", "Kruk kruku nie zrobi kuku", "Szczeżuja szczeżuję nie zadenuncjuje". Może wśród Szanownych Czytelników jest ktoś, kto wie, jak się takie coś leczy, albo przynajmniej jak się to fachowo nazywa? Jeśli nawet nie ma ratunku, to chciałbym wiedzieć, co mi jest. Ale nie o tym miałem pisać... To znaczy nie o swoich problemach zdrowotnych... 

O sprawie Rywina wypisywał się (utworzone od "wypowiadać się") nie będę. Trochę się gubię. Czy Państwo wiedzą, kto aktualnie jest podejrzany i o co? Bo nie zdziwiłbym się, gdyby nagle padło stwierdzenie, że to przewodniczący Nałęcz sporządzał wpisy do "Księgi wejść i wyjść do i z Agory". A pełnomocnicy Lwa Rywina wystąpili o nadanie swojemu klientowi wysokiego odznaczenia państwowego za ujawnienie afery polegającej na zakładaniu podsłuchów w książkach. Gubię się... Miał rację jeden z komentatorów politycznych, który kilkanaście dni temu w jakimś programie telewizyjnym użył sformułowania (cytat dosłowny): "To nie jest taki przysłowiowy Pikuś..." Swoją drogą nazwać Lwa Pikusiem... Ale nie o tym miałem pisać...

Uaktywnił się Mój Ulubiony Wicepremier (w skrócie MUW). To znaczy wszystkich lubię, ale Pana Kołodkę szczególnie. Działa jak przyczajony tygrys i ukryty smok zarazem. Przez jakiś czas unika, przebywa w kryjówce, i nagle... Bum! Konferencja prasowa... Najpierw Pan Minister opowiada, że będzie dobrze, jeśli wszyscy Go posłuchają, potem lekko wyrzuci dziennikarzom, że nie jest dobrze, bo oni (dziennikarze) Go nie słuchają. A wszystko w najlepszym stylu amerykańskiego show. Na miejscu TVN-u poważnie bym się zastanowił, kogo wpuścić do willi z basenem i pokazywać jak śpi, je, pije i myśli. A może obu Panów? 

-"Keine Grenzen" - śpiewałby jeden,
-"Bo nie można trwać w kontynuacji" - dodawałby drugi...

Znowu nie o tym miałem pisać... Ale to o czym napisałem, to też nie jest "...taki przysłowiowy Pikuś". 

PRZED PRZECZYTANIEM ZAMIESZCZONEGO PONIŻEJ TEKSTU NALEŻY JESZCZE RAZ ZAJRZEĆ NA PIERWSZĄ STRONĘ ALBO POSŁUCHAĆ WIADOMOŚCI W RADIU. 

Ale nie o tym miałem pisać... 

TAK ZWANA "LUDZKOŚĆ" W CUDZYSŁOWIE 

Niektórzy twierdzą, że przyczyną wszelkiego zła na świecie jest brak miłości. Są też tacy (czasem nawet to ci sami Niektórzy), którzy mówią, że ludzie wszystko zrobią dla pieniędzy. Może to głupie, ale z połączenia tych dwóch spostrzeżeń wychodzi mi, że czas zacząć płacić za miłość. Czy to takie trudne? Należy tylko uregulować systemowo tę kwestię, wydać stosowną ustawę: "Począwszy od dnia (tu jakaś data) każdy obywatel Rzeczypospolitej, który kogoś kocha, będzie otrzymywał miesięczne wynagrodzenie (tak zwane Sercowe) w kwocie (i tu jakaś suma w zależności od aktualnej sytuacji gospodarczej kraju)".

Opracować system oświadczeń potwierdzonych przez osobę, którą dany obywatel kocha. Powinno się dodatkowo nagradzać "miłość trwałą", "miłość w warunkach szkodliwych", "dojazdy do miłości" i tak dalej... Ulgi na fundusz remontowy (czyli kolacje, prezenty, kwiaty). Opłacałoby się darzyć uczuciem kilka osób (wzrasta stawka). Zresztą nie zawężałbym tej możliwości wyłącznie do osobników tego samego gatunku. Jak ktoś nie ma innego człowieka powinien dostawać pieniądze za psa, kota, ptaszka... Można również ustanowić stawkę za kochanie samego siebie. Niższą, żeby mobilizować do rozglądania się dookoła, ale jednak. 

Na pewno pojawiłyby się problemy. Na przykład: kto ma ustalać stawki i sposoby ich rewaloryzacji? Od razu ktoś by zaproponował powołanie jakiejś Krajowej Rady... Jeśli tylko jej skład nie byłby ustalany z klucza partyjnego, to dlaczego nie? To z jakiego? A choćby z klucza dzikich gęsi. Albo byliby tacy, którzy by udawali, że kochają. Żeby wyłudzić pieniądze. No i co z tego? Niech udają. Lepsza fałszywa miłość niż prawdziwa nienawiść.

Oczywiście ktoś zadałby pytanie: "A skąd na to wziąć pieniądze?". Odpowiedź jest banalnie prosta: z budżetu Ministerstwa Obrony Narodowej. 

Zielono Państwu? 

W oknie wystawowym jednego ze sklepów muzycznych zobaczyłem krążek z naklejonym komunikatem: "Płyta zawiera niecenzuralne wypowiedzi Kuby Wojewódzkiego". Też mi ostrzeżenie. Teraz już raczej należy informować o tym, która płyta "Nie zawiera niecenzuralnych wypowiedzi Kuby Wojewódzkiego". Zapewniam, że ten tekst nie zawiera. Ale nie o tym miałem pisać... 

Kożuchy potaniały. Nie bardzo mnie to obchodzi, bo jakoś nie zanosi się na noszenie przeze mnie kożucha, ale potaniały. Znak, że wiosna przyszła. 

W radiu piosenki o słoneczku, ptaszkach...Tak samo jest każdego roku. Tylko raz przy podobnej okazji zdarzyło mi się usłyszeć oryginalną zapowiedź. Z tym, że było to w pierwszy dzień jesieni. Prezenterka prowadząca "Koncert życzeń muzyki poważnej" powiedziała: "Witam Państwa w naszej audycji. W związku z tym, że dzisiaj pierwszy dzień jesieni, zaczniemy tak bardzo jesiennie: Antonio Vivaldi, "Cztery pory roku"... "Zima"... 

Sam się zabrałem za pisanie wiosennych przebojów. Trochę szkoda, żeby się marnowały te już napisane, więc przerabiam. Na przykład z "White Christmas" robię piosenkę wielkanocną. Będzie jak znalazł na święta. Nazywa się "Im dreaming of the green Eastern" i zaczyna się tak: 

"Majstersztyk taki landszafcik: 
Łączka w zajączkach, w trawie kret... 
Ma być na Wybrzeżu 
Rezerwat rzeżuch 
Pod patronatem ONZ..." 

Mądre to nie jest. A musi być? Wiosna przyszła... Na dworcach grupki rezerwistów opatulonych w gustowne chusty z wizerunkami kobiet z biustami po karabiny informują, o której godzinie pobudka im zagrała. Ciekawe, czy te stwory przedstawiane na "żołnierskich gobelinach" są projekcją koszarowych marzeń? Jeśli tak, to może jakiś fachowiec sprawdziłby, co ich pchnęło do tego, że podobają im się takie kobiety? Wiosna? Ludzie zaczynają się za sobą rozglądać... Że o kotach nie wspomnę. Ale nie o tym miałem pisać... Byle do jesieni! 

"ZŁOCISTE OTOKI..." 

Za komuny była tylko jedna rzecz, której dziś mi brakuje. Niech żałują młodsi ode mnie (to znaczy tacy, którzy w 1989 roku jeszcze słabo słyszeli i widzieli), że jej osobiście nie doświadczą. Piosenka Żołnierska. Nie była wymysłem demokracji ludowej, pisało się i śpiewało takie utwory zawsze (to znaczy od momentu wymyślenia wojska, czyli nabycia umiejętności trzymania kija w dłoni i ustalenia, który badyl jest ważniejszy). 

Ale ta socjalistyczna Pieśń Żołnierska była niezwykła. Jerzy Skokowski - jeden z autorów Jej tekstów - na obwolucie albumu wydanego z okazji dwudziestolecia festiwalu w Kołobrzegu pisał: "Było na tym Festiwalu bezpretensjonalnie, czasem może nawet prostodusznie, ale zrozumiale i po ludzku. Zawsze z sensem. Bywało niekiedy patetycznie, jak w życiu, które chcemy czynić jasnym podług rozumnych pragnień. Żołnierska piosenka to jest piosenka otwartych serc, wędrująca z żołnierską kolumną, tańcząca na biwaku i nucona samotnie z dala od gwaru. To jest śpiewanie dla czujących rozumnie, odważnych i nieobojętnych..." 

Młodzieniec wiozący dziewczynie "Chabry z poligonu"... A nad nim "Polskie wzlatują orły"... A "Gdy piosenka szła do wojska to śpiewała cała Polska...",że "Na Ciebie czeka wojsko tak jak ojciec tak jak matka..." Czyż to nie wzruszające? Pieśń wojskowa potrafiła łączyć zjawiska teoretycznie niemożliwe do połączenia. Radość ze smutkiem. Niedawno trafiłem na coś niezwykłego. Nosi to tytuł "Przed nami Odra". Do skocznej muzyczki radośnie akcentowanej przez akordeon, wokalista śpiewa tekst Janusza Przymanowskiego (m.in. autora scenariusza "Czterech pancernych i psa"). Oto fragment: 

"Siódma kompania bój zawzięty toczy 
I krew serdeczną wciąż wylewa z żył, 
Ranny porucznik w słup postawił oczy... 
Sanitariusze pracują co sił..." 

Mnie to rusza... Widocznie jestem "...czującym rozumnie, odważnym i nieobojętnym". Parę lat temu, po wysłuchaniu podobnej pieśni, sam rzuciłem się do pisania: 

"Pluton moździerzy pod Puckiem stał 
Ukryty w posępnych świerkach... 
Dziesięciu żołnierzy, piętnaście dział 
I stara żołnierska manierka..." 

Ale gdzie mi tam do tego rannego porucznika w słup stawiającego oczy... Żal mi... Przecież wojsko istnieje, ma się dobrze... No, może przesadziłem - po prostu ma się. Jest tyle tematów do pisania nowych żołnierskich piosenek. A tu nic. Cisza. Albo nikt nie pisze, albo nigdzie nie słychać. Proszę Państwa! A może wspólnie? Może stworzymy utwór godny nowych czasów. Ja zacznę, a Państwo niech piszą ciąg dalszy. Co Wam ślina na papier przyniesie... Zresztą zdaje się, że w większości przypadków tak się te piosenki pisało. 

"Stare Migi! Światła gaście! 
Leci nowy F - 16" 

Ciąg dalszy proszę wysyłać do redakcji "Życia Warszawy" z dopiskiem "Artur Andrus - Ech Dywizjo masz coś w sobie..." 

MON 

Ma Monthy Python "Ministerstwo Głupich Kroków", my możemy mieć "Ministerstwo Oryginalnych Nazw" (w skrócie MON). Od kilku lat notuję co ciekawsze tytuły imprez sportowych i kulturalnych. Podam Państwu kilka z tego zbioru. W jednym z warszawskich domów kultury mają: teatr dla dzieci "Siadaj Pała" i zajęcia z plastyki dla dzieci i dorosłych "Klub Wesołego Pędzelka". Niedawno usłyszałem w radiu relację z rozpoczęcia "Drugiego Rajdu Rowerowego Młodych Rolników do Brukseli". Wyruszających w drogę agrocyklistów pożegnał uroczyście prezydent RP, prosząc żeby wrócili przed referendum europejskim. Nie dosłyszałem ilu młodych rolników mknie w kierunku Brukseli, ale jeżeli ich absencja mogłaby zagrozić ważności tego głosowania, to wnoszę, że przynajmniej trzech. Powinno się zorganizować jeszcze kilka akcji podkreślających naszą przynależność do Europy i skierować je do różnych grup społecznych. Służę wymyślaniem nazw: "Pierwszy Pieszy Marsz Kobiet Dolnośląskich Do Berlina Śladami Wandy, Która Chciała Niemca Ale Poprzedni Reżim Tak Jej Tego Zabraniał, Że Aż Popełniła Samobójstwo" albo "Europejskie Mistrzostwa Cukierników Białostockich w Wypiekaniu Ciast W Kształcie Jarosława Kalinowskiego i Guentera Verheugena". Ale wracajmy do nazw już istniejących. Telewizja poinformowała, że na wysokim poziomie stał "Pierwszy Ogólnopolski Festiwal Piosenki o Bezpieczeństwie w Ruchu Drogowym Piła 2003". Niestety żadnej piosenki nie zaprezentowano w tej relacji, a ciekaw jestem ich tekstów. Ale taki refren chyba by pasował:

"Wożę ją tam, wożę ją tu
Piętnastoletnim BMW-u
Ona ma takie oczy prześliczne
A ja mam ważne badania techniczne"

Niepotrzebnie organizatorzy zawęzili tematykę utworów. Teraz trzeba będzie pójść za ciosem i przygotować oddzielnie: "Przegląd Piosenki o Walce z Przestępczością Zorganizowaną", "Festiwal Sztuk Teatralnych o Zmaganiach Agencji Bezpieczeństwa Wewnętrznego z Korupcją" i "Konkurs Recytatorski o Formacjach Konnych Policji".

A propos koń. Pewnie się Państwo zastanawiają czy zabiorę głos na temat seksualnych zwierzeń pewnej posłanki? Nie zabiorę. Bo nie o tym miałem pisać... 

Warszawa Centralna - Łódź Fabryczna 

Podobno trzeba bywać w Łodzi. Bo są tam ważni ludzie. Ja jestem w Łodzi kilka razy w miesiącu. Z tym, że jeżdżę do ludzi, którzy na szczęście nic nie mogą załatwić. Ale są moimi przyjaciółmi. Warto bywać w Łodzi choćby dla samej podróży z Warszawy. Bywa pouczająca. 

18 lutego wsiadłem do pociągu na stacji Warszawa Centralna. Po chwili przez wagon przetoczyła się grupka młodzieńców ubranych sportowo. Przechodzili zaglądając do każdego przedziału i przypatrując się już tam siedzącym. Szczęśliwie minęli mój przedział, następny, kolejny... Nagle słyszę jak jeden z nich stwierdza z lekkim obrzydzeniem: "Kur... Sama inteligencja tu jedzie!" W pierwszej chwili zrobiło mi się przyjemnie, ale w drugiej uświadomiłem sobie kto to mówi. Mogłoby mi być przyjemnie, gdyby takie stwierdzenie padło z ust przechodzących korytarzem: Wisławy Szymborskiej, Czesława Miłosza, Andrzeja Wajdy... Ale cóż... Oni rzadko jeżdżą na tej trasie, a jeszcze rzadziej wkładają dresy... Ale nie o tym miałem pisać... 

Wysiadam na stacji Łódź Fabryczna. Jestem zaskoczony obecnością ekip telewizyjnych i fotoreporterów na peronie. W pierwszej chwili zrobiło mi się przyjemnie, ale w drugiej zauważam, że fotografują nie mnie, tylko pociąg stojący na sąsiednim torze. To dziwne zainteresowanie dość znanym już na świecie wynalazkiem tłumaczy kilkukrotnie powtórzony komunikat: "Na torze drugim stoi pociąg pospieszny relacji Łódź Fabryczna - Warszawa Centralna zestawiony z wagonów po renowacji !" Rzeczywiście ładny, czysty, ale żeby od razu telewizja? Chyba, że mieli tym składem wracać kibice i dyrekcja kolei przewidując, że w takim stanie widzi go po raz ostatni chciała mieć pamiątkowe zdjęcia? Ale nie o tym miałem pisać... 

Jak ja mam dać Państwu znać, że te dwie historyjki opisane powyżej są aluzją do aktualnych wydarzeń i oceną działalności elit (że tak je żartobliwie nazwę) politycznych i biznesowych? Jeśli napiszę, że to aluzja, to będzie zbyt wprost i już to nie będzie aluzja... Jeśli nie napiszę - ktoś może uznać, że drwię sobie tylko z młodzieży w dresach i kolei... 

Proszę Państwa. Zestawienie tego składu z wagonów po renowacji nic nie da. Tu trzeba wymienić cały pociąg. I proszę nie kłamać, że: "...sama inteligencja tu jedzie" 

"...I GRATULUJĘ FELIETONU" 

...Powiedziała pani Ania kończąc rozmowę telefoniczną. A więc jednak... Mój Boże... Czytają... Podoba się... Może nawet dyskutują... Na reakcję nie trzeba było długo czekać. Zacząłem od wydrukowania wizytówek. "Artur Andrus - felietonista". Już miałem biec do lokali gastronomicznych, w których kiedyś przesiadywali Słonimski, Mackiewicz, Kisielewski i Waldorff, by do każdego z historycznych stolików dostawić własne krzesełko. Wtedy zadzwonił On. On zawsze dzwoni w momencie, kiedy jestem jakieś 30 cm nad ziemią. "Teraz każdy pisze felietony..." - powiedział i błyskawicznie przeszedł do pytania czy nie wiem gdzie można tanio kupić kołpaki do Opla. Nienawidziłem Go. Za to, że miał rację. 

Gęstnieją szeregi osób określających się lub określanych mianem felietonisty. Znana aktorka opisuje niezwykłość swojego wyjścia po bułki bez makijażu (i aktorka bez makijażu, i bułki bez), były sportowiec wspomina upadek podczas meczu z Holandią i przyrównuje to zdarzenie do aktualnej sytuacji finansowej państwa. Nie zdziwiłbym się, gdyby wkrótce powstał Światowy Związek Felietonistów Polskich: Prasy, Radia i Telewizji ( w skrócie ŚZFPPRITV ) organizujący sympozja na temat "Felieton polski dziedzictwem Europy". Tylko mały drobiazg. Czy ktoś jeszcze pamięta definicję tego gatunku? Stosowny egzamin na studiach dziennikarskich zdałem dawno (dokładnie 19.01.1991 - datę znalazłem w indeksie), ale za to bardzo dobrze - poza tym można zajrzeć do każdej encyklopedii czy słownika i okaże się, że: 

Felieton - jeden z gatunków publicystyki, swobodny w charakterze, często posługujący się literackimi środkami ekspresji krótki utwór na tematy polityczne, społeczne, kulturalne i obyczajowe. Publicystyka - typ przekazu medialnego, w którym jego nadawca prezentuje fakty w sposób ukierunkowany, dążąc do wpływania na postawy i zachowania odbiorców, a przez to do kształtowania biegu wydarzeń społecznych i politycznych... 

No i co? Jak się mają do tego bułki bez makijażu czy kopnięcie z Holandią? A zresztą nie będę pisał o innych. Jak ja wpływam na Państwa postawy i zachowania? Ani mi przez myśl nie przeszło, że kiedy kilka tygodni temu pisałem o moim ulubionym ministrze finansów, dążyłem do kształtowania biegu wydarzeń politycznych... A gdzie jakieś literackie środki ekspresji? Jedyne co się zgadza, to swobodny charakter wypowiedzi. Może nawet za bardzo... Prawdziwy felietonista powinien błysnąć intelektem, oczytaniem, znienacka przytoczyć treść toastu wzniesionego przez mistrza ceremonii podczas ślubu Włodzimierza Wysockiego i Mariny Vlady w Tibilisi. A czym ja mogę Państwa zaskoczyć? Że wiem, gdzie można tanio kupić kołpaki do Opla? On miał rację... Takie to każdy może pisać... 

Uprzejmie proszę nie nazywać felietonem tego, co tutaj Państwo czytują. To są co najwyżej "popisuchy" (nie mylić z "popisuchami się"). 

Koleżanki i Koledzy! Apeluję do Was! Przyjmijcie tę terminologię i przyłączajcie się do ruchu "popisuchów" (forma żeńska "popisuszek"). Prawo do używania nazwy "felietonista" powinien nabywać "popisuch" po 10 latach systematycznego drukowania. I tylko za poręczeniem co najmniej trzech autorytetów literacko - dziennikarskich. Być może okaże się, że nie mamy talentu, ale nikt nie zarzuci nam braku godności i szacunku dla wybitnych. 


P.s. A na weselu Mariny Vlady i Wysockiego w Tibilisi mistrz ceremonii powiedział: " Żeby wasze prawnuki nie mogły dostać biletów na wasze występy, i to nawet za podwójną cenę" Artur Andrus 

WWW KROPKA PL 

Proszę, a mówią, że Internet to żadna potęga... Kiedy trzeci wieczór spędzałem tępo patrząc w ekran monitora bez powodzenia poszukując pomysłu, który wywołałby u Państwa chociażby reakcję typu: "No,no...", przyszedł list od Grzegorza. Właściwie powinienem go nazywać CyberGrzegorzem, gdyż od kilku lat żyje prawie wyłącznie w sieci. Jedyną niewirtualną częścią życia mojego kolegi jest jego żona - stuprocentowa księgowa. Ale wracajmy do listu, który uchronił mnie przed kompromitującym stwierdzeniem: "Przepraszam, ale nie miałem o czym napisać, bo nic się na świecie nie dzieje". 

"Wejdź na stronę encyklopedii http://wiem.onet.pl - pisał Grzegorz - a następnie w okienko wpisz słowo "beznadziejność". Niezorientowanym tłumaczę: Internet ma swoje encyklopedie, a okienko zastępuje czynność kartkowania. Podaje się hasło, a mądry komputer natychmiast podaje jego znaczenie. Zrobiłem jak kazał. Wpisałem "beznadziejność" a cybernetyczna encyklopedia podała następującą definicję tego słowa: "Polska, Rzeczpospolita Polska, państwo w Europie Środkowej, nad Morzem Bałtyckim..." Przysięgam, że pojawił się taki tekst! Jak ktoś ma pod ręką komputer i dostęp do sieci internetowej, niech natychmiast sprawdzi. Proszę, a mówią, że Internet to potęga... 

To nie pierwsza wpadka tego supermózgu. Kiedyś pisząc jakiś tekst użyłem słowa "lubię". A ta maszyna podkreśla je i twierdzi, że jest to "określenie archaiczne, przestarzałe..." Kilka razy zakwestionowała też istnienie pojęcia "Andrus". A ja co do tego, że żyję nie mam żadnych wątpliwości. Nie wspomnę już, ile razy szukając informacji dotyczących znanej poetki, pisarki czy aktorki, byłem zasypywany propozycjami wirtualnych spotkań z "drobną osiemnastolatką z małym biustem i dużym temperamentem...". Ale co ciekawe - kiedy szukam w Internecie "drobnej osiemnastolatki z małym biustem..." nigdy nie pojawiają się propozycje spotkań ze znaną poetką, pisarką czy aktorką... Zatem wszystkim, którzy korzystają z tej zdobyczy cywilizacji zalecam ostrożność i pozwolę sobie zadedykować wierszyk: 

Opuszki palców klawiatura 
Niech delikatnie Państwu pieści. 
Niech Państwu czasem mysz zaszura, 
Niech Państwu modem zaszeleści... 
Niech ciepło się krystalizuje, 
Niech wirus żaden się nie wwierca, 
Niech przyjdzie kilka "empetrójek" 
Z nagraniem rytmu bicia serca... 
"Ale - jak mawia Jan Łebmajster 
-Sieć musi wiedzieć kto tu rządzi! 
Więc czasem bierze się wichajster 
I sieci się odcina prądzik!" 

A O CZYM NIBY DZISIAJ MOŻNA ? 

Domyślałem się, że nie jestem jedynym kolekcjonerem błyskotliwych cytatów z ulotek i plakatów wyborczych. Teraz wiem to na pewno. Kilkadziesiąt osób z całej Polski odpowiedziało na apel, który ogłosiłem w "Trójce - Twoim Pierwszym Radiu". Z narażeniem życia wyszli na ulice miast i wsi, wygarnęli wszystko co wrzucono im do skrzynek pocztowych i zaczęli szukać co celniejszych sformułowań. Jestem Im bardzo wdzięczny. Dzięki Ich pracy powstała "Księga mądrości przedwyborczej i pewnie powyborczej też". Dzięki nim, ktoś kto za dziesiątki lat zajrzy do tego wydania "Życia Warszawy" będzie sobie mógł łatwo naszkicować portret psychologiczny kandydata do władz samorządowych Anno Domini 2002. Wszystkie zamieszczone poniżej myśli (chociaż to chyba nie jest najlepsze określenie tego, co się zrodziło w tej części człowieka, gdzie się zazwyczaj rodzą myśli) są autentyczne. Nie poczuwam się do obowiązku podawania nazwisk ich autorów, bo po pierwsze trwa cisza wyborcza, a po drugie wszyscy deklarują, że są naszą "wspólną własnością" (a jak się okaże poniżej - nawet "wspólną troską"), więc mam prawo ze swoim robić co mi się podoba. 

Zachowana została oryginalna pisownia. W nawiasach dodałem komentarze osób, które te teksty nadesłały (przyp. Nad.), albo swoje złośliwości (przyp. Andr.). Oto to: 

1."Diety otrzymane za wszystkie lata pracy w samorządzie przekazałem na książeczkę mieszkaniową dla sieroty (mniemam, iż kandydat ma na myśli samego siebie - przyp.Nad.), dla ludzi pokrzywdzonych przez los i inne cele społeczne" (Gdybym miał prawa wyborcze, oddałbym głos na tego pana, gdyż często czuję się pokrzywdzony przez inne cele społeczne - przyp. Nad.) 

2."Moim głównym zadaniem jest walka z bezrobociem, którego nie boję się podjąć..." (bo już raz bezroboć był przez niego podjęty - przyp. Andr.) 

3."Zwróćmy Gdynię morzu !" (Strach się bać jak wygrają - przyp. Nad.) 

4."Nie zgadzamy się, by nasz wspólny majątek był marnotrawiony lub, co gorsza, służył wąskiej grupie spryciarzy" (Co innego gdyby był marnotrawiony przez szeroką grupę spryciarzy - przyp. Andr.) 5."Urealnimy rozkład jazdy autobusów tak, aby autobusy nie odjeżdżały "stadami" z niektórych przystanków" (Sznur Ikarusów odlatuje w dal ? - przyp. Andr.) 

6. "Cele ruchu: organizowanie formy nacisku na kliki rządzące, wywierającą lub dążące do wywierania wpływu w sprawach polityczno gospodarczych dla celów osobistych" (Nie ma sensu czytać jeszcze raz - tyle samo można zrozumieć - przyp. Andr.) 

7."Tego chce Bóg, czego chce kobieta" (Matko Boska! - przyp. Andr.) 



To oczywiście tylko fragment. Obiecuję sumiennie prowadzić "Księgę mądrości przedwyborczej i pewnie powyborczej też" przy okazji następnych kampanii. Chętnie udostępnię dokumentację zainteresowanym instytutom naukowym (zwłaszcza tym, w których nazwie pada słowo "patologicznych"). 

P.s. W związku z tym, że żadnego z zamieszczonych powyżej haseł nie wymyśliłem sam, proszę Redakcję o przekazanie mojego honorarium na inne cele społeczne... 


Miłej przejażdżki! 

Powinienem zacząć od jakiejś niewinnej, zmyślonej historyjki. Na przykład o starym młynarzu, który synów miał tak głupich, że żeby wytłumaczyć im cokolwiek wprowadzał do chaty kozę, malował jeden z jej rogów na zielono, drugi na niebiesko i śpiewając coś z repertuaru Marleny Dietrich wychodził na ściernisko. Biedne chłopczyska siedziały godzinami patrząc w kozi pysk ( przepraszam - kozią twarz, jeżeli ktokolwiek ma tu jeszcze twarz to tylko to zwierzę ) i zastanawiały się nad tym co tatko chcieli im przez to powiedzieć.
Dobrze by było, gdybym ni stąd ni zowąd zacytował fragment ludowej piosenki ( też przez siebie wymyślonej ). Na przykład:
"Hej za lasem pole,
A w polu maliny...
Przydałby się jaki,
Felczer medycyny...
Przydałby się jaki
Felczer w tej parafii
Bo tu tak wesoło,
Że niech to szlag trafi"
Teraz wypadałoby przeprosić za mocne słowa padające w tym utworze. Ale przecież nikt się nie obraził, bo każdy wie, że lud zazwyczaj bywa dosadny. 
W pewnym momencie powinienem dać jakiś sygnał, że ta cała opowieść o młynarzu i malowanej kozie to aluzja. A Państwo powinni się domyślić, że tak naprawdę chodzi mi o teatrzyki kukiełkowe, w których wyspecjalizował się jeden z ministrów polskiego rządu. Nie... Nie jeden z... Szanowny Czytelnik natychmiast powinien wiedzieć, że chodzi mi o ministra finansów. 
Nazwiska nie powinienem wymieniać - to byłoby już zbyt wprost. Tanie, słabe, tandetne... Gdybym wszystko co wymieniłem wyżej po prostu napisał - powstałby ciekawy, inteligentny, aktualny, może trochę złośliwy i ostry satyryczny felieton.
Ale nie o tym chciałem pisać... 
Chciałem Państwu opowiedzieć o pewnym haśle, które zobaczyłem przy wejściu do zamku w Książu. Przysięgam - nie wymyśliłem tego. Można sprawdzić. Otóż stoi tam reklama - wielka tablica polecająca usługi turystyczne. Zaczyna się od słów:
"STADO OGIERÓW SKARBU PAŃSTWA zaprasza na jazdy rekreacyjne..."
Nie wiem kto i kiedy wymyślił ten napis, ale wiem, że miał rację.

TRZY DOWODY NA TO, ŻE JEST NIEŹLE 

Motto: "Wiesz pan dlaczego 
Teatr ogólnie jest piękny? 
Bo teatr to jest płacz, kolego, 
Bo teatr to jest śmiech, kolego... 
To są te trzy elementy..." 
(NN Alkoholik - bohater piosenki Wojciecha Młynarskiego) 

Męczy mnie pewien obyczaj pielęgnowany w teleturniejach muzycznych. Otóż proszę zwrócić uwagę na siedzącą tam publiczność. Siedzącą? Ona się cały czas kiwa. Czy piosenka wesoła, czy smutna - w prawo, w lewo, hop do góry. Rozumiem, że zadaniem tych programów jest popularyzowanie wśród narodu niczym nieuzasadnionego nastroju zabawy, ale dlaczego właśnie tak? Facet z zaciśniętymi zębami rytmicznie przechylający się w dwie strony wygląda raczej na przypadek neurologiczny niż logo dobrobytu. Ale nie o tym miałem pisać... 

Jest takie małe kino w Krakowie. Prawdziwe - z ekranem, fotelami. Ale mieści się w nim najwyżej czterdzieści pięć osób. Dzięki temu (mimo, że wyświetlają niegłupie filmy) sala jest prawie zawsze pełna. I co ciekawe - nikt nie je popcornu (może dlatego, że nikt go przed wejściem nie sprzedaje), a w czasie seansu nie odzywa się dzwonek telefonu komórkowego (mimo, że większość na pewno ma - po prostu wyłączyli). Jeszcze jedno zauważyłem - ludzie wchodząc do tak kameralnego pomieszczenia uśmiechają się do tych, którzy już tam są. A nawet mówią "Dzień dobry". "...Zaczarowana dorożka..."? Ale nie o tym miałem pisać... 

Kilka dni temu jubileusz czterdziestolecia pracy obchodził Wojciech Młynarski. Z tej okazji w Teatrze Ateneum wystawiono spektakl złożony z Jego piosenek. Jeszcze nie widziałem, ale dużo i dobrze słyszałem, a poza tym wiem. Że każdy teatr w Polsce powinien mieć ambicję przygotowania przynajmniej jednego przedstawienia z tych tekstów. Bo są wybitne i należy dziękować Bogu, Opatrzności, Losowi, Materii (do wyboru w zależności od światopoglądu), że Młynarski napisał je po polsku. Może wygląda to na podlizywanie się, ale przysięgam, ze aktualnie żadnego interesu do Wojciecha Młynarskiego nie mam i piszę to z potrzeby wyrażenia podziwu dla niezwykłego talentu. Wiem, że mówili już o Nim znaczniejsi ode mnie, ale chwilowo to ja tu piszę i wolno mi to miejsce wykorzystać na laurkę. Jest niby u nas taki zwyczaj, żeby dobrze mówić o innych dopiero po ich śmierci, ale po pierwsze - małą Mu to wtedy sprawi przyjemność, a po drugie kto wie, kto pierwszy umrze? Bo jeżeli ja - to tego nie napiszę i będę żałował. Ludzie! Lubcie Młynarskiego! I mówcie o Nim dobrze. 

No i teraz jak mam udowodnić, że te trzy historyjki: o kiwaniu się publiczności w telewizji, o kinie w Krakowie i jubileuszu Młynarskiego jakoś się do siebie mają? I jeszcze zakończyć jakimś optymistycznym przesłaniem? Bardzo proszę. 

Otóż moim zdaniem ogólnie jest nieźle, ponieważ są jeszcze ludzie, którzy: 
1. Mówią "Dzień dobry" nawet tym, których widzą pierwszy raz w życiu. 
2. Wyłączają telefony komórkowe. 
3. Piszą piosenki wcale nie po to, żeby się do nich kiwać. 
I '...to są te trzy elementy..."

"Mlask" i "Siorb" 

Przed tygodniem pochyliłem się nad zjawiskiem mężczyzn zajmujących się publicznym gotowaniem różnych wymyślnych potraw. Zwrot "pochyliłem się" został tu użyty zarówno metaforycznie jak i dosłownie ( ja mam 190 cm wzrostu a zjawisko jest raczej z gatunku niskich i krępych).
Dziś znowu o jedzeniu. Mogą Państwo zapytać: dlaczego ? Po co tyle uwagi poświęcać prostej fizjologicznej czynności ? Czyżby autor był aż tak zajadłym wrogiem jedzenia ? ( Zwracam uwagę na konstrukcję: "zajadły wróg jedzenia" - to moje ! ) Nie. Już patrząc na fotografię zamieszczoną powyżej można bez wątpliwości stwierdzić, że praktykuję jedzenie ( to co widać poniżej pierwszego podbródka, to drugi podbródek ).
Ale nie o tym chciałem pisać... To znaczy nie o sobie. Więc o czym ? O jeszcze jednym coraz powszechniejszym ostatnio obyczaju. 
"Śniadania... Obiady... Kolacje... z..." można usłyszeć i zobaczyć prawie wszędzie. Odbywa się to tak: kilku znanych polityków zasiada przy suto zastawionym stole by porozmawiać o tym jak jest źle. Wszystko jest na żywo transmitowane przez radio bądź telewizję, dzięki czemu słuchacz albo widz może:
1. Usłyszeć ( zobaczyć ) jak jest źle.
2. Usłyszeć ( zobaczyć ) jak brzmi ( wygląda ) "mlask" marszałka czy "siorb" przewodniczącego.
3. Nabrać pewności, że w razie czego jest sponsor, który rząd wyżywi a i opozycję nakarmi.
I tyle. Więcej nic z tego nie wynika. Efekt jest taki sam jak po przemówieniu z trybuny czy rozmowie w kuluarach parlamentu. Czyli żaden. I tak swoje wiedzą bez względu na to co dostaną do jedzenia. Moim zdaniem świat poradziłby sobie bez polityki i wcale by nie było gorzej. Jakiś powód do kłótni zawsze by się znalazł ( choćby o patyczek, który się ułamało schodząc z drzewa ) a nie trzeba by było łożyć na tych, którzy z tego żyją. Zbulwersowanych tym pomysłem informuję, że mam prawo wygłaszać podobne poglądy, gdyż jestem w posiadaniu odpowiedniego zaświadczenia lekarskiego.
Ale nie o tym chciałem pisać... To znaczy nie o efektach nadawania i słuchania ( oglądania ) audycji z cyklu "Śniadania... Obiady... Kolacje... z...". Nie chciałbym też niczego zmieniać. Chciałem tylko podpowiedzieć ich twórcom jak można niewielkim wysiłkiem jeszcze bardziej uatrakcyjnić formę. Ot, po prostu należy od czasu do czasu wrzucić jakiś niewinny żart polityczno - kulinarny. Oto kilka przykładów ( do dowolnego wykorzystywania - gratis ! ):
1. "Pan wicepremier tak wprawnie przekroił tę bułeczkę. Jaki ma to związek z... ( i tutaj pytanie o coś aktualnie nabrzmiałego ).
2. "Panie przewodniczący, nieprzypadkowo postawiłam ( lub "postawiłem" - jeśli mówi mężczyzna albo kobieta, która woli tę formę ) serek wiejski... ( mocny akcent na "wiejski" i krótkie oczekiwanie czy zrozumie ).
3. "Panie pośle, kadencja się kończy. I co dalej ? Czarny chleb, czarna kawa ?"
I tak dalej... Pomysłów na dowcipną dyskusję przy "siorbie" i "mlasku" jest mnóstwo ( innymi służę indywidualnie za odpowiednią opłatą ). Że głupie ? Pisałem przecież, że nie chciałbym niczego zmieniać. 

Gotuj z Gotuj... 

Orgia smaków, pieszczota podniebienia, namiętny kęs... Takie erotyczno - gastronomiczne związki frazeologiczne można usłyszeć kilkanaście razy dziennie w prawie każdej stacji telewizyjnej. 
Dwóch znanych aktorów, sportowców bądź pisarzy spotyka się nad telewizyjnym garnkiem i odziani w gustowne fartuszki z wyhaftowanymi łabądkami dyskutują o pasji jaką dla każdego z nich jest gotowanie. Celowo używam męskich form nazw ludzkich zajęć, bo jak się okazuje to właśnie mężczyźni wiodą prym w opowiadaniu o mieszaniu czegoś tam z czymś tam i odpowiednich proporcjach czegoś w stosunku do czegoś. 
Robią to tak sugestywnie, że jestem prawie pewien, że po wyjściu ze studia natychmiast włączą telefony komórkowe by poinformować Jaśka, Heńka, Ryśka i Marka, że właśnie zdobyli nowy przepis na kotlety wieprzowe nadziewane bryndzą... Są tak wiarygodni w opowieściach o kucharzeniu, że wierzę, iż wszystko w ich życiu sprowadza się właśnie do tego aktu i to on jest siłą sprawczą każdego ich czynu. Budują domy, żeby mieć w nich kuchnie. Kupują samochody, żeby mieć czym podjechać do sklepu nocnego po 50 dag szparagów i dwa duże pomidory. Żenią się i płodzą dzieci, żeby miał kto polecieć jak auto się zepsuje. 
A wracając do programów telewizyjnych. Ciekaw jestem jakie będą następne pomysły uatrakcyjniające bezpośrednie transmisje z gotowania? Może tok szoł? 
"Irena Gotuj, witam Państwa w programie "Gotuj z Gotuj". Dziś naszymi gośćmi są Ewa, Mariusz i Wojtek (burzliwe oklaski). Czy pamiętacie swój pierwszy sos jogurtowy z awokado? (burzliwe oklaski) Jaki miał wpływ na wasze przyszłe życie? (burzliwe oklaski) Jak zareagowali najbliżsi? (oklaski nieburzliwe, bo pytanie głupie)". 
Albo kącik w programach informacyjnych? 
"Jolanta Pieńkowska. Dobry wieczór. "Wiadomości" zaczynamy od pomidorowej z ryżem" (niezrozumiała aluzja do sytuacji wewnątrz koalicji rządzącej?) 
Ale nie o tym chciałem pisać... 
Z podanych kilka dni temu przez Reutersa wyników badań przeprowadzonych wśród młodych Anglików wynika, że 62 procent z nich uważa gotowanie za czynność podniecającą. 8 procent nago gotowało coś ze swoim partnerem, a co trzeci z badanych uznał "wok" (taki chiński patelnio - garnek) za najbardziej erotyczne naczynie. Nie wymyśliłem tego - można sprawdzić w internecie ("Sex on the Menu for Hungry Britons" na stronach Reuters.com). 
A więc jednak... Orgia smaków... Pieszczota podniebienia... Namiętny kęs... 
Jest taki stary dowcip o żołnierzu, któremu wszystko kojarzyło się z jednym. Pora kończyć. 

Poradnik turystyczny 

Stare ludowe porzekadło mówi: "Styczeń plecień, bo przeplata - trochę zimy, trochę lata". No i sprawdziło się. Zdaje się, że luty też może być "...plecień, bo przeplata..." Jeśli komuś nie odpowiada klimat śródziemnojeziorny może na chwilę wyjechać do nieco cieplejszych krajów. Polecam. Ale zarazem zalecam ostrożność. Z takich wyjazdów zazwyczaj przywozi się mnóstwo niepotrzebnych rzeczy. Kilka lat temu byłem na wycieczce zakładowej w Tunezji. Do dzisiaj mam: 

1. Cztery srebrne (jak mi się wtedy wydawało, bo teraz już wiem, że srebro rzadko jest ciemno brązowe) wisiorki ze znakami zodiaku (z tym, że dwa w ogóle nierozpoznawalne - skrzyżowanie Koziorożca z Panną), 
2. Dwa portfele z wielbłądem (to znaczy z wielbłądem dwa, bo jeszcze trzy bez wielbłąda), 
3. Termometr z kotwicą ( takie same sprzedają w Czarnym Dunajcu, tylko dużo taniej), 
4. Wierszyk, z którym nie mam co zrobić, więc zamieszczam go poniżej. Może podziała jako przestroga: 

"Wiersz dziadowski o zakładowej wycieczce do Tunezji z cytatem ze znanego utworu literackiego" 

Szczęsny Jan Jerzy January, 
Starszy referent geodezji 
Za wkład w sumienność i w pomiary 
Dostał wycieczkę do Tunezji. 
Już na lotnisku w Tunisie 
Wpadł na Arabów paru, 
Zrobili mu zdjęcie z misiem 
Za sto czterdzieści dolarów. 
A jeśli chcą Państwo wiedzieć, 
To informacją służę: 
W Tunisie nie ma niedźwiedzi, 
Ale Arabi są duże. 
W hotelu poznał kobietę, 
Miała na imię Jutta 
I kosmetyczkę tabletek, 
I miała męża Helmuta... 
Cudna jak posąg Wenus z Milo 
(Dokładna kopia po prostu): 
Wiek- nieistotny, sto dziesięć kilo 
I metr sześćdziesiąt wzrostu... 
I kopnął go telewizor, 
I go użarła meduza, 
Ale wielbłądy nie gryzą, 
A ktoś mu ukradł arbuza... 
I stał pod takim pomnikiem 
Z hebanowego drzewa, 
Na którym było wyryte: 
"Tu byli chłopaki z Grajewa!"... 
I jeździł jeepem po stokach, 
I słyszał jak wyje hiena, 
I widział jak zespół z Maroka 
Tańczy ballady Cohena, 
I różne scenki wesołe 
Na wideo sfilmował: 
Jak kogoś goni osiołek, 
A kogoś policja drogowa, 
I jak się kiwają w meczecie, 
A potem walizki spakował 
I "...błąka się po całym świecie, żeby dojść do Pacanowa" 

P.s. Miłego wypoczynku. 

Jak miło spędzać jesienne wieczory, czyli SPIPIDIDAT. 

Kilka dni temu w Sejmie... Ale nie o tym chciałem pisać... 
Babcia opowiadała mi jak się kiedyś miło spędzało jesienne wieczory. Najpopularniejsze było darcie pierza. "Schodzili się znajomi z całej wioski, siadali w kręgu i śpiewając znane piosenki, darli. Wszyscy pierzę, a niektórzy mordy" ( tak babcia mówiła o tych, którzy śpiewać nie umieli a byli najgłośniejsi ). 
Postanowiłem wrócić do rodzinnej tradycji. Zadzwoniłem do paru przyjaciół, zaprosiłem ich do siebie ( nie mówiąc w jakim celu, bo by nie przyszli ) i kiedy tylko zajęli miejsca, szybko narzuciłem na siebie łowicką narzutkę ( chociaż mogłem też opasać się podkarpacką opaską ) i zanuciłem: 
"Gdybym ci ja miała skrzydełka jak gąska 
Poleciałabym za Jaśkiem do Śląska..." 
O dziwo... Nikt się nie rzucił do ucieczki, nikt nie chwycił za telefon... Na twarzach moich przyjaciół pojawiły się radosne uśmiechy, ktoś podchwycił: 
"Ani na bory, ani na lasy..." 
Po odśpiewaniu pełnej wersji "Życzenia" wpadliśmy na genialny pomysł. Podejdźmy twórczo do naszych spotkań - wymyślajmy nowe wersje znanych utworów. Błyskawicznie powołaliśmy SPIPIDIDAT czyli Studium Przeróbek Istniejących Piosenek I Dostosowywania Ich Do Aktualnych Trendów i wzięliśmy się do roboty: 
"Gdybym ci ja była nie gąską lecz panną 
Może to Jasiek poleciałby za mną..." - zanuciła Ewa, wtórował jej Paweł: 
"Poleciała ci byś by być z Jaśkiem w związku 
Tylko, że nie wiesz, na którym on Śląsku... 
Może na Dolnym, może na Górnym, 
Ależ ten Jasiek durny... 
Wyjechał ci z wioski wozem Pekaesu 
I nie zostawił dziewczynie adresu..." 
Później zabraliśmy się za inne. Do "Czerowne jagody spadają do wody 
Powiadają ludzie, że nie mam urody" 
Dopisaliśmy: "Kończą się kolejne panieńskie wakacje, 
Zdaje się, że ludzie mają pełną rację..." 
Znaną ludową piosenkę "Wiła wianki i rzucała je do falującej wody..." przerobiliśmy na opowieść o chłopie niezgule i jego impulsywnej żonie: "Biła Janka i wrzucała go do falującej wody..." 
Spotykamy się w każdy piątek o 19.00. Na najbliższy zaplanowaliśmy podróż sentymentalną na kielecczyznę pod tytułem " Po coześ ty wołki przygnał ?". 
Jest tylko jeden problem... W całej Warszawie nie można zdobyć porządnego pierza do darcia. Ale jakoś sobie radzimy. Drzemy ulotki wyborcze. Polecam Państwu. Duża przyjemność. Ale nie o tym chciałem pisać... 

