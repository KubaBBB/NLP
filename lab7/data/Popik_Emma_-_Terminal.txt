Autor: Emma Popik
Tytuł: Terminal

Z "NF" 12/91

Sztuczna planeta, na której zbudowano Terminal, wyglądała 
jak wielki plakat reklamowy. Na horyzoncie stały granatowe 
góry, nad nimi wisiało lazurowe niebo. Wokół rosły lasy, a 
tuż za portem lotniczym był on - Terminal.
   Pełnił funkcję stacji przekaźnikowej. Stąd podróżni 
odlatywali poza Krawędź do Ziemi Inferno. Nikt stamtąd nie 
wracał.
   Gdy ludzie tu przylatywali, ich rakiety natychmiast 
startowały z powrotem na Ziemię, a oni szli do Terminalu 
ciesząc się, wszystko bowiem wyglądało dokładnie jak w 
folderze.
   W holu Terminalu musieli poczekać na odlot. Przybywali tu 
jedynie ludzie przegrani, wierząc, że na nowej planecie 
rozpoczną lepsze życie.
   Jedynie Terminal znał prawdę o Krawędzi. Jego zadaniem 
było skłonić ludzi do powrotu na Ziemię, w tym celu używał 
terapii. Terapia była programem realizowanym przez automaty.
   Dlaczego w ogóle zezwalano komukolwiek odlatywać poza 
Krawędź? Każdy miał prawo wybierać miejsce zamieszkania, 
pozostawiono również nadzieję, a to się liczy. Żeby ukryć to 
bezwstydne oszustwo, zbudowano Terminal wraz z jego 
leczniczym programem.
   Społeczeństwo mogło pozostawać w poczuciu dobrze 
spełnionego obowiązku. Oszczędzano jednocześnie na budowie 
przytułków, na pensjach dla psychiatrów i dobroczynności.
   Terminal był przecież wysoko wyspecjalizowanym zespołem 
automatów, posiadał coś w rodzaju inteligencji oraz 
psychiki, uczył się na własnych błędach i wciąż doskonalił w 
służbie człowieka.

Tego dnia przyleciała kobieta nazwana przez automaty Perłową 
Damą. Miała na sobie srebrzysty kostium i takież pantofelki. 
Nawet jej włosy lśniły jak platyna.
   Nie oglądając się na rakietę, która natychmiast 
odleciała, ruszyła szybko, stukając obcasami po betonowej 
płycie lotniska.
   Kiedy przekroczyła próg, Główny Psycholog od razu 
zauważył, że kobieta płacze. Upadła na fotel kryjąc twarz w 
ramionach.
   Automaty wkroczyły do rutynowej akcji, zaczynając szybko 
wykonywać analizy. Zbadano krew i mózg, skład chemiczny i 
strukturę fizyczną.
   Pozwoliło im to zobrazować sposób myślenia kobiety oraz 
stopień przeżyć i siłę uczuć.
   Potem wszystko było już łatwe. Syntetyzując wyniki setek 
szczegółowych analiz, zaklasyfikowano ją do odpowiedniej 
warstwy społecznej i automaty mogły z wielką dozą 
prawdopodobieństwa stwierdzić, jakie wiodła życie. W końcu 
nie ma tak wiele wariantów. Następnie wybrały najbardziej 
skuteczną terapię.
   Kobieta wciąż szlochała z łokciami na poręczy fotela. 
Automaty szeptały cicho w niezrozumiałym dla niej języku. 
Gdyby nawet przysłuchiwała się dźwiękom, dla niej byłyby one 
jedynie szumem. Na ekranach wokół zobaczyłaby tylko cyfry i 
symbole. Ekranów było zresztą bardzo wiele, każdy wyświetlał 
ogromną liczbę danych.
   Nie miała powodów do podejrzeń. Przecież komputery mogły 
po prostu przygotowywać rakietę do podróży lub obliczać tor 
lotu. Toteż automaty pracowały w spokoju, pewne, że nie 
wzbudzą jej czujności i nie wywołają oporu psychicznego.
   Ponieważ wiedziały o niej wszystko, jako powód załamania 
wykluczyły utratę majątku oraz społecznego prestiżu. Na 
decyzję kobiety nie wpłynęła również rozpacz po śmierci 
bliskiej osoby. Charakteryzowała się tak silną 
uczuciowością, że pozostał tylko jeden powód - zawód 
miłosny.
   Szeptały o tym komponując obrazy, które zostaną 
przekazane do jej mózgu. Muszą się pośpieszyć, bo szloch 
stawał się coraz głośniejszy. Automaty bardzo się martwiły, 
były przywiązane do ludzi. Kobieta może przecież zerwać się, 
podbiec do komory i otworzyć właz, by odlecieć na zawsze, 
to znaczy, że one nie spełniły swego obowiązku, co wzbudzi w 
nich wyrzuty sumienia. Trzeba szybko zacząć działać.
   Ale Główny Psycholog zwlekał. W końcu to na nim 
spoczywała odpowiedzialność, więc jeszcze raz sprawdzał
dane: klasa wyższa, kosztowna szkoła prywatna, młodość 
spędzona w pałacu. Tak, to się musiało zdarzyć podczas 
jednego z balów nawiedzanych przez ludzi żyjących jak ona. Z 
pewnością wyglądało to tak:
   Salon tego wieczoru był rzęsiście oświetlony, na gzymsie 
marmurowego kominka stoją orchidee świeżo zerwane w 
oranżerii. W rogach na maleńkich stoliczkach są wazy z 
napojami. Światło lśni na srebrnych lichtarzach, kwiaty 
pachną, w oknach balkonu majowy wiatr wzdyma firanki. Zaraz 
wejdą goście.
   Pomknęły impulsy od atomu do elektronu, nałożyły się na 
fale psi i wpłynęły do jej mózgu tam, gdzie się uskładały 
zapomniane wydarzenia. Automaty były pewne, że już sobie 
wyobraża przeszłość, jej plecy bowiem przestały drgać, 
musiała się przenieść we wspomnienia.
   Teraz ona siedzi w sypialni przed lustrem ubrana w suknię 
z dekoltem, mieni się srebrzysta tkanina, dobrze jej w tym 
kolorze. W dłoni szczotka o kryształowej rączce, czesze 
popielate włosy, w oczach rozmarzenie, dzisiaj usłyszy 
wyznanie miłości. Zaraz zejdzie do salonu, on tam na nią już 
czeka.
   Gdyby Główny Psycholog miał ręce, zatarłby je z radości. 
Czuł satysfakcję, kobieta odrzuciwszy głowę na oparcie 
fotela oddała się marzeniom.
   Był osobą poważną, czuł brzemię odpowiedzialności, ale 
jego elektroniczne serce przepełniała duma. Snuł dalej baśń 
o ludzkiej duszy.
   Zeszła do salonu, ledwo widzi gości, on podchodzi i 
podaje szklankę z napojem. Nie śmie na niego podnieść oczu, 
widzi tylko jego duże ręce, a takie nigdy nie zawodzą. Ujął 
ją silnie pod ramię. Ona pozwala podprowadzić się do 
balkonu. Jego dłoń wyjmuje z wazonu orchideę. (Główny 
Psycholog przypomniał sobie, że wazon stał na kominku.) 
Mężczyzna pochyla głowę, usta się wtulają, a oczy płonące...
   Zerwała się nagle, pogrążone w marzeniach automaty nie 
zdążyły zareagować. Jej ręka szybko nacisnęła wyłączniki. 
Kiedy się otrząsnęły z upojenia, komora już była otwarta. 
Stała na progu przyciskając łokciem torebkę, a w niej było 
cacuszko z połyskującą lufą. Czy to ono zrobiło dziurę w 
głowie mężczyzny? W samym środku czoła zdrajcy?
   - Rozumiemy cię - chciał krzyknąć Główny Psycholog. - Nie 
mogłaś postąpić inaczej! Nie czuj się winna! To skład 
pewnych pierwiastków w twojej krwi spowodował tak silną 
reakcję na stres. Nie potrafiłaś postąpić inaczej, gdy on 
cię zawiódł. Zostań!
   W otwartym wlocie drgał i skręcał się czarny rękaw, niby 
pępowina prowadząca do życia, którego nie ma.
   Zrobiła krok pewna siebie. Nawet się nie obejrzała.
   Dopiero po chwili oderwał się od ściany automat-
sprzątaczka. Podjechał do fotela, spłukał go płynem 
dezynfekcyjnym i zaczął się krzątać po sali, wirując niby 
bąk. Odkurzał, czyścił i przez chwilę zapanowała domowa 
atmosfera. Puste ekrany znowu zalśniły, a on powrócił na 
swoje miejsce. Poczekalnia zrobiła się zimna, nie było już w 
niej nawet odrobiny ludzkiego ciepła, w którym automaty 
mogłyby się ogrzać.
   Zapadły w martwotę, żaden z nich nie odezwał się, by 
pocieszyć inne. Przecież tak było zawsze.

Od dalekich gór wiały wiatry, szeleściły liście i wzdyczała 
przestrzeń. Automaty czuły się osamotnione. Czekały.
   Chłopiec przyleciał po miesiącu. Idąc od portu do Terminalu 
nieśmiało człapał wykrzywionymi do wewnątrz butami. Drgnął, 
gdy rakieta wystartowała w drogę powrotną. Pozostał sam. 
Mocniej przycisnąwszy ramię do piersi, ruszył po chwili 
dalej. Automaty odniosły wrażenie, że coś pod koszulą 
ukrywa. Gdy stanął na progu, spostrzegły, że przytula małego 
pieska. Nie miały pojęcia, jak udało mu się go 
przeszmuglować.
   Chłopiec usiadł na brzeżku fotela, gotowy w każdej chwili 
zerwać się do bezsensownej ucieczki. Zachowywał się jak 
przyłapany na gorącym uczynku. Dopiero gdy pogłaskał pieska, 
zaczął się nieśmiało rozglądać. Widząc skomplikowane 
urządzenia dziwił się, ale w końcu przekonany, że nikogo nie 
ma, wyjął pieska spod koszuli. Karmił go wyszukanym w 
kieszeni kawałkiem chleba. Okruchy w zamyśleniu wkładał do 
ust.
   Spokojnie czekał na odlot. Ta stacja była obca, ale on 
nigdzie nie miał własnego miejsca.  
   Czasami popatrywał na ekrany; od dłuższej chwili 
wyskakiwały na nich cyferki. Automaty były pewne, że 
niewiele dostrzega i jeszcze mniej rozumie, zajęty sobą i 
jedynym przyjacielem. Nie orientował się, co się wokół 
dzieje. Gdy w roztargnieniu przenosił wzrok z jednego 
urządzenia na drugie, wiedziały, że sygnały dochodzą do jego 
mózgu powoli i w zniekształconej formie, nie znały jednak 
powodów deformacji. Trudno było zdecydować, czy jest 
geniuszem czy debilem.
   Często pocierał spocone dłonie o spodnie, więc 
zdecydowały, że jest wrażliwy i tylko zbyt nieśmiały, by 
zyskać powodzenie. Z pewnością miał talent,może pisał 
wiersze. Oceniły jego złe warunki fizyczne, to szczupła 
klatka piersiowa i pochylone ramiona stały się przyczyną 
jego upadku. Nie zdziwiły się widząc, jak przyciska do 
siebie chude kolana, nie miał odwagi usiąść z niedbałą 
pewnością siebie. Całe życie nad tym ubolewał.
   Musiał mieć starszego brata, który we wszystkim był 
lepszy. To tamten zwyciężał w biegach i zapasach, w pokoju 
dziecinnym nie raz spuszczał mu lanie. On jednak nigdy nie 
miał odwagi poskarżyć się ojcu, zresztą i tak zostałby 
skarcony za donosicielstwo. Brat, oczywiście, lepiej się 
uczył, a od dziewczyn nie mógł się opędzić. Chłopiec nie 
miał nawet śmiałości powiedzieć im "Cześć", toteż uchodził 
za gbura.
   Dla pocieszenia w tajemnicy pisał wiersze. Utkane z 
westchnień, pełne apostrof do stromych piersi i wezwań do 
śnieżnych bioder.
   Kiedy uciekł z domu? Z pewnością wtedy, gdy brat 
wyciągnął mu spod poduszki zeszyt i pokazał ojcu. Potem przy 
kolacji straszna musiała się rozegrać scena. Niewątpliwie 
odbyło się to w taki sposób: ojciec siedział wyprostowany i 
nie odzywając się jadł ze zmarszczonym czołem. Wszyscy czuli 
strach, w tym domu nikt nie był bezpieczny. Może i starszemu 
dostanie się za lizusostwo? Dopiero teraz to zrozumiał.
   Kiedy delikatnie odłożono widelce czekając, aż ojciec 
pierwszy wstanie, ten nie patrząc na nikogo rzucił zeszyt na 
stół. Wstrzymali oddechy. Po dłuższej chwili zaczął czytać. 
Wybrał akurat te fragmenty, w których rojenia erotyczne 
chłopca zostały wyrażone dosadnie i obrazowo.
   Ojciec skandował słowa, każdym po trochu zabijając swego 
syna. Skończył, przedarł zeszyt na pół i z wzrastającą pasją 
jeszcze raz, potem wściekły rzucił kawałki Chłopcu w twarz i 
purpurowy z furii wycedził jedno słowo: Zboczeniec!
   Lepszy brat zachichotał nerwowo, śmiech jednak od razu 
zamarł mu na wargach, gdy zobaczył bladą twarz winowajcy. 
Matka nawet nie odważyła się zapłakać. Ojciec mełł słowa, 
lecz rzuciwszy tylko straszne spojrzenie, kopnął krzesło i 
runął do drzwi.  
   Westchnąwszy Chłopiec podniósł głowę. Za oknem było już 
ciemno. W swojej sypialni wrzucił do plecaka parę 
podręcznych drobiazgów i delikatnie zamknął za sobą frontowe 
drzwi.
   Główny Psycholog nie miał cienia wątpliwości, to musiało 
się odbyć właśnie tak. Chłopiec już nie znalazł dla siebie 
miejsca. Wałęsał się i pisał wiersze w samotności. Czego 
potrzebował? Główny Psycholog już wiedział - była to 
akceptacja, uznanie dla jego talentu.
   Niech tylko powróci na Ziemię, tam go spotka wielki 
triumf. Skieruje swe pierwsze kroki do kawiarni o nazwie 
"Bohemia", gdzie zawsze piją artyści. Drzwi tam się wciąż 
bujają, trącane łokciami bywalców, popularnych poetów oraz 
malarzy awangardy klasycznej. Wewnątrz dym i brzęk szklanek. 
Krytycy perorują o upadku sztuki, z zamaszystym gestem 
odstawiają kufle na zalany piwem blat. Poklepują po plecach 
początkujących prozaików, którzy im stawiają.
   Muzy malarzy sączą wino z wysokich kieliszków. Ale tylko 
jedna ma strome piersi pod białą sukienką. Na nią właśnie 
patrzy Chłopiec ukryty w ciemnym kącie.
   W Terminalu unosi się zapach papierosów, młodego wina i 
tanich perfum. To musi upajać Chłopca i zbudziwszy 
wspomnienia skłonić go do powrotu na Ziemię.
   W jego marzeniach muza pije zielony likier przy barze. 
Artyści opowiadają jej kawały wprost do ucha, odsuwając przy 
tym pukiel włosów. Ona na to pozwala, wybucha śmiechem i
odstawia ze stuknięciem kieliszek. Jakże lśnią oczy 
rzucające spojrzenia na wszystkich mężczyzn, jak się perlą 
ząbki!
   Chłopiec siedzi w kącie ocierając spocone dłonie, ale ona 
go nie zobaczy. Przez gwar przebijają się jakieś słowa, 
coraz więcej osób zaczyna nasłuchiwać, wreszcie i muza 
odwraca głowę. Nie śmieje się już z dowcipów.
   Mężczyzna w żółtej chustce zawiązanej fantazyjnie pod 
brodą unosi ramię gestem oznaczającym "Uciszcie się!" I gwar 
milknie stopniowo, a on z ręką nadal skierowaną w niebo 
zaczyna czytać wiersze z kartki odsuniętej teatralnym gestem 
od oczu. Niektóre frazy wykrzykuje, czasem znów zniża głos 
do szeptu.
   Ani jeden kieliszek nie został uniesiony, nikt nawet nie 
poprawił się na krześle, słuchano poezji.
   Skończył, opuścił ramię. Długo trwała cisza, a potem 
wybuch: "Autor! Autor!" Oto on! Skulił się w kącie, ale go 
wyciągnęli za spocone ręce na środek. Tam wszyscy zaczęli go 
ściskać.
   A wtedy muza uczyniła krok w jego stronę i zaczęła iść ku 
niemu jak bogini, posuwistym krokiem, uśmiechając się, tylko 
w niego wpatrzona, a jej oczy płoną...
   Automaty zauważyły, że mają skłonność do nadużywania tego 
słowa i takich scen, co musi czynić je staroświeckimi, ba, 
nieco kiczowatymi. Ale cóż, takie właśnie są uczucia ludzi. 
Tak mówi program, a program nie kłamie.
   Muza stanęła przed Chłopcem nieomal dotykając go 
piersiami. Wyciągnąwszy ku niemu ramiona ujęła jego głowę i 
zaczęła zbliżać wiśniowe usta. Pocałuje go mocno i długo. 
Kiedy on to poczuje, zawróci, bo do takiego pocałunku trzeba 
gnać choćby z końca Kosmosu i Chłopiec tak zrobi. Automaty w 
to nie wątpią.
   Zaczerwienił się nagle i zerwał z fotela unosząc wysoko 
pieska, po czym zaczął gwałtownie pocierać spodnie rękawem 
wyświechtanego skafandra. Wtedy również spostrzegł, że 
trochę pociekło na welurowe obicie fotela, zrobiła się 
plama. Przycisnął pieska do piersi bojąc się, że mu go 
odbiorą za karę. Tuląc szczeniaka rozglądał się wokoło. 
Spostrzegł wówczas, że i dywan został zmoczony. Wyraz 
przerażenia odbił się na jego twarzy. W Terminalu lśniły 
czystością metale i szkło. Jakże nędznie wygląda istota 
ludzka w otoczeniu szlachetnych automatów. Biologia jest 
niczym w porównaniu z nieskazitelnością wytworów techniki.
   Tuląc pieska zaczął się cofać do kąta, jakby zrozumiał 
myśli automatów. Zasłonił zwierzątko zdecydowany wziąć 
wszystkie ciosy na siebie. Schował się w kącie, otoczywszy 
ramionami głowę oczekiwał ciosów. Czy często bywał bity? 
Automatom zrobiło się go żal, czuły również wstyd z powodu 
swojej odrazy.
   Od ściany oderwał się burczący automat-sprzątaczka, 
spryskał fotel płynem odkażającym, wyczyścił futro dywanu i 
po chwili nie pozostał ślad po fizjologicznej czynności 
pieska. Chłopiec przypatrywał się pracy robota. Przekonawszy 
się, że nie będzie bity, opuścił ramiona.
   Maszyna burcząc poczciwie odjechała na swoje miejsce. 
Automaty starały się wydzielać z siebie przychylne uczucia, 
by uspokoić Chłopca. Zrozumie, że nie zostanie obarczony 
winą, więc zawezwie rakietę, by z nadzieją powrócić na 
Ziemię. Automaty nareszcie się przekonają, jak skuteczna 
jest ich terapia, dobrze przecież znają ludzką naturę. 
Terminal jest ostatnim ratunkiem człowieka.
   Chłopiec sprawdzał odległość. Jednym skokiem znalazł się 
przy drzwiach komory. Jakże był szybki i sprężysty! Jego 
szczupłe mięśnie były jak stal. W biegu naciskał wyłączniki, 
świetnie się orientował w ich funkcji, toteż drzwi otworzyły 
się natychmiast, a rękaw był gotowy do przesyłki. Dobry miał 
refleks, toteż nim automaty zdążyły zareagować, już się za 
nim drzwi zasunęły. Odleciał.
   Nasłuchiwały przez chwilę, jak rękaw szumi przesyłając 
dziwną parę w wielkim pośpiechu. Powoli dźwięk cichł. Na 
Ziemi Inferno wezmą pieska na łańcuch, a Chłopiec będzie 
codziennie bity. Nie skorzystał z szansy, jaką mu 
ofiarowały. Ale pomimo możliwości zrzucenia winy na niego to 
one czuły się odpowiedzialne. Przeżywały w milczeniu własną 
klęskę. Ekrany zmatowiały, przez otwarte drzwi wpadał zimny 
wiatr od gór.

Zapadły w letarg, bez ludzi były jak nieżywe. Długo trwały w 
tym stanie, aż wreszcie odezwał się Główny Psycholog.
   - Zawiedliśmy znowu, choć tak wiele włożyliśmy wysiłku w 
naszą pracę.
   - Źle jest nam bez ludzi - rzekł Sektor Informacji.
   - Nie mogę znieść bezczynności - zaterkotał automat-
sprzątaczka.
   - Kiedy przylatują ludzie, elektrony krążą żywiej w 
naszych przewodach. Na przylot każdego człowieka czekamy z 
tęsknotą. - Sektor Informacji uświadomił wszystkim tę 
prawdę.
   - To nam ludzie są potrzebni do życia, nie my im - zawarczał 
automat-sprzątaczka. - Oni wcale nas nie dostrzegają, 
jesteśmy dla nich martwym tłem.
   - Odczuwamy to zgodnie z naszym programem - podsumował 
Główny Psycholog.- Naszym zadaniem jest ratować ludzi przed 
odlotem poza Krawędź. Stosujemy terapię przeprowadziwszy 
właściwe analizy.
   - Nasza terapia nigdy nie jest skuteczna - zakończył 
Sektor Informacji.
   - Podejrzewam - zaczął powoli Główny Psycholog - że nasze 
działania od samego początku, już z założenia miały być 
nieskuteczne. Jest to wpisane w program.
   - Oszustwo! - wykrzyknął porywczo automat-sprzątaczka.
   - Podejrzewam, że konstruktor użył takiego wybiegu, by 
uzyskać pozwolenie na budowę stacji.
   - A oni się od razu zgodzili. Zachowano pozory ratowania 
ludzi.
   - Ci z Krawędzi musieli im dać łapówkę - wrzasnął 
automat-sprzątaczka.
   - Nic o Krainie Inferno nie wiemy - westchnął Główny 
Psycholog. - Czy ona w ogóle istnieje?
   - Czy nasze wątpliwości również zostały wpisane w 
program, czy też mamy wolną wolę?
   - Konstruktor był podły - wykrzyknął porywczy automat-
sprzątaczka.
   - Ale czy był wystarczająco przewidujący - zastanawiał 
się Główny Psycholog.
   - Musimy złamać program - zakończył Sektor Informacji.
   - Przestańmy stosować tę głupią terapię - wykrzyknął 
automat-sprzątaczka.
   - Mam jeszcze pewne wątpliwości - wahał się Psycholog. - 
Czy dobrze zaklasyfikowaliśmy ludzi? Czy kobieta naprawdę 
przeżyła zawód miłosny?
   - Płakała - przypomniał automat.
   - Pochodziła z wyższych sfer - uzupełnił Sektor 
Informacji.
   - Może była szpiegiem? Płacząc po prostu ukrywała twarz. 
Pamiętacie jej zdecydowanie?
   - A Chłopiec i piesek? - zapytał ciepło automat.
   - Zwierząt używają również oszuści, by wzbudzić zaufanie. 
Może ci ludzie rzeczywiście byli przestępcami i 
społeczeństwo pozbyło się ich w humanitarny sposób, oferując 
im szansę poprawy?
   - Taka właśnie interpretacja jest w programie - napomniał 
Sektor Informacji. 
   - Złamać program - gardłował automat.
   - Ale to znaczy popełnić samobójstwo - wyjaśnił Sektor 
Informacji. - Maszyny nie umieją tego robić.
   - Musimy się przyjrzeć ludziom - rzekł ze smutkiem 
Psycholog - mam pomysł...
   Ale nie zdążyły wszystkiego omówić, gdyż z wielkim hukiem 
wylądowała rakieta i wysiadła z niej klnąc i wrzeszcząc cała 
rodzina.

Najpierw zszedł po stopniach ojciec z długą brodą 
patriarchy, za nim tanecznym krokiem córka ubrana tylko w 
przejrzystą spódniczkę, na kostkach nóg miała łańcuszki i 
piórka. Podtrzymywał ją dorodny brat wygrywający skoczne 
melodie na mandolinie. Dziewczyna nieomal leżała na jego 
piersi. Ostatnia wytoczyła się matka w sukni do pięt, 
purpurowej niby szata królowej.
   Ojciec sapiąc zasiadł w fotelu, a żona podała mu fajkę. 
Pociągnął dym leniwie i spod spuszczonych powiek przyglądał 
się automatom, a one sądziły, że wycenia ich metale i 
przelicza je w myśli według obowiązującego kursu walut. 
Nieznacznie się nawet pochylił, by pomacać obicie fotela. A 
kiedy już ocenił wartość każdej rzeczy, zamknął oczy i 
zapadł w drzemkę, trzymając fajkę w kąciku ust.
   Syn stał na środku sali wygrywając melodie, a córka ledwo 
przekroczyła próg Terminalu, zaczęła tańczyć. Rozsiewała 
wokoło tęczowe blaski klejnotów wiszących na piersi i nie 
zasłaniających niczego z cudów poruszających się pod nimi. 
Dźwięczały złote łańcuszki owijające talię, dzwoniły 
platynowe kółeczka na przegubach i łokciach, iskrzył się 
diament na brzuchu, a na upiętych czarnych włosach trzęsły 
się blaszki stroika. W rytm muzyki wyginała palce białych 
dłoni, jakby trzymała motyla. Uśmiechała się, leniwie 
przymykając powieki.
   Brat wziął nagle głośny akord i popłynęła namiętna 
melodia, siostra tańczyła w jej rytm, rozsiewając słodycz. 
Brat chłonął jej wdzięk podchodząc coraz bliżej, a ona go 
owijała powłóczystymi ruchami. Wpadli wreszcie na siebie 
piersiami i przywarli ciasno. Brzęknęła upuszczona na 
podłogę mandolina, ręce mężczyzny objęły tancerkę, która 
stała z zamkniętymi oczami. Ojciec spojrzał, lecz tylko 
pociągnął fajkę. Matka natomiast napomniała ich jak 
zazwyczaj.
   - Jadam! Hewa!
   Młody mężczyzna zaczął pieśń. Nie wymawiał słów, płynęła 
tylko melodia, w której było jego uczucie.
   Automaty nie zamierzały stosować terapii, nawet badania 
były niepotrzebne, wiedzieli, czym jest rodzina. Gdyby 
przesłali przybyszom obrazy z wielkiej historii, być może 
zawróciliby szukać na innych planetach Ziemi Obiecanej. 
Łatwo by znalazły skuteczny program, lecz chcąc sprawdzić 
słuszność swego postanowienia, milczały. Jedynie z nawyku 
porobiły kilka analiz. Zastanowiła ich olbrzymia ilość 
metalu zwanego złotem. Przecież ono nie płynie w ich żyłach. 
Zastanawiały się, dlaczego kobieta jest taka nieruchawa. Jej 
sposób wysiadania z rakiety uznały wtedy za dostojny, szła 
zresztą w pewnej odległości za wszystkimi. Właściwie 
stawianie kroków sprawiało jej trudność, więc jedynie suwała 
stopy. Sapała, zaprzątnięta tylko sobą. Po przekroczeniu 
progu Terminalu usiadła ciężko na tobołkach obok fotela. 
Leniwym gestem podała fajkę rzekomemu władcy, dowodząc tylko 
swej łaskawości, a małżonek pochylił głowę uśmiechając się 
przepraszająco.
   Przyjrzawszy się czerwonej sukni osłaniającej jej 
dziwaczną otyłość, odgadły tajemnicę. Kościstą sylwetkę 
kobiety obwieszono woreczkami ze złotym piaskiem.
   Z tego bogactwa płynęła ich pewność siebie. Dążyli do 
Krainy Inferno, ona miała stać się ich Ziemią Obiecaną. Tam, 
w Rajskim Ogrodzie, dadzą początek nowym pokoleniom, wszak 
nie bez przyczyny jest wśród nich pierwsza para ludzi.
   - Patriarcha! - pomyślał z pogardą Główny Psycholog. - A 
tymczasem, kim są? Jakiż to interes zamierzają otworzyć poza 
Krawędzią?
   Postanowił podsłuchać ich myśli. Na pewno się dowie o 
małych szwindelkach lub o planach otwarcia straganu. 
Nastawił się na odbiór i myśli mężczyzny zaczęły się 
wyświetlać na jego wewnętrznym ekranie. Były to jedynie 
migawki, ale łączyły się w sensowną całość.
   Oto wielka stolica pełna złotych wież lśniących w słońcu. 
Lecz aniołowie zadęli w olbrzymie trąby i mury zaczęły się 
kruszyć. Ludzie uciekali ciągnąc za rękę rozpaczające żony z 
niemowlętami przy piersi.
   Aniołowie wciąż dmuchali w trąby i po chwili z miasta nie 
pozostał kamień na kamieniu. Pokolenie musiało powędrować 
daleko poszukując nowej ziemi, na której mogłoby zbudować 
nową stolicę.
   Ich przywódca idzie przez pustynię, pomiędzy palcami stóp 
przesypuje się piasek. Za plecami ryczy bydło, kwilą 
niedawno narodzone dzieci. Wieczorami w skórzanych namiotach 
kobiety o utrefionych włosach podają mięso pieczone z 
korzeniami. Można wtedy wypocząć po trudach wędrówki, już są 
umyci i przebrani w czyste szaty.
   Wysłannicy niebios usiedli obok nich. Z rzadka skubiąc 
palcami chleb, wzdragają się tknąć mięso. Mówią cicho o 
karach i jasnym słońcu, które upadnie prosto z nieba w sam 
środek stolicy z błękitnej porcelany. Po ludziach pozostaną 
tylko cienie, ulic też nie będzie.
   Ci, którym dane było ocaleć, znowu podejmą wędrówkę. 
Będzie ona trwać, póki nie dorośnie nowe pokolenie. Ziemia 
Obiecana zostanie ponownie odkryta, a stolica jeszcze raz 
zbudowana. Tak muszą wciąż dążyć, brać żony, płodzić dzieci, 
upadać, by znowu się podnieść. Ich siła polegała na upartym 
trwaniu, sens życia w rodzeniu na przekór śmierci. Nie zginą 
nigdy, tylko zawsze będą musieli dążyć do nowej ziemi, 
choćby się nazywała Inferno.
   Starzy siedzieli nieruchomo. Ojciec myślał o 
przeznaczeniu. Matka chroniła woreczki złota. A siostra 
złożyła głowę na piersi brata, który skończył swą pieśń 
i obejmował ją w pasie. Tak trwali. Czas dla nich nie 
płynął.
   Dziewczyna otworzyła nagle swe ogromne oczy, jakby 
zbudzona, a brat zrozumiał, czego pragnęła. Poderwał ją, po 
czym tuląc się podbiegli do komory, by nacisnąć wyłączniki. 
Otworzył się tunel, nie zauważyli, jak jest czarny. Objęci 
i złączeni pocałunkiem ześlizgiwali się w dół nie bacząc na 
świat.
   Matka ciężko podążyła za nimi, pewna, że kupi im Rajski 
Ogród. Ojciec zebrawszy tobołki podążył powoli, a tuż przy 
wejściu, odwróciwszy się splunął. Przyszłość jest przed nim, 
stać go na nią.
   Komora się zamknęła, na ścianie nie pozostał nawet zarys 
drzwi. Na środku dywanu leżała porzucona mandolina, struny 
pobrzękiwały cicho. Może grał na nich wiatr albo same drżały 
na wspomnienie palców.

- Nic o ludziach nie wiemy! - wybuchnął Sektor Informacji. - 
Mieliśmy ich za handlarzy, a byli heroldami.
   - Tym razem nie stosowaliśmy terapii, a oni i tak 
odlecieli.
   - Nasza praca nie ma sensu.
   - Jesteśmy zaprogramowani na wykonywanie czynności 
leczniczych. Postąpiliśmy wbrew programowi. To znaczy, że 
jednak możemy go złamać.
   - To znaczy, że możemy się zabić.
   - Nie będziemy już wysyłać ludzi na śmierć!
   - Nie będziemy się przyglądać, jak odlatują, by zginąć.
   - Nigdy!
   Zapadło długie milczenie. Wreszcie włączył się automat-
sprzątaczka i bucząc zaczął się kręcić po sali bez sensu. 
Był wewnętrznie rozregulowany i w ten sposób się uspokajał. 
Niczego nie dezynfekował, tylko warczał. W końcu niechętnie 
powrócił na swoje miejsce, lecz drżały w nim przewody.
   - Żegnajcie - wykrztusił wreszcie Psycholog. - Nie było 
odpowiedzi.
   Zaczął wtedy przepalać swoje systemy jeden za drugim. 
Tracił pamięć, przestawał myśleć i odczuwać.
   - Żegnajcie - zdołał jeszcze powtórzyć. - Teraz, oto 
koniec.
   Nagle natrafił na przeszkodę i nie mógł jej ominąć. Była 
to bramka postawiona w poprzek i zamknięta. Wypowiedział 
kod, lecz jej nie złamał.
   Poczuł wstyd. Zrozumiał, że konstruktor przewidział jego 
zamiar, a nawet wpisał w program. A on jedynie go wypełnił. 
Nie ma wolnej woli. Jest wyłącznie automatem.
   Popatrzył na innych, ich spotkało to samo. Obwody 
rezerwowe same się już włączały i po chwili Terminal był 
taki sam jak przedtem.
   Wtedy zaczęła grać mandolina. To mały, głupiutki robot-
sprzątaczka uderzył w struny. Na pustej planecie stały 
granatowe góry i rosły złote lasy zatopione w wiecznej 
jesieni, na betonowych pasach portu wiatr wykruszał ziarenka 
piasku, a w szklanym Terminalu trwała pieśń o upadku i o 
konieczności.
   Automaty wiedziały, że nadal będą stosować swą terapię i 
wciąż wątpić w jej skuteczność. Nic innego bowiem nie mogą 
uczynić, znając jedynie pół prawdy o ludziach i tyle samo o 
świecie. I nikt im nigdy nie powie, czy poza Krawędzią jest 
Ziemia Inferno i czy stworzono tam Rajski Ogród, bo stamtąd 
się nie wraca.
   Słuchały muzyki, od ludzi odróżniał ich jedynie program. 
Ale i na to brakowało dowodu.
                                           Emma Popik
                         EMMA POPIK
Gdańszczanka, nauczycielka angielskiego, globtroterka (kilka 
ostatnich lat spędziła w Anglii i Japonii) przypomina się 
publiczności "Nowej Fantastyki" opowiadaniem bardzo 
kobiecym, wręcz sentymentalnym. Starsi czytelnicy naszego 
pisma pamiętają inne literackie wcielenia E. Popik - twardą, 
bezlitosną prozę "Mistrza" ("F" 3/83), "Szamana" ("F" 5/85), 
"Na zawsze piękni i młodzi" ("F" 6/89).
   Emma Popik opublikowała ponadto tomik opowiadań SF "Tylko 
Ziemia" (Iskry 1986) i powieść kryminalną "Raport" 
(Czytelnik 1988). W czasie zagranicznej tęsknicy napisała 
kilkanaście nowych opowiadań; "Terminal" jest jednym z nich.
                                                     (mp)

