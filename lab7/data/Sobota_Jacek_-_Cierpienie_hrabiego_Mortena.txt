Autor: Jacek Sobota
Tytul: Cierpienie hrabiego Mortena

Z "NF" 12/93

             Smutne to, ale cierpienie jest chyba jedynym
             niezawodnym sposobem zbudzenia duszy ze snu.
                    Saul Bellow "Henderson, król deszczu"

   1. - Doooość!!! - krzyknął hrabia Morten, dziedzic na 
zamku Kaltern.  
   Jednak kat wiedział lepiej.
   Na szlachetnym czole hrabiego perliły się krople potu 
zimnego jak śmierć. Źrenice nieskazitelnie błękitnych oczu 
Mortena rozszerzał ból i cierpienie. I ekstaza. Jego nagie 
ciało spoczywało na przegniłym od wilgoci blacie, a 
wieloczynnościowa machina do zadawania tortur rozciągała je 
do granic wytrzymałości.
   Urządzenie wprawiał w ruch bezimienny kat, człowiek z 
natury ponury i milczący. Jego toporne oblicze ginęło w 
głębokim cieniu. Loch rozświetlała samotna pochodnia wisząca 
u wyjścia.
   Ostatni, obrót delikatny jak muśnięcie skrzydeł ćmy, i 
hrabia z cichym westchnieniem postradał przytomność. Chwilę 
wcześniej coś niepokojąco zatrzeszczało - kat nie wiedział 
do końca, czy to napięte powrozy, czy też nadmiernie 
rozciągnięte stawy hrabiego. Może jedno i drugie?
   Delikatnie spryskał wodą utrzymaną w temperaturze 
komnatowej bladą twarz Mortena.
   Hrabia otworzył oczy i uśmiechnął się. Przed trzydziestu 
laty byłby to uśmiech drapieżny, teraz tylko smutny.
   - Rozwiąż - wydał polecenie Morten.
   Oswobodzony, leżał jeszcze przez jakiś czas ostrożnie 
masując nadgarstki.
   - Któregoś dnia... - Morten urwał, krzywiąc się z bólu. - 
Któregoś dnia rozciągniesz mnie za mocno. A wówczas...
   Hrabia pogroził katu zwiewnym palcem urodzonego 
harfiarza, lecz nawet ta czynność okazała się bolesna, zatem 
natychmiast jej zaprzestał.
   Tymczasem kat, pozostając w zgodzie z własną naturą, 
milczał. Hrabia bardzo sobie cenił jego powściągliwość. 
Wymagał tej cnoty od całego persolenu zamku Kaltern. Gadanie 
po próżnicy nie było rzemiosłem kata, który kochał swoją 
pracę i za nic na świecie nie chciałby jej utracić. Stał 
więc nieruchomo tuż obok machiny tortur - dzieła swego 
życia. Milczący, zimny i nieforemny jak głaz.
   - Jutro chłosta - zadysponował hrabia. - Nic tak dobrze 
nie wpływa na krążenie krwi, jak solidna chłosta. 
Szczególnie, jeśli jest to krew błękitna, więc chłodna z 
natury.
   Wreszcie hrabia stanął na niepewnych nogach. Upadłby, 
gdyby nie pomocna ręka kata wyrosła nagle z ciemności. 
Morten zebrał się w sobie i stanął o własnych siłach.
   - Wilgotno tu - mruknął i wzdrygnął się.
   Kat błyskawicznie podał mu pelerynę w kolorze krwi. Był 
to bardzo praktyczny kolor.
   Kiedy Morten opuszczał loch, oprawca wciąż stał 
nieruchomo w tej samej pozycji. Hrabia zastanawiał się, czy 
kat, pozostając samotnie w lochu, wciąż zachowuje się w ten 
sam sposób. Z upływem lat Morten przywykł traktować kata jak 
jeden z licznych przyrządów do zadawania tortur, które 
przemieszczają się jedynie wówczas, kiedy są potrzebne.
   Hrabia wspinał się po krętych kamiennych schodach z 
niemałym trudem.
   - Jestem stary... - mruknął. Zauważył, że lubi ostatnio 
przemawiać do siebie. W końcu był zdecydowanie najbardziej 
interesującym rozmówcą na zamku Kaltern.
   Gdy wreszcie dotarł do swojej komnaty, był już bardzo 
zmęczony. Z ulgą usiadł na inkrustowanym krześle. Na 
ścianie, tuż przed jego oczami wisiał portret kobiety. Na 
jej widok Morten niespodziewanie zapłakał.

   2. Malarz opuścił namiot i odetchnął pełną piersią. 
Właśnie wschodziło słońce, nad bezkresnymi zda się 
wrzosowiskami podnosiła się poranna mgła, lżejsza od puchu. 
Widok był piękny, więc malarz bez chwili zwłoki rozpiął 
płótno na sztalugach i rozpoczął szkicowanie. Był tak zajęty 
swoją pracą, że nie dostrzegł dwóch jeźdźców zbliżających 
się z północy, od strony zamku Kaltern. Zobaczył ich dopiero 
wtedy, gdy dźwięk kopyt rozproszył ciszę. Jeźdźcami byli 
ludzie hrabiego Mortena, malarz rozpoznał ich po godle na 
pelerynach: Bezgłowy Orzeł.
   Zamek Kaltern cieszył się złą sławą. Hrabia Morten nie 
bez powodu uchodził za dziwoląga i samotnika. Nie zwykł 
udzielać się towarzysko, nie zależało mu absolutnie na 
dobrych stosunkach z sąsiadami. Wędrowni trubadurzy 
rozpowszechniali wieści, jakoby hrabia gustował we krwi 
niemowląt. Powiadano nawet, że był energumenem, czyli 
opętanym przez demona, ale oczywiście gminne plotki niosły w 
sobie dużo przesady. Jedno nie ulegało wątpliwości - nie 
jeden samotny podróżnik kończył swoją podróż właśnie w 
okolicach zamku Kaltern. Co się z takim podróżnym działo, 
nie wiedział nikt. Pewien filozof przyrównał niegdyś życie 
ludzkie właśnie do podróży, która kończy się zawsze w 
jedyny, powszechnie wszystkim znany sposób. Cóż, prawdą było 
również, że hrabia Morten gościł na zamku Kaltern persony 
co najmniej dziwne: hochsztaplerów przepędzanych z innych 
zamków i miast, którzy podawali się za alchemików.
   Malarz przerwał pracę. Zdołał do tej pory tylko 
naszkicować węglem wspaniały pejzaż. Spróbował ukryć 
niepokój, ogarniający go na widok jeźdźców. Przekonywał się 
w duchu, że jest przecież poddanym księcia Sorma, że 
wykonując jego zlecenie sporządzenia cyklu pejzaży z 
najbliższych okolic, pozostaje nietykalny.
   Jeźdźcy osadzili wierzchowce w odległości niespełna 
dziesięciu kroków od malarza. Przemówił starszy wiekiem i 
zapewne rangą.
   - Witajcie, panie. Niebrzydki obrazek.
   - Och, to ledwie abozzo - malarz usiłował pokryć strach 
nonszalancją.
   - A...cha.
   - Abozzo, szkic, zarys obrazu - wyjaśnił malarz.
   - Zapowiada się nieźle - wtrącił młodszy, ten o twarzy 
pooranej bliznami.
   - Maluję na zlecenie księcia Sorma. Pozostaję pod 
protektoratem jego książęcej mości. - Artysta na wszelki 
wypadek wyjaśnił swój status.
   - Znajdujecie się, panie, na ziemiach hrabiego Mortena.
   - Och, jestem pewien, że hrabia nie miałby nic przeciw...
   - Hrabia... zaprasza was, panie, na zamek Kaltern - 
przerwał malarzowi starszy z jeźdźców.
   - Ale skąd hrabia Morten mógł wiedzieć, że właśnie w tym 
miejscu będę przebywał właśnie ja?
   - Hrabia nie wiedział, panie. Hrabia jest człowiekiem 
bardzo gościnnym i zaprasza do siebie wszystkich wędrowców 
przemierzających jego ziemie. To zadziwiające, ale jak do 
tej pory nikt jeszcze nie odmówił naszemu panu.
   Malarz poczuł, że pocą mu się dłonie. To bardzo 
niefortunna przypadłość w malarskim fachu. Spojrzał na 
północ, gdzie w oddali, niemal na samym skraju horyzontu 
wznosił się ponury kształt zamku Kaltern.
   Miał złe przeczucia.

   3. Samotna kamienna wieża wznosiła się wysoko ponad 
murami zamku. W kiepskich legendach w takich właśnie wieżach 
więziono krnąbrne i piękne księżniczki, ratowane następnie z 
opresji przez ambitnych, brawurowych, łaknących bogactwa i 
sławy parweniuszy. Malarz nie mógł niestety liczyć na 
podobny ukłon losu. Mijały tygodnie, a on wciąż pozostawał w 
niewoli.
   W komnacie na szczycie wieży niepodzielnie panowała 
wilgoć, a malarz od lat cierpiał na reumatyzm. Stawy 
wykręcał mu ból, duszę zaś - samotność. Jedyne okno w 
komnacie wychodziło na południe, wprost na wrzosowiska. 
Malarz patrzył na bezkresną równinę i cierpiał.
   Opodal okna, w miejscu, gdzie w okolicach dwunastej w 
południe padało najdogodniejsze do malowania światło, stały 
sztalugi z rozpiętym płótnem. Malarz nie wiedział, co ma 
malować. Jak do tej pory hrabia Morten nie raczył 
przedstawić mu zamówienia. Przychodził tylko od czasu do 
czasu do komnaty na wieży, siadywał na pryczy i w milczeniu 
wysłuchiwał błagań, skarg i gróźb swojego więźnia.  
Przychodził rzadko - wchodzenie po stromych schodach 
sprawiało mu duże trudności.  
   Nieoczekiwanie zgrzytnęła zasuwa, zaskrzypiały zawiasy. 
Do komnaty wkroczył hrabia Morten we własnej osobie. Był 
równie blady jak płótno rozwieszone na sztalugach.
   - Witaj, mistrzu - powiedział.
   - Panie... - malarz zgiął się w głębokim ukłonie. Na tyle 
głębokim, na ile pozwalały mu na to dotknięte reumatyzmem 
stawy.
   Morten podszedł do okna, przedtem jednak szczelnie owinął 
się szkarłatną peleryną. Ciemne chmury za oknem przesuwały 
się po niebie ze znaczną prędkością, jakby się dokądś 
spieszyły.
   - Mam nadzieję, że nie znużyła cię moja gościnność, 
mistrzu. - Hrabia nie odrywał wzroku od zachmurzonego nieba. 
Pomyślał, że ludzie podobni są do chmur. Coś ich nieustannie 
pędzi, jakiś wiatr przeznaczenia.
   - Jak może mnie znużyć coś, czego nie ma? Siedzę w tej 
śmierdzącej, zawilgoconej norze od wielu dni i...
   - Rzeczywiście, wilgotno tu - mruknął hrabia. Oderwał 
wzrok od chmur i spojrzał na ściany pokryte grubą warstwą 
pleśni. Wzruszył ramionami. - Taki klimat.
   - Znam swoje prawa, panie...
   - Necessitas non habet legem, mistrzu. Konieczność nie 
zna prawa.
   Hrabia był tego dnia nieoczekiwanie rozmowny, co, nie 
wiedzieć czemu, mocno zaniepokoiło malarza.
   - Czy wiesz, mistrzu, co tak naprawdę różni człowieka od 
zwykłego bydlęcia?
   - Rozum? - zaryzykował malarz.
   - Nie. Otóż różni go zdolność do czerpania rozkoszy z 
własnego cierpienia. Z cudzego zresztą również.
   - Wynika z tego, że ja człowiekiem nie jestem.
   - To twoje zdanie, mistrzu.
   - Dlaczego mi to wszystko mówisz, hrabio?
   - Dowiesz się. Dowiesz się już tej nocy.
   - Jestem szanowanym artystą, panie! Namalowałem portret 
małżonki księcia...
   - ...i jego kochanki, wiem. Od tej pory książę zapałał 
dziwną miłością do sztuk pięknych. No i stał się protektorem 
i mecenasem twojej sztuki. Nie łudź się jednak, mistrzu, że 
Sorm uczyni cokolwiek, by cię wyciągnąć z Kaltern. Nie 
jesteś osobistością na tyle ważną, by książę ryzykował 
zatarg z sąsiadem tak potężnym jak ja. To bardzo smutne, jak 
często umiłowanie do sztuki przegrywa z wygodnictwem.
   - Nie byłbym tego taki...
   - Zamilcz. Moja cierpliwość ma swoje granice, jak 
wszystko na tym świecie. A podobno grupka młodych szaleńców 
głosi ideę świata bez granic... Głupcy. Wracając jednak do 
ciebie, dość mam wysłuchiwania impertynencji. Musisz 
pamiętać, że jestem panem twojego życia i twojej śmierci, 
czego nie poczytuję sobie za zaszczyt.
   - Ale czego właściwie żądasz, panie?! Co mam dla ciebie 
namalować?!
   - Na pewno nie chodzi o portret mojej kochanki. Jak nudni 
bywają artyści, kiedy nic nie tworzą...
   - Co ma się wydarzyć tej nocy, panie? - spytał malarz.
   Hrabia wyszedł nie udzieliwszy odpowiedzi.
   Odwaga nie była rzemiosłem malarza. Pochodził z gminu i 
gdyby nie karkołomny splot okoliczności, być może do końca 
życia podkuwałby konie jak jego ojciec i dziad. Tak się 
jednak złożyło, że ojciec malarza był przekonany, iż jego 
syn jest bękartem. Nie była to okoliczność sprzyjająca 
rozkwitowi rodzicielsko-synowskiej miłości. Skierowało to 
zainteresowania przyszłego artysty na zupełnie inne tory, 
jak najdalej, co zrozumiałe, od rzemiosła kowalskiego. 
Sztuka to przypadek.

   4. Lochy były nieprzyzwoicie zawilgocone, ale tym razem 
malarz nie dbał o swoje stawy. Lękał się raczej o głowę, bo 
to organ o znacznie bardziej żywotnym znaczeniu.
   Pochodnia dawała tak mało światła, że malarz, przykuty do 
ściany łańcuchem cięższym niż wyrzut sumienia, nie widział 
nawet oblicza swego prześladowcy. Świsnął bat opatrzony 
metalową kulką i więzień poczuł piekący ból.
   - Nie zapomnij posypać mu ran solą - głos hrabiego 
Mortena dochodził gdzieś z ciemności.
   Po pewnym czasie malarz przestał odczuwać ból. Przestał w 
ogóle cokolwiek odczuwać. Zdało mu się, że duch opuścił jego 
ciało i zawisł nad nim, jakby w zadumie pełnej łagodnej
ironii. Bo i czymże jest ciało? Mierną powłoką, puszką. 
Prawda, że bywa i puszką Pandory...
   Duch malarza przeniknął bez trudu poprzez grube mury 
zamku Kaltern i poszybował ku wrzosowiskom, na wolność.
   "A więc umarłem" - pomyślał z dziwną obojętnością w 
obliczu faktu tak przecież ostatecznego.
   Ale nie umarł. Kubeł lodowato zimnej wody przywrócił mu 
przytomność. Powrócił do życia bez radości.
   - Chciałeś uciec, malarzu - mówił hrabia. Jego głos 
zdawał się dochodzić do malarza z wielkiej dali. - Ale 
przecież nie tylko ty jesteś mistrzem.
   Kat rozpoczął przypalanie.
   - Nieee!!! - krzyknął malarz. Jego głos przeszedł w 
skowyt.
   W powietrzu rozszedł się nieprzyjemny swąd przypalanej 
skóry.
   - Mój kat to geniusz - kontynuował Morten, jakby nic 
niezwykłego nie zaszło.- Jego kunszt docenił nawet pewien 
inkwizytor, którego tu gościłem, a nie był to profan. 
Przysposabiałem mojego kata do tego trudnego rzemiosła od 
dzieciństwa. Od najmłodszych lat był poddawany 
najwymyślniejszym torturom, żeby poznać swój zawód... że tak 
powiem... od podszewki. Dlatego jego ciało jest tak 
zdeformowane... Młode kości są bardzo rozciągliwe... Ale za 
to jego dłonie są subtelniejsze od płatków górskich fiołków.
   - Aaaaachchch!!!
   Malarz był teraz rozciągany.
   - Skarżyłeś się na reumatyzm, mistrzu. Podobno 
rozciąganie znakomicie wpływa na tego rodzaju dolegliwości.
   Malarzowi wydawało się, że za moment jego kończyny oderwą 
się od korpusu.
   Lecz kat jak zwykle wiedział lepiej. Wprawiał swoją 
maszynę w ruch z wyczuciem wirtuoza wygrywającego 
niesamowite melodie na instrumencie, który opanował do 
perfekcji.
   - Ooooch!!!
   To rzeczywiście była niesamowita melodia.
   - Pewnie zastanawiasz się, mistrzu, dlaczego właściwie 
więżę cię i torturuję. Pomijając to, że podobnie podejmuję 
każdego gościa, chcę, żebyś namalował dla mnie dzieło swego 
życia...
   Malarz nie zastanawiał się nad niczym. Brakowało mu i sił 
i woli nawet, by słuchać hrabiego. Za wszelką cenę usiłował 
stracić przytomność. I nie mógł.
   Za sprawą kata machina do rozciągania w magiczny sposób 
zamieniła się w dyby. Oprawca począł przygotowywać szczypce.
   - Oszczędź palce. Będą mu potrzebne - wydał polecenie 
Morten.
   Kat zastygł w bezruchu. Po chwili odłożył szczypce.
   - To będzie coś absolutnie specjalnego, niepowtarzalnego. 
Takiego zamówienia jeszcze nie miałeś...
   Ciało malarza spływało potem, krwią i moczem.
   Nieoczekiwanie ofiara wyczuła swoją szansę. Za moment 
straci przytomność. Nim to jednak nastąpiło, malarz zdążył 
usłyszeć słowa Mortena:
   - Chcę, żebyś dla mnie namalował swoje cierpienie, 
mistrzu.

   5. Malarza obudził ból. Z nielicznymi wyjątkami bolało go 
całe ciało, toteż nawet nie próbował się poruszyć. Do owych 
nielicznych wyjątków zaliczały się między innymi powieki, 
które malarz ostrożnie uchylił. To nie był loch. Znajdował 
się w obszernej, suchej komnacie. Leżał na ogromnym łożu z 
baldachimem.
   Za oknem akurat wstawał blady świt. Ale nawet świt nie 
był aż tak blady jak oblicze malarza.
   Po komnacie krzątała się służąca o niezwykle obfitych 
kształtach. Ściągała ze ścian pajęczyny, które następnie 
wraz z chlebem przeżuwała swoimi ogromnymi szczękami i 
kładła na rany artysty. Wśród pająków panowała uzasadniona 
panika.
   Na ścianie tuż przed oczami malarza wisiał portret 
kobiety wielkiej urody. Od razu pomyślał, że jest to twarz, 
którą chciałby osobiście uwiecznić na płótnie. Niestety, 
ktoś uczynił to przed nim. Gdyby malarz nie był artystą, a 
całkiem zwyczajnym mężczyzną, pierwszą rzeczą, o której by 
pomyślał, byłoby: "Oto kobieta, którą chciałbym posiąść". U 
malarza była to dopiero druga myśl.
   Włosy kobiety zdawały się czarne jak noc, skóra zaś 
bielsza od słoniowej kości. Uwagę przykuwały jednak jej 
oczy. Coś w nich było szczególnego, jakaś tajemnica, która 
chroniła urodę od pospolitości.
   - Taaaak. Pragnienia są już wspomnieniami...
   Malarz nie mógł widzieć hrabiego. Morten znajdował się w 
głębi komnaty, za plecami artysty. Mówił cicho, prawie 
szeptem, jakby byli w jakimś sanktuarium.
   - Historia naszej miłości należy do gatunku tragicznych, 
a jednak żaden trubadur nie chciałby o niej śpiewać. Myślę, 
że nikt z grona głównych postaci tej... sztuki... nie 
próbowałby zmienić biegu wydarzeń. Po raz pierwszy 
zobaczyłem ją trzydzieści lat temu, wizytując jedną z 
nielicznych wiosek przynależnych od stuleci do włości rodu 
Mortenów. Było to tuż po śmierci mojego ojca. Chciałem 
dowiedzieć się czegoś o stanie majątku, który właśnie stał 
się moją własnością. Tak się, nieprzypadkowo, złożyło, że 
akurat karano we wsi złoczyńców przeróżnego autoramentu. 
Nigdy nie kryłem się ze skłonnościami do czerpania rozkoszy 
z cudzego cierpienia, zresztą mój ród z tego słynie. Mniej 
więcej raz na trzy pokolenia zdarza się pośród Mortenów 
monstrum mojego pokroju. Wójt owej wsi chciał mi się 
przypodobać - stąd widowisko. Kiedy patrzyłem na mękę 
biednych głupców (zorganizowano nawet łamanie kołem), czułem 
niezdrowe podniecenie, mój membrum virile żywo reagował na 
widok świeżej krwi, na dźwięk pękających kości i jęków 
pełnych bólu i... cierpienia. Nie wstydzę się tego. Ale 
pośród rzeszy pospolitych cierpiętników była także ona. 
Pewnie dziwisz się mistrzu, widząc niewątpliwą szlachetność 
jej rysów, że tak piękna istota wywodziła się z pospolitego 
gminu? Cóż... najprawdopodobniej w jej żyłach płynęła 
błękitna krew Mortenów. Któryś z moich przodków musiał być 
aktywnym współuczestnikiem aktu jej poczęcia. Oczywiście od 
razu przykuła mój wzrok. Przykuła tak mocno, że moje biedne 
oczy znalazły się w sytuacji więźnia bez nadziei na 
wyzwolenie. Sytuację moich oczu można chyba tylko przyrównać 
do twojej, mistrzu.
   Hrabia roześmiał się. Malarzowi nie było do śmiechu. Nie 
odezwał się jednak. Historia Mortena opowiadana cichym, 
hipnotycznym szeptem wciągała słuchacza jak moczary ofiarę.
   - Chłystek, co nie dorastał do miana nędznego oprawcy, a 
co dopiero kata, okładał jej piękne ciało sękatym kijem. 
Krzyczała, ale w jej oczach... w jej czarnych jak rozpacz 
oczach była ekstaza! Widzisz, mistrzu, ona pożądała bólu i 
upokorzeń. Potem dowiedziałem się, że ukarano ją za 
złodziejski proceder, ale ja wiem, że kradła jedynie po to, 
by być ukaraną. Była moim przeciwieństwem, antytezą, jeśli 
ja byłem nocą, to ona jasnym dniem, i tak dalej. 
Zafascynowała mnie. zabrałem ją na Kaltern, uczyniłem panią 
tego zamku. Do tamtej pory myślałem, że moje serce nie jest 
zdolne do okazywania jakichkolwiek uczuć. Poza niezdrowymi 
emocjami...
   Hrabia zaśmiał się gorzko. Z dźwięków dochodzących z 
głębi komnaty malarz wywnioskował, że Morten przemieszcza 
się, chodzi tam i z powrotem.
   - Nosiła pospolite imię, o którym oboje natychmiast 
zapomnieliśmy. Kiedy się do niej zwracałem, mówiłem "mój 
skarbie". Brzmi to banalnie, ale dobrze oddaje istotę tego, 
co ta dziewczyna dla mnie znaczyła. Po raz pierwszy w życiu 
kogoś naprawdę pokochałem! To była dziwna miłość. Noce 
spędzaliśmy w lochu, gdzie poddawałem ją, bez pomocy kata 
(był wówczas nieopierzonym młodzieńcem), najwymyślniejszym 
torturom. Dopiero wówczas osiągaliśmy spełnienie. Oboje. 
Taaak. To nie była zwyczajna miłość... Ale jak to powiedział 
pewien filozof: "Sprawy ludzkie nie idą aż tak dobrze, żeby 
większości podobało się to, co lepsze". Byliśmy inni, ale 
czy gorsi? To była jak miłość mordercy z samobójczynią, 
idealnego kata z idealną ofiarą. Teraz widzę, zresztą może 
wiedziałem to już wówczas, że nasza miłość nieuchronnie 
dążyła do swojego kresu, do dopełnienia...
   Malarz wiele by dał, by móc teraz, dokładnie w tym 
momencie, odwrócić się i spojrzeć na twarz hrabiego Mortena. 
"I namalować ją" - pomyślał.
   - Zabiłem ją. Udusiłem własnymi rękami. I wiem z całą 
pewnością, że tego właśnie pragnęła. A jednak jej śmierć 
wstrząsnęła mną. Poczułem żal, tęsknotę, cierpienie, 
nieprawdopodobne cierpienie... I poczułem jeszcze, że jestem 
najsamotniejszym człowiekiem na świecie. Ja ciągle cierpię, 
mistrzu, cierpię jak nikt przede mną. Cierpię podczas 
bezsennych nocy, a jeśli już uda mi się zasnąć, to śnię 
właśnie o niej. Tylko kiedy zadaję sobie tortury, odczuwam 
chwilową ulgę. Tak jakby cierpienia fizyczne mojego marnego 
ciała pozwalały mi na moment zapomnieć o mękach duszy. 
Stałem się przez to podobny do niej. Do diabła! Zawsze ona, 
tylko ona!!!
   Hrabia podszedł do portretu, wchodząc tym samym w pole 
widzenia malarza. Był blady, bledszy nawet niż zazwyczaj.
   - Chcę, żebyś namalował dla mnie swoje cierpienie, 
mistrzu. Chcę się napawać twoją męką i... na kilka chwil 
zapomnieć o swojej. Chcę obrazu cierpienia człowieka, który 
każdego dnia jest poddawany torturom, który tęskni za 
wolnością i nie ma nadziei na jej odzyskanie. Chcę obrazu 
twojej duszy, malarzu. I niech to nie będzie pejzaż sali 
tortur - nie cierpię dosłowności. To ma być twoje wnętrze, 
stan twojego umysłu.
   - Zatem nigdy nie opuszczę murów Kaltern? - spytał 
malarz. Nie chciał, by głos zdradził jego strach. Ale głos 
okazał się zdrajcą i zadrżał.
   - Nigdy.
   Świat zawirował przed oczami artysty, przedmioty straciły 
kształty i zapachy. Stracił przytomność.

   6. Czas mijał mu na oglądaniu wrzosowisk. Wrzosowiska 
nocą. kiedy wzrok przyzwyczajał się do ciemności, 
wrzosowiska bladym świtem, wrzosowiska w południe i po 
południu. Czas płynął wolno, ustalonym rytmem. Hrabia Morten 
uznał, że organizm artysty nie wytrzyma codziennych tortur. 
Zatem kat torturował malarza tylko raz w tygodniu. Najgorsza 
jednak była samotność i niewola. Morten nie odwiedział już 
wilgotnej komnaty w kamiennej wieży. Doszło do tego, że 
malarz z utęsknieniem czekał na dzień tortur. Próbował wtedy 
nawiązać rozmowę z katem, ale ten milczał jak zaklęty.
   Pożywienie dostarczał malarzowi człowiek odpowiedzialny 
za wszelkich więźniów zamku Kaltern (w tym akurat czasie 
malarz był więźniem jedynym). Trudno było z nim jednak 
rozmawiać, ponieważ wsuwał miskę z pożywieniem czy wodą 
przez specjalną klapkę w drzwiach.
   Od czasu do czasu odwiedzała artystę znachorka, ta sama, 
która po raz pierwszy opatrzyła mu rany. Malarz zagadywał ją 
aż do dnia, w którym stwierdził, że pozbawiono kobietę 
języka. Być może po to tylko, by nie mogła z artystą 
rozmawiać. By jego samotność była doskonała.
   Po jakimś czasie stał się zbyt słaby, by samodzielnie 
podejść i ustać przy oknie. Leżał więc całymi dniami na 
pryczy i cierpiał. Znowu z niezwykłą siłą odezwał się 
reumatyzm.
   Mimo to wciąż miał nadzieję, wciąż wierzył w protektorat 
księcia Sorma, w opatrzność, której zdarza się czasami 
czuwać nad artystami, bo to przecież pięknoduchy, w ślepy 
traf wreszcie. Wierzył też w to, że wiara czyni cuda. 
Marzył, że pewnego dnia bezimienny kat połamie wreszcie 
kręgosłup swojemu panu, nie z wyrachowania, ale przypadkiem, 
bo był przecież wierny jak pies.
   Każdego dnia wyobrażał sobie swoją zemstę na Mortenie. 
Jego nienawiść przybrała chorobliwe rozmiary. Stała się 
obsesją. Całymi dniami rozmyślał nad rodzajami tortur, 
jakim podda hrabiego. Do dnia, w którym zrozumiał, że 
przecież Morten tego właśnie życzyłby sobie najbardziej. To 
do reszty pozbawiło malarza nadziei. Przestał jeść, schudł i 
stał się jeszcze słabszy. Zaczął rozmyślać o swojej śmierci. 
Nie zabił się tylko dlatego, że wymyślił jednak sposób 
zemsty nad Mortenem. Postanowił odłożyć samobójstwo na 
później, jak odkłada się różne nieistotne sprawy, które 
muszą ustąpić miejsca sprawom istotnym. Zaczął malować. 
Malował dzień i noc, następny dzień, kolejną noc. Malował 
bez przerwy i bez wytchnienia. Kiedy skończył, wyskoczył 
przez okno.

   7. - Sądziłem, że okno jest zbyt małe, by ktokolwiek mógł 
się przez nie przecisnąć - powiedział Morten do poddanego 
odpowiedzialnego za więźniów. Stali obaj u stóp wieży nad 
roztrzaskanym ciałem malarza.
   - Był to człek wyjątkowo podłej postury, panie - odparł 
poddany. - Poza tym przez okno nie można było uciec, ściany 
wieży są zbyt nieprzystępne. Po cóż więc zakładać w nim 
kraty albo zmniejszać powierzchnię. Skąd mogłem wiedzieć, że 
ktoś zechce wyskoczyć z wieży. Przecież to pewna śmierć.
   - Dobrze. Możesz już odejść. W końcu najważniejsze jest 
to, że ukończył obraz - to ostatnie Morten powiedział już do 
siebie.
   "Więc zdecydował się na coś, na co ja nigdy nie mogłem" - 
myślał, wspinając się po krętych schodach kamiennej wieży. - 
"Wybrał śmierć, we własnym mniemaniu ucieczkę. A jeśli rację 
mają przedstawiciele religijnych sekt włóczący się po 
świecie, którzy głoszą - każdy inną - prawdę absolutną? 
Jeśli śmierć nie oznacza końca, lecz właśnie początek? Jeśli 
istnieje życie wieczne? Mnie to nie interesuje. Życie 
wieczne oznacza dla mnie wieczne cierpienie. Ale czy żyjąc 
dłużej na tym padole łez, skracam tym samym wieczność? 
Przecież po to gościłem na Kaltern tych wszystkich błaznów, 
tych alchemików. Chciałem przedłużyć życie i skrócić 
wieczność..."
   Wszedł do komnaty-więzienia. Od razu skierował się ku 
obrazowi. Był zakryty. Hrabiemu drżały dłonie, kiedy sięgał 
po płócienny pokrowiec.
   Na obrazie z niezwykłą dbałością o szczegół oddana była 
komnata, w której malarz spędził niemal rok życia. Prycza, 
przegniły stół uginający się pod własnym ciężarem, kamienne 
ściany pokryte pleśnią, sztalugi z rozpiętym na nich płótnem 
(na płótnie zaś odpowiednio pomniejszony widok celi i tak 
dalej) i wreszcie niewielkie okienko wychodzące na południe, 
na wrzosowiska. Jedynym szczegółem różniącym obraz od 
rzeczywistości była krata na oknie.
   "Symbol braku nadziei" - pomyślał hrabia.
   Był bardzo rozczarowany. Nie pamiętał już, czego się 
właściwie spodziewał, ale z pewnością wiedział, że to nie 
jest to.
   Kiedy wychodził z komnaty, nagle zdało mu się, że słyszy 
przeciągły krzyk pełen tak bezbrzeżnej rozpaczy i 
cierpienia, że zachwiał się i omal nie upadł. Podbiegł 
do okna.
   - Słyszałeś coś?! - spytał przechodzącego dołem 
stajennego.
   - Nie, panie - odparł przerażony stajenny.
   - Krzyk. Czyjś krzyk... No mów, słyszałeś, czy nie?!
   - Nic nie słyszałem, panie...
   - Zatem i ja nic nie słyszałem - mruknął hrabia.
   Lecz jeszcze tej nocy obudził go ten sam krzyk. Dopiero 
wówczas zrozumiał, że malarz zrealizował jednak zamówienie.
   "Ten obraz to stan jego duszy, to jego wnętrze!" - myślał 
gorączkowo Morten. - "A najważniejsze jest to, czego na nim 
nie ma!!! A nie ma malarza!!! Malarz patrzący na swoją 
celę... Oto, co przedstawia obraz - obraz umysłu malarza, 
obraz stanu jego duszy..."
   Zerwał się z łoża i pobiegł ku samotnej wieży. Tak szybko 
wspinał się po schodach, że na szczycie ledwie mógł złapać 
oddech. Wszedł do komnaty. Usiadł na pryczy tuż przed 
obrazem. I znów usłyszał krzyk. Tym razem własny.

   8. Zwłoki hrabiego Mortena znalazł kat. Zapłakał nad 
nimi, bo jego własne życie straciło nagle sens. 
Przedśmiertny krzyk hrabiego słyszało wielu poddanych. 
Wszyscy zgodnie przysięgali, że nie zapomną go do końca 
swych dni.
   Ciało hrabiego spoczywało na pryczy w komnacie na 
szczycie kamiennej wieży, zwanej też samotną. Martwe oczy 
wpatrzone były w ostatnie dzieło pędzla więzionego malarza. 
Naoczni świadkowie powiadali potem, a podchwycili to 
wędrowni trubadurzy, że w oczach Mortena był nieludzki 
strach, ból, cierpienie.
   I ekstaza.

Olsztyn, kwiecień 1993
                                          Jacek Sobota

                        JACEK SOBOTA
   Olsztynianin, rocznik 1969, student nauk społecznych 
Wyższej Szkoły Pedagogicznej. Inteligentny nihilista i 
szyderca, dopracował się ciekawej formuły "sobota-fiction". 
Przeświadczenie o bezinteresownym, bo absurdalnym 
okrucieństwie świata artykułuje w opowiadaniach barwnych 
fabularnie, wyszukanych estetycznie i obfitujących w 
sytuacyjne oraz filozoficzne paradoksy. Na teksty krytyczne 
Soboty (bo pisze on również recenzje SF) nie ma ta literacka 
praktyka większego wpływu. Opowiadania opublikowane na 
naszych łamach: "Splot" ("NF" 4/90), "Ręka diabła" ("NF" 
5/91), "Równowaga" ("NF" 9/92), "Cztery pory roku" ("NF" 
8/93). Ponadto "Rzeka" w antologii "Czarna Msza" (Rebis 
1992).
                                                      (mp)
