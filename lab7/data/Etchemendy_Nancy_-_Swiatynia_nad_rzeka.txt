Autor: Nancy Etchemendy
Tytul: Świątynia nad rzeką

(The River Temple)

Z "NF" 7/92

Przyjacielu, okazałeś mi życzliwość, choć jestem tu obcy, 
ja, schorowany podróżny przybywający z miejsca, którego 
nazwa niewiele mówi ludziom z tych stron. Choć znam cię 
zaledwie od godziny, wierzę, że dobry z ciebie człowiek i 
mocny, jakim i ja sam niegdyś byłem. Jeżeli przez czas jakiś 
zdołasz znieść mój widok, usiądź i posłuchaj. Oby moje słowa 
była jak ziarno, co na przyjazną padnie glebę, bo Podróż 
Księgi nie może zakończyć się tutaj.

Powiadają, że matka moja straciła wiele dzieci, zanim 
urodziła moje siostry, Arain i Merę. Jakże cudowne musiały 
się jej wydać, bo przecież jedno zdrowe dziecko to już 
skarb, a dwa naraz to prawdziwy cud. Moje siostry wyszły z 
łona razem, podobne do siebie jak dwa źdźbła złotej 
pszenicy, co z jednego wykiełkowały ziarna. Od dnia narodzin 
włosy ich były białe i lśniące, oczy fioletowe jak mgły 
rzeczne o zmierzchu, a skóra niby kość słoniowa bez skazy. W 
mieście Handred powiadano, że sam Feder je zesłał, a ich 
piękność daje świadectwo potędze boga.
   Moje siostry miały zaledwie osiem lat, ja zaś byłem 
dwuletnim dzieckiem, kiedy rodziców naszych zamordowali 
najeźdźcy z Nupasku. Sami pochowaliśmy matkę i ojca, czyniąc 
ofiarę całopalną z ich włosów, by Feder uśmiechnął się do 
miasta Handred i obdarował nasze kobiety wieloma dziećmi.
   Nie należeliśmy do szlachetnie urodzonych, mogło się więc 
zdarzyć, że resztę dzieciństwa spędzilibyśmy wśród ulicznych 
łobuzów. Stałoby się tak, gdyby nie pobożni ludzie z miasta. 
Pobożni spoglądali łaskawym okiem na Arain i Merę, bo ich 
piękność była oznaką bożej łaski, a i na mnie patrzyli 
łaskawie, ponieważ byłem ich bratem. Nigdy nie brakło nam 
pożywienia czy ciepłego schroniska.
   Pewnego wiosennego wieczoru przyszła do nas wysoka, blada 
kobieta ze świątyni. Długo rozmawiała z Arain i Merą. 
Powiedziały mi później, że na imię ma Jana i że jest 
Najwyższym Pułkownikiem Służby. Słyszałem już przedtem o 
Najwyższym Pułkowniku. Wiedziałem, jaka jest ważna. I 
nieskalaną mądrością dziecka wyczułem, że jej wizyta wniesie 
wielkie zmiany w nasze życie.
   Rzeczywiście, wniosła. W niedługi czas potem Arain i Mera 
wstąpiły do Wielkiej Szkoły i widywałem je teraz o wiele 
rzadziej. Wtedy dopiero zacząłem zdawać sobie sprawę, jak 
różnimy się od siebie. Ja byłem zwyczajny. Przynależałem do 
gromady ulicznych dzieciaków i byłem przez nie akceptowany 
tak, jak nigdy moje siostry. I wiedziałem, że Najwyższy 
Pułkownik nie przyszłaby po mnie.
   Zamiast tego zjawił się stary Mathias garncarz. Widząc, 
że jestem o wiele za młody, żeby biegać samopas, wziął mnie 
na ucznia. Mam wobec Mathiasa ogromny dług. Gdyby nie on, 
nigdy bym pewnie nie poznał tej wielkiej radości, jaką może 
dać człowiekowi odpowiednio dobrane szkliwo na delikatnej 
glince, tej satysfakcji z wytoczenia pięknej formy na dobrze 
znanym kole, przyjemnego ciepła warsztatu, ogrzanego piecem 
do wypalania gliny. Lecz dawno już minął czas, kiedy można 
było pospłacać długi, a moje żale pozostały we mnie jak 
wyszczerbione skorupy.

Przyjacielu, okazałeś mi życzliwość, choć jestem tu obcy. 
Imię moje Kirth, a urodziłem się na północy, w mieście 
Handred, nad potężną rzeką Umbya. W dole rzeki, o dziesięć 
mil od miasta, stoi ogromna budowla, Świątynia Handredu. Na 
Federa, wolej nigdy by jej nie zbudowano, bo stała się 
przyczyną wielkiego smutku.
   Ten oto nędzny tobołek, ten przeklęty artefakt ze 
świątyni, jest powodem, dla którego podjąłem swoją podróż. 
Jest to księga pomniejszego bóstwa Makny, który znany był 
starożytnym jako McKenna. Poprzysiągłem, że oddam ją w ręce 
Najwyższego Pułkownika Pardoxu, ziemi leżącej nieco na 
południe stąd, a zwanej Uth, jeżeli ktoś jeszcze pozostał 
przy życiu w tym nieszczęsnym miejscu. Lecz nie udało mi 
się. Jestem człowiekiem, który ujrzał grzechy bogów i 
głupotę ludzi, jestem w rozpaczy i boję się umrzeć.

Chociaż byłem ich bratem i chociaż je uwielbiałem, Arain i 
Merę łączyła więź, której nie dane mi było dostąpić. Były 
nieomal jedną osobą. Potrafiły rozmawiać ze sobą oczyma. 
Każda z nich mogła dokończyć na wpół wyrażoną myśl drugiej. 
Nie tylko wyglądały podobnie; myśli ich biegły tą samą 
drogą, po krainach, które reszcie z nas wydawały się 
bezdrożne. Mimo to wszyscy troje należeliśmy do siebie jak 
do nikogo innego, bo w żyłach naszych płynęła jedna krew. 
Moje serce zaczynało bić szybciej, kiedy w południe 
spotykaliśmy się na ulicy i wymienialiśmy serdeczne słowa 
powitania, a inni spoglądali na nas, pełni podziwu.
   Nocami Arain i Mera wykradały się często ze szkoły i 
przez ciemne ulice biegły do drzwi warsztatu Mathiasa, gdzie 
ja i drugi jego uczeń, Taud, pilnowaliśmy przez całą noc 
ognia, śpiąc na siennikach przy starym piecu do wypalania 
gliny.
   Arain przynosiła słodkie ciasteczka, wykradane ze szkolnej 
kuchni, Mera zaś przynosiła wino. Wciąż jeszcze pamiętam te 
czasy radosnych zabaw w wesołym towarzystwie, ciepły blask 
płomieni na palenisku i młodzieńcze twarze Arain i Mery.
   Taud i ja byliśmy żądni wiedzy. Moje siostry czasem 
przynosiły ze sobą książki i w ten sposób nauczyliśmy się 
czytać. Książki pobudzały naszą ciekawość i sprawiły, że 
zaczęliśmy zastanawiać się nad sprawami, które zdawały się 
nam dziwne; tajemniczymi i zagadkowymi sprawami świątyni, 
bogów i Handred. Mówienie o nich pociągało mnie, ale i 
przerażało, ponieważ czułem mgliście, że jeśli ktoś nas 
usłyszy, zostaniemy ukarani. Może bałem się zemsty Makny. A 
powinienem był raczej obawiać się Radny.
   Siostry moje urodziły się w dobrym zdrowiu i wielką 
znajdowały radość we wszystkim, co cielesne. Uwielbiały 
dobre jedzenie i cudowne zamroczenie od nadmiaru wina; 
celowały w sportach, polowaniu, grach wojennych i 
ćwiczeniach na wytrzymałość. Wydało mi się więc zupełnie 
naturalne, że, wróciwszy wcześniej pewnego wieczoru z 
glinianki, zastałem je wyciągnięte przy ogniu z Taudem, 
który był o kilka lat starszy ode mnie. Dorastałem właśnie 
i czułem już popędy, które przyprawiały mnie o wielkie 
pomieszanie, zazdrościłem więc Taudowi. Lecz że nie przystoi 
bratu mówić o takich pragnieniach, usuwałem się na bok, 
żeby im rzecz ułatwić.
   Pewnej nocy siostry moje przybyły do drzwi warsztatu z 
książkami i winem. Od jakiegoś już czasu rozpoczynałem nasze 
wieczory wyjściem po drewno na opał. Zwlekałem zwykle, 
rąbiąc znacznie więcej drewna niż było potrzeba, by miały 
czas sam na sam z Taudem. Lecz tej nocy było bardzo zimno, a 
ja nie wziąłem okrycia, skończyłem więc prędzej niż zwykle. 
Otwierając drzwi zaskoczyłem ich.
   Moje siostry stały przy ogniu, twarzami zwrócone ku 
sobie, Mera na wpół rozebrana, Arain zaś tylko obuta. Taud 
stał w kącie przy swoim sienniku, nagi do pasa i 
zarumieniony.
   - Chcę go jeszcze raz - powiedziała Arain cichym i 
przerażającym głosem. - To niesprawiedliwie. Tobie dał 
nasienie dwa razy.
   - Uspokój się, Arain - powiedziała Mera miękko, 
spoglądając w moim kierunku. - Kirth już wrócił. To bez 
znaczenia.
   Ale Arain dalej stała z rękami wspartymi o boki i ciałem 
napiętym jak cięciwa łuku. Widziałem, że z trudem 
powstrzymuje się, by nie uderzyć Mery.
   - Ale ja chcę... chcę... - krzyknęła Arain głosem tak 
pełnym bólu, że zdawał się nie należeć do niej.
   - Ale ty chcesz dziecka, Arain? Ty i ja jesteśmy 
bezpłodne - odrzekła cicho Mera.
   Nie sądzę, żeby gniew Arain skierowany był przeciw Merze; 
raczej przeciw temu, o czym mówiła Mera. Arain zaślepiła 
namiętność, której nigdy nie zrozumiem do końca. Podniosła 
rękę, lecz Mera przytrzymała ją za przegub. Były godnymi 
siebie przeciwniczkami.
   - Tak! Chcę dziecka. Jak możesz mówić, że to bez 
znaczenia? Jak mogę żyć ze świadomością, że żaden mężczyzna 
nie może dać mi dziecka? - Po czym gniew ją opuścił, a gdy 
opadła kolanami na klepisko podłogi, po jej policzkach 
płynęły łzy.
   Łkała cicho, a Mera obejmowała ją długo, głaszcząc 
piękne, białe włosy. Jej policzki także błyszczały od łez.
   Byłem zbyt młody, by wiele zrozumieć z tego, co ujrzałem. 
Wiedziałem, że żywe i zdrowe niemowlęta są skarbem i 
błogosławieństwem od bogów. Lecz nie rozumiałem żalu Arain. 
A ponieważ tak wiele z naszych kobiet było bezpłodnych, nie 
wiedziałem również, że bezpłodność jest nienaturalna, co 
czyniło rzecz całą jeszcze bardziej przerażającą.

Przyjacielu, opowiem ci o tej obcej i dalekiej ziemi, gdzie 
stałem się mężczyzną. Lud mój zamieszkiwał nad brzegami 
Umbyi od przeszło tysiąca lat. Mieszkaliśmy tam, zanim 
jeszcze zaczęła się Wojna Czterech Miast, w której Makna 
wziął naszą stronę i, wstrząsnąwszy górami, spowodował, że 
rzeka zmieniła swój bieg, płynąc bliżej jego świątyni. Od 
tego czasu rzeka powyżej świątyni była szeroka i błękitna, a 
jej rozlewiska bujne i urodzajne. Lecz poniżej świątyni 
rzeka ta nosi nazwę Dred. U zlewu Dredu i Seneku stały 
niegdyś trzy potężne miasta. Dawno już obróciły się w ruinę, 
jako że przodkowie nasi, którzy żyli w nich przedtem, 
zbiegli w górę Seneku, do Nupasku. Gdyż od czasu Wojny 
Czterech Miast Dred stał się rzeką trucizny, a jego brzegi i 
rozlewiska - pustynią. Nic nie jest w stanie przetrwać tam 
dłużej.

Nadszedł taki dzień, kiedy kopiąc w gliniance, którą 
przetrząsaliśmy w poszukiwaniu odpowiedniej gliny, 
podniosłem wzrok i ujrzałem, że stoi nade mną Mera. Wtedy 
właśnie po raz pierwszy zobaczyłem jedną z moich sióstr bez 
drugiej.
   - Kirth, możesz pójść ze mną na chwilę? Musimy się 
przejść - powiedziała.
   Kiedy spojrzałem na nią, strach odarł mnie z sił. 
Glinianka leży kilka mil za miastem, a Mera nie miała na 
sobie kapelusza; nic nie chroniło jej przed południowym 
słońcem. Włosy jej potargane były od wiatru; pewnie nawet 
biegła. Jej twarz i ręce spiekły się na ognisty róż, a blade 
oczy nabiegły krwią.
   Wstałem drżąc z obawy. Jakiż obcy i wrogi wydał mi się 
wtedy świat.
   - Gdzie jest Arain? - spytałem.
   Mera skrzywiła się lekko, jakby ją coś zabolało.
   - Arain odchodzi. Pomyślałam, że chciałbyś się z nią 
pożegnać.
   - Odchodzi?
   - Dzisiaj przybyła Jana. Arain wstępuje do świątyni. - 
Mera wzięła mnie za rękę. - Nie powinniśmy się ociągać, bo 
możemy nie zdążyć.
   Zaczęliśmy wspinać się po jednej z drewnianych drabin, 
które stały wzdłuż krawędzi wykopu. Mera szła przodem, po 
omacku wyszukując kolejne szczeble i często się ześlizgując. 
Tak długo przebywała na otwartym słońcu, że niemal oślepła.
   - Co się stało z twoim kapeluszem? - zapytałem.
   - Gdzieś go zgubiłam - odrzekła.
   Wątpiłem w prawdziwość jej słów. Pewien byłem, że 
zapomniała go włożyć. W sercu uczułem śmiertelny chłód, 
głęboki jak zimowe śniegi. Mera także go czuła; czuła go tak 
mocno, że odwrócił jej myśl od przyzwyczajenia, któremu była 
posłuszna przez całe swoje życie - od kapelusza, niezbędnego 
do przetrwania dla kogoś o tak bezbarwnej skórze. Nasza 
siostra Arain zostanie wyniesiona. Ludzie w Handred będą 
kłaniać się jej nisko na ulicach. Ale kiedy już ich minie, 
będą szeptać przesłoniwszy usta dłonią. Gdyż służba Federowi 
zawsze przynosiła przedwczesną śmierć. Arain nie wolno iść 
do świątyni. Samo słońce wykrzyczało to ze spokojnego, 
błękitnego nieba.
   - Dlaczego tam idzie? I na jak długo? - zapytałem, kiedy 
doszliśmy do szczytu. Ruszyliśmy drogą, a Mera wspierała się 
na moim ramieniu.
   - To zaszczyt, Kirth. Arain żądna jest wiedzy, żądna 
sekretów świątyni. I to właśnie obiecała jej Jana.
   - Ale... to nie w porządku. Nie powinnyście się 
rozdzielać. - Uchwyciłem się tej myśli jak tonące stworzenie 
odłamanej gałęzi.
   - Nie jesteśmy jedną osobą. Chcemy czego innego - 
powiedziała Mera, lecz głos jej drżał i nie patrzyła na 
mnie.
   - Ale ona umrze! - wykrzyknąłem.
   - Uspokój się, Kirth. Dlaczego mówisz takie rzeczy? - 
szepnęła. Lecz mimo że mnie upominała, ręka na moim 
ramieniu zacisnęła się mocniej.
   - Boję się - odparłem.
   - Tak. Ja chyba też - rzekła Mera.

Przyjacielu mój, choć Handred był dziwnym miejscem, na swój 
sposób nie różniliśmy się zbytnio od innych ludów. Zimą, 
kiedy wiał ostry wiatr, zbieraliśmy się wokół ognia tak jak 
mają to w zwyczaju inni. Przy ogniu opowiadano wiele baśni.
   Mówiono, że Świątynia w Handred była dziełem rąk 
Makny. Powiadano, że wzniósł ją u mglistych początków 
świata, przed Wielką Suszą, jako pomnik dla Jedynego Boga 
Federa, a także jako więzienie dla swego śmiertelnego wroga, 
Radny. Świątyni tej nie mógłby wznieść żaden śmiertelnik. 
Ściany jej złożone zostały z wielkich płyt gładkiego 
kamienia, które pochodzą z nieznanych nam kamieniołomów. A 
pod jej wierzchnią konstrukcją wykopano podziemia o 
niepojętym wprost ogromie.
   Zanim odnaleźliśmy Księgę, wierzyłem w te baśnie tak jak 
wszyscy inni. Lecz tak naprawdę świątyni nie zbudowano na 
więzienie. Wielu spraw tego świata nie pojmuję, ale wiem, co 
to znaczy służyć. Czasem myślę sobie, że Wielki Makna był w 
rzeczywistości sługą Radny, że zbudował świątynię, ponieważ 
zażądał tego Radna.

Mera chorowała wiele tygodni po tym, jak Arain odeszła do 
świątyni. Pozwolili mi się z nią widywać tylko dlatego, że 
często mnie wzywała. Stary Mathias okazał mi dużo 
zrozumienia, kiedy pozostawiałem nie dokończoną pracę.
   Twarz Mery i wierzchy jej dłoni były okrutnie poparzone i 
pokryte bąblami. Przez długi czas obawiano się, że straci 
wzrok. Chwyciła ją potężna gorączka i nie mogła jeść. Lecz o 
wiele gorsza choroba gnieździła się w jej sercu, choć nie 
wspomniała o niej ani słowem. Nie wzywała Arain, dopóki nie 
opadły jej majaki. Wtedy, nieprzytomna, wciąż wykrzykiwała 
imię swej siostry. Bałem się, że umrze. Cierpiałem widząc, 
jak tracę najbliższe mi istoty. Tak więc po jakimś czasie 
zebrałem się na odwagę i poszedłem do Świątyni Handredu, 
żeby odszukać Arain.
   Z powodu letniego gorąca szedłem bardzo długo. Mimo że 
droga wiodła wzdłuż zielonych brzegów Umbyi, byłem zmęczony 
i mokry od potu, kiedy stanąłem w końcu przed ciemnymi, 
drewnianymi wrotami świątyni. Nigdy wcześniej nie byłem 
tutaj i nie miałem pojęcia, w jaki sposób mogę dostać się do 
środka. Było to przerażające miejsce, martwe miejsce, 
niesamowite i obce. Nie rosły tu drzewa ani trawa; tylko 
naga ziemia i czarne skały, pośród których wznosiły się 
posępne, pozbawione okien budowle, jak pradawne, szare 
potwory.
   Nie mogłem znaleźć kołatki ani łańcucha od dzwonka, a 
moje pięści dawały odgłos cichy jak ćmy tłukące się o grube 
drewno wrót. Lecz byłem młody i nie sprawiło mi wielkiego 
kłopotu wspięcie się na ceglany mur i opuszczenie do środka, 
na rozległy dziedziniec. Dokładnie naprzeciw mnie stał 
gładki, szary budynek, o płaskim dachu i strzelistych 
drzwiach z zielonej, porowatej miedzi. Na drzwiach wyryty 
był jakiś napis, lecz nie potrafiłem go odczytać. Nie 
rozumiałem sensu tych znaków, choć wydawały mi się dzwnie 
znajome. Znajdowały się tu dłużej niż śmiałbym zgadywać. Być 
może wyciął je sam Makna.
   I znowu nie znalazłem kołatki, lecz tym razem zupełnie nie 
wiedziałem, co mam teraz robić. Dziedziniec był pusty.
   Niespodziewanie zza pleców dobiegł mnie czyjś głos.
   - Czego chcesz, chłopcze?
   Zaskoczony obejrzałem się i ujrzałem wymizerowanego, 
bladego mężczyznę. Miał rzadkie i potargane włosy, a jego 
ciemne oczy pokrywała mleczna błona jak ochronna powieka u 
jastrzębia. Omal nie krzyknąłem z przestrachu.
   - Muszę zobaczyć się z Arain - odparłem, kiedy wziąłem 
się w garść.
   - Jesteś jej bratem, co? - powiedział obcy.
   - Skąd wiesz?
   - Łatwo się domyślić, chłopcze. Trochę mi o sobie 
opowiadała. I o tobie też. Kirth, prawda? - Uśmiechnął się 
szeroko. W jego krwawiących i opuchniętych dziąsłach tkwiły 
odbarwione zęby jak nagrobki.
   Był tak odrażający, że nagle opanował mnie nieuzasadniony 
lęk o Arain.
   - Co jej zrobiłeś? Chcę ją zobaczyć! - krzyknąłem.
   - Taki sam jak ona, prawda? - wymamrotał spluwając w kurz 
czerwonawą śliną. - Ty się nic nie martw. Przyprowadzę ci 
ją. - Podążył schodami w górę, pchnął drzwi i zniknął za 
nimi, mamrocząc nieprzerwanie.
   Nigdy jeszcze minuty nie biegły mi tak wolno jak wtedy, 
gdy stałem w letnim słońcu i czekałem, aż drzwi do Świątyni 
Handredu na powrót się otworzą. Gdybym nie był człowiekiem, 
a zwierzęciem, bez wątpienia, posłuszny instynktom, 
opuściłbym to miejsce od razu, tak jak to zrobiły ptaki. A 
tak trząsłem się tylko i siłą zmuszałem do pozostania.
   Na koniec drzwi otwarły się i z ciemności wyszła Arain. 
Odziana była w długą, czarną sutannę Służby, na której tle 
jej twarz, włosy i ręce świeciły jak księżyc.
   - Kirth, po co tu przyszedłeś? - zapytała od razu.
   Otwarłem usta, by coś powiedzieć, lecz nie potrafiłem 
znaleźć słów. Ulga, że widzę ją całą i zdrową w tym okropnym 
miejscu, uczyniła ze mnie kompletnego głupca, stałem więc 
oniemiały, usiłując wydobyć z siebie jakiś dźwięk.
   - Stało się coś, Kirth? Drżysz cały - powiedziała Arain i 
zwinnie zbiegła po schodach, by ogarnąć mnie ramionami w 
znanym geście, w którym zawsze odnajdowałem ogromną 
pociechę. Przytuliłem policzek do szorstkiej, ciepłej 
materii jej sutanny, moje uszy wypełniło mocne i pewne bicie 
jej serca i znowu poczułem odwagę.
   - Kim jest ten człowiek? - zapytałem.
   - Przestraszył cię? To tylko biedny Geoff, szaleniec. Nie 
chciał ci zrobić nic złego. Ale powiedz, po co przyszedłeś.
   - Mera... Mera cię wzywa.
   Z początku Arain nie odpowiedziała. Spojrzała tylko w 
ziemię, a ja nie mogłem dojrzeć jej twarzy. Kiedy 
przemówiła, słowa jej popłynęły wolno.
   - Mera wie, że nie mogę przyjść. To... to nie w porządku, 
że przyczynia nam smutku.
   - Ależ ona jest chora. Nie wie nawet, że wymawia twoje 
imię. Nie przysłała mnie. Przyszedłem, bo sam chciałem.
   Poczułem, jak pod czarną tuniką jej serce zaczyna bić 
szybciej. Jakże okropne musiały być dla niej moje słowa; 
Arain i Mera zawsze dzieliły każdą przyjemność i każdy ból. 
Już samo to, że potrzeba było posłańca w sprawie takiej 
wagi, było okrutnym dowodem na to, jak bardzo się od siebie 
oddaliły.
   - Zachorowała od słońca. Kiedy przyszła po mnie... żebym 
się z tobą pożegnał. Zapomniała kapelusza. Oślepła i czasem 
mnie nie rozpoznaje. Boję się - mówiłem dalej.
   Kiedy słuchała, niewielkie bruzdki na jej twarzy stawały 
się coraz głębsze. Chwyciła mnie za ramiona i spojrzała w 
oczy błagalnie.
   - Kirth, musisz zrobić tak, jak ci powiem. Nowicjuszkom 
nie wolno opuszczać terenu świątyni. Zatrzymają mnie, jeśli 
tylko dowiedzą się, że chcę wyjść. Ale jeżeli poczekam do 
nocy, mogę przemknąć się w cieniu i nikt nie będzie 
wiedział. Musimy spotkać się gdzieś po zmroku.
   - Ale gdzie? A co, jeśli cię złapią?
   - Jana nie jest życzliwą kobietą. Gdybym była którąś z 
innych nowicjuszek, zesłano by mnie w podziemia bez komży. 
Ale ja jestem silniejsza niż Jana, a moje dobro interesuje 
wielu. Nie boję się jej.
   Nawet w tej chwili jej słowa napełniają mnie miłością i 
podziwem. Wiedziała dobrze, czym ryzykuje dla Mery. I ja 
wiedziałem. Ciała tych, których zesłano w podziemia bez 
ochrony, przywiązywano często do pala i obwożono po Handred. 
Ci nieszczęśnicy, którzy stanąć musieli przed Radną bez 
komży, ukazywali się nam sztywni i powykręcani jakby spazmem 
nieznośnego przerażenia, wysmarowani własnymi ekskrementami. 
Nie było śmierci bardziej przerażającej.
   - Musisz szybko stąd odejść i zrobić to, co ci każę - 
powiedziała Arain. - Idź z powrotem w kierunku Handred. 
Kiedy nad rzeką znów ujrzysz wysokie drzewa i trawy, 
zatrzymaj się, wykąp i upierz swoje rzeczy.
   - Dlaczego?
   - Obiecaj, że tak zrobisz. Potem ukryj się w wierzbach 
przy drodze i czekaj na mnie. Przyjdę. Daję ci na to moje 
słowo. Teraz biegnij. Biegnij tak szybko, jak potrafisz.
   Strach przed świątynią i radość z wydostania się spod jej 
władzy sprawiły, że nogi moje stały się zwinne i szybkie. 
Czułem się szczęśliwy, uciekając z gorącymi podmuchami 
wiatru na twarzy. Kiedy tylko dotarłem do miejsca, gdzie 
brzegi Umbyi stawały się zielone i ciężkie od wierzb, 
rozebrałem się i pływałem w zimnej wodzie, potem 
przepłukałem swoje postrzępione ubranie i porozkładałem je 
na płaskich skałach, by wyschło, rozpamiętując przy tym owe 
dziwne polecenia. Długo po zmroku, kiedy do śpiewu potężnej 
rzeki dołączyły żaby i świerszcze, od strony świątyni 
nadeszła Arain.
   Tej nocy, gdy szliśmy drogą do Handred, zadałem jej wiele 
pytań. Nie dbałem o kamienie pod stopami ani o długą drogę. 
Tylko o odpowiedzi Arain, które wiodły mnie jedynie do 
kolejnych pytań.
   Zapytałem ją, dlaczego kazała mi obmyć się w rzece.
   - Ziemia wokół świątyni jest zatruta tak jak Dred - 
odparła. - Uważa się, że tę truciznę można zmyć.
   - Czy ty też obmyłaś się w rzece dziś w nocy? - spytałem.
   - Często myję się w miejscu, gdzie Zimny Potok spływa ze 
wzgórz. Nie martw się, braciszku.
   Ale ja się martwiłem. Jeśli świątynia jest tak plugawym i 
zatrutym miejscem, jakim się wydaje, pytałem ją, to dlaczego 
wstąpiła do Służby? Jaki zaszczyt wart był tak straszliwej 
ceny?
   - Przy blasku wieczonego ognia mówiliśmy o pewnych 
zagadkach. Dla dobra nas wszystkich chcę znaleźć odpowiedzi. 
- Głos jej przycichł i szliśmy dalej przy świetle gwiazd.
   - Zagadka Makny i świątyni? - zapytałem.
   - Zagadki na temat początku rzeczy. Na temat obecnego 
stanu rzeczy. Mera i ja wierzymy, że świat nie jest taki, 
jak zamierzył Feder. Coś złego dzieje się na naszej ziemi.
   Czułem wielkie pomieszanie. - Dlaczego myślisz, że dzieje 
się coś złego?
   - Przypominasz sobie może historię o tym, jak dawno temu, 
kiedy Mera i ja byłyśmy małe, podsłuchiwaliśmy pijanego 
podróżnego w gospodzie. Przybył z jakiejś odległej krainy. 
Nigdy przedtem nie był w Handred. Zadał pytanie. Czy 
pamiętasz jakie?
   Uśmiechała się, kiedy to mówiła. Światło gwiazd zrobiło 
coś z jej oczyma, odmieniło je z bladej lawendy w twardą 
platynę. Stwardniały i ochłodły, a ja zadrżałem, kolejny już 
raz tego dnia. Co pomyślałby obcy o mojej siostrze? Czy 
stwierdziłby, że jest piękna, czy także by zadrżał?
   - Zapytał czymże to obrazili bogów ludzie z Handred - 
odrzekłem jak ktoś, kto recytuje wyuczoną lekcję.
   Mówiąc dalej Arain spoglądała w dół, na drogę. - Tak. 
Powiedział, że nigdy jeszcze nie widział miejsca, gdzie 
panowałoby tyle chorób. Nigdy nie słyszał o żadnym innym 
miejscu, gdzie rzeka płynęłaby trucizną jak Dred. Nigdy nie 
widział miasta, w którym byłoby tak mało dzieci. A kiedy 
wypatrzył w kącie mnie i Merę, powiedział, że nigdy jeszcze 
nie widział tylu potworów.
   - Ależ nigdy mi o tym nie mówiłaś! - wykrzyknąłem, choć w 
środku przytaiłem wielką pustkę poczucia winy. Pokryłem ją 
oburzeniem. - Jak mógł powiedzieć coś takiego? Jesteście 
piękne! Byłyście podarkiem od Federa!
   Arain zaśmiała się bez radości. - Może dla ciebie i 
innych bywalców gospody. Pobili nieszczęsnego człowieka i 
wyrzucili go na ulicę. Niemniej słowa jego niosły w sobie 
prawdę.
   - Ale ty i Mera nie jesteście potworami!
   - Różnimy się od innych. W ten sposób rzeczywiście 
jesteśmy potworami. Za bardzo jesteś przyzwyczajony do 
naszego wyglądu, Kirth. A poza tym obcy miał rację. Kobiety 
w Handred rodzą stworzenia, których nie sposób prawie nazwać 
istotami ludzkimi. Zbyt wiele takich stworzeń. Każdy podróżny to 
zauważa.
   - Ale jakie to ma znaczenie?
   - Zastanawiam się. Chcemy wiedzieć, jakie to ma 
znaczenie. Chcemy wiedzieć, co zatruło rzekę. Chcemy 
wiedzieć, co zabiło tamte trzy miasta, co jest ukryte pod 
naszą świątynią, czego właściwie Makna kazał nam strzec po 
wsze czasy. Wierzymy, że odpowiedź na jedno najważniejsze 
pytanie rozjaśni nam i wszystkie inne. Chcemy wiedzieć, czym 
jest Radna, Kirth. Tylko tajemna wiedza w Służbie Federa 
może dostarczyć nam odpowiedzi. Jedna z nas musiała iść.
   Rzecz nie była tak prosta, jak ją przedstawiła Mera. Nie 
były dwiema osobami, które pragną czego innego. Nigdy nie 
miałem się dowiedzieć, w jaki sposób zadecydowały: ciągnąc 
słomki, czy wróżąc z liścia, czy może w jakiejś grze 
wojennej, w której każda z nich walczyła o życie drugiej. 
Kto tu odróżni zwycięzcę od pokonanego?
   Potem zdawało mi się, że wielkie koło świata załamało się 
w środku. Gwiazdy nad moją głową tańczyły w chaosie, choć 
błagałem je o porządek, i znów przesunęło się nade mną 
mroczne przeczucie. W uszach dzwoniło mi od krwi bijącej z 
rozgorączkowanego serca, bo teraz już wiedziałem, tak jak 
moje siostry, że jeżeli nie nastąpi jakiś cud, Arain umrze 
podczas poszukiwań. Żadna z istot ludzkich nie miała dość 
siły, by sięgnąć w głąb sekretów Radny i nie postradać przy 
tym życia. Wiedziały o tym nawet małe dzieci z Handred.
   Później, kiedy siedzieliśmy już przy blasku świecy u 
łóżka Mery, patrzyłem, jak Arain tuli ją do siebie, a 
jedwabiste włosy mieszają się z jedwabistymi włosami, blada 
skóra przytula do bladej skóry, jak gdyby te dwie kobiety 
były jedną. I przyszło mi do głowy, że jeśli 
któraś z moich sióstr umrze, druga pójdzie niebawem w jej 
ślady. Wyobraziwszy sobie pustkę świata bez nich, zwarłem 
się w sobie. Poprzysiągłem, że umrę wraz z nimi, jeżeliby 
sprawy miały zajść aż tak daleko.

Przyjacielu mój, nawet Wielki Feder nie przewidział Suszy i 
upadku cywilizacji starożytnych. Makna uczynił wszystko, by 
zachowano straż przy świątyni, lecz następcy starożytnych 
byli dzikusami w krainie głodu. Nawet moc bogów ma swoje 
granice.
   Makna napisał, że Radna jest największą siłą, jaką 
kiedykolwiek znał świat, dla której nie ma przeszkód, której 
najlżejszy szept na równi zabija ludzi, zwierzęta i 
roślinność, której dotknięcia przenosi wiatr i deszcz, a od 
której nie ma ucieczki.

Po tym, jak Arain siedziała przy niej owej nocy, Mera szybko 
przyszła do siebie. Wkrótce też wystąpiła o przyznanie jej 
wyższej rangi i została oficerem armii Handredu. Stary 
wróg, słońce, mogło uniemożliwić jej sukcesy w tym zawodzie. 
Lecz zaprojektowałem dla niej i zrobiłem z kolorowego szkła 
przyrząd do ochrony oczu. Oboje sporządziliśmy też w 
tajemnicy maść, mieszając ze sobą białą glinkę i tłuszcz z 
wełny owczej. Tym właśnie smarowała twarz i ręce, by chronić 
je przed wrażym światłem dnia. Tak wprawny był z niej 
wojownik i przedstawiała sobą na polu bitwy obraz tak 
przerażający, że z wielką szybkością zaliczała kolejne 
stopnie, aż wkrótce została generałem armii Handredu. Tak 
bardzo kochali ją żołnierze i tak świetnie walczyli u jej 
boku, że w krótkim czasie Nupaskanie zmuszeni zostali do 
powrotu na swoje własne ziemie. Mera nigdy nie zapomniała, 
że to Nupaskanie uczynili z niej sierotę.
   Arain dążyła do swego celu w sposób mniej głośny, lecz z 
równym powodzeniem. Miała rację, kiedy mówiła o Janie. Jana 
nie była nigdy w stanie ukarać jej należycie za przeróżne 
wybryki, a Arain zyskała przyjaciół wśród innych członków 
Służby. Kiedy Jana zmarła na długą, powolną chorobę, która w 
końcu zawsze zabierała Najwyższych Pułkowników, Arain 
została Najwyższym Pułkownikiem Służby Federowi. Było to w 
sześć lat po wstąpieniu do świątyni.
   W niedługi czas po tym opuściłem warsztat Mathiasa i 
otworzyłem swój własny. Mathias zaszczepił mi tak wielkie 
umiłowanie dla tego rzemiosła, tak dobrze wyuczył mnie magii 
gliny i ognia, że wkrótce zostałem najlepiej prosperującym 
garncarzem w Handred. Bogaci, pobożni i ci o wielkich 
nazwiskach składali u mnie specjalne zamówienia na piękne 
wyroby. Wkrótce niektóre glinki i glazury zaczęto zwać od 
mojego imienia, gdyż tylko ja znałem ich sekret. Dość prędko 
przyjąłem własnych uczniów.
   Kiedy tylko udało nam się znaleźć kilka wolnych godzin, 
moje siostry i ja zbieraliśmy się wokół ognia, tak jak 
zwykliśmy czynić dawniej, by czerpać radość z wina, dobrego 
jedzenia i swobodnych rozmów. Często spotykaliśmy się w 
oświetlonej blaskiem płomieni komnacie w ogromnej kwaterze 
Mery lub też w moim warsztacie, tak jak niegdyś w starym.
   Lecz teraz już tylko Mera uwodziła czeladników. Arain 
wychodziła wtedy ze mną po drewno na opał. Raz zapytałem ją 
o powód, gdyż ta i kilka innych zmian przyprawiały mnie o 
niepokój.
   Podczas gdy ja układałem na jej rękach stos porąbanego 
drewna, ona odpowiedziała: - Już nie mam na to ochoty.
   - Zastanawiam się, czy z tobą wszystko w porządku - 
powiedziałem. Jej skóra zawsze była bardzo biała, lecz teraz 
zniknęły i rumieńce na policzkach, a oczy zaszły mgłą, 
podobnie jak oczy starego psa. Łatwo się męczyła, często też 
kładła się i zasypiała, podczas gdy ja i Mera ciągle jeszcze 
rozmawialiśmy i śmialiśmy się.
   - Czuję się dość dobrze - odrzekła.
   - Czy nadal kąpiesz się często w wodzie z Chłodnego 
Potoku? - spytałem.
   Uśmiechnęła się tylko i powiedziała: - Nic się nie martw, 
braciszku.
   Któregoś popołudnia, kiedy Arain i ja przybyliśmy do 
kwatery Mery, obładowani serem, słodkim winem i chlebem, 
znaleźliśmy ją siedzącą samotnie w kuchni przed dogasającym 
ogniem. Nigdzie nie widać było jej zwykłej świty posługaczy 
i ulubionych oficerów. Mera zapadła się w twarde krzesło, 
buty miała zdjęte, poły koszuli wyciągnięte na wierzch, w 
ręce pustą butelkę po winie; puchar leżał obok na podłodze.
   Nie powitała nas, kiedy składaliśmy na ziemi nasze 
pakunki. Była późna jesień i pokój wychłódł tak, że nasze 
oddechy białymi pióropuszami zawisały w powietrzu. Mera 
zdawała się tego nie zauważać. Od razu wziąłem się do 
rozpalania ognia.
   Z białej maści na twarzy Mery można było wyczytać całą 
historię. Nosiła ślady zapylonej drogi, potu i łez. Lecz nie 
słyszeliśmy, by owego dnia miały miejsce jakieś napady czy 
walki, nie dostrzegaliśmy też, by odniosła jakieś rany.
   - Przynieśliście jeszcze wina - powiedziała. - Otworzymy 
butelkę? - Głos jej brzmiał trzeźwo. Ktoś obcy z 
trudem domyśliłby się, że jest już bardzo pijana.
   Arain otworzyła jedną z butelek. Po chwili trzaskał już 
ogień i wszyscy troje trzymaliśmy napełnione puchary.
   Potem Arain zapytała: - Co się stało, Mero?
   Mera zaśmiała się głośno. Szorstki, gorzki ton jej głosu 
przywiódł mi na myśl padlinożerne ptaki i przestraszyłem 
się.
   - Miesiąc temu posłałam mego przyjaciela, Halda, na czele 
niewielkiego patrolu w dół rzeki Dred. To było bardzo 
samolubne z mojej strony. Nie powinnam była tego robić. Ale 
on mówił, że chce pójść. - Znów się zaśmiała śmiechem, który 
balansuje na krawędzi płaczu, i dodała: - Oni zawsze chcą 
iść.
   Pociągnęła wielki łyk wina. - Krążyła plotka, że 
Nupaskanie odkryli sposób, żeby uchronić się przed trucizną. 
Podejrzewałam, że banda najeźdźców obozuje nad Dredem 
poniżej świątyni i że planują napaść na nią z zaskoczenia.
   Pochyliła się w przód, zaciskając ręce na poręczach 
krzesła.
   - Hald wrócił dziś z raportem. Siedziałam przy nim, kiedy 
umierał, trzy godziny temu. Pojechał aż do Trzech Miast i z 
powrotem w poszukiwaniu Nupaskan, którzy istnieli tylko w 
mojej wyobraźni.
   Z początku Arain i ja nie odezwaliśmy się. Nawet starcy 
przy ogniu nie opowiadali jeszcze o nikim, kto wyruszyłby do 
Trzech Miast i powrócił żywy.
   - Przykro mi - powiedziała Arain.
   - Ale przecież musiał wiedzieć, co się stanie - rzekłem. 
- Dlaczego pojechał o tyle dalej niż musiał?
   Mera uśmiechnęła się gorzko. 
   - Myślał, że znalazł sposób, żeby ochronić siebie i 
swoich ludzi. Taki jego tajny wynalazek. Rodzaj ubioru. 
Jak komża Arain. Powinien był posłuchać mojej rady i 
porozmawiać najpierw z tobą.
   Ale Arain potrząsnęła głową.
   - Jesteś zbyt surowa dla siebie. Jeżeli chciał podjąć to 
ryzyko, dlaczego ktokolwiek miałby go zatrzymywać? Poza tym 
potrzebujemy wiedzy o miastach. Powiedz mi, czy znalazł coś? 
- Oczy Arain błysnęły pożądliwie w czerwonym blasku 
płomieni, a mój strach rozrastał się na kształt ognia. Cichy 
głos w środku zapytał, kim może być ta kobieta pozbawiona 
uczuć. Z pewnością nie tą, która ryzykowała życiem, żeby 
przybyć do łoża chorej siostry.
   Mera patrzyła na nią w milczeniu bardziej głębokim i 
przeszywającym niż jakiekolwiek słowa. Potem powiedziała 
wolno:
   - Nie znalazł nic.
   Arain odwróciła się i, nie podnosząc wzroku, powiedziała:
   - Spróbuj wybaczyć mi moją zachłanność. Pożądam tej 
wiedzy dla dobra nas wszystkich. To silniejsze ode mnie. 
Odpowiedź jest już tak blisko.
   Mera nie odpowiedziała, a słowa Arain popłynęły dalej 
niczym wezbrana deszczem fala powodzi.
   - Hald był silny i mocny miał charakter. Nikt nie mógłby 
go powstrzymać. Cóż mogłam mu powiedzieć? Najwyżej to, że 
komża Makny nie działa. A jakie to mogło mieć dla niego 
znaczenie, jeżeli miał inną, którą wymyślił sobie sam?
   Gdyby Mera nie była tak pijana, pewien jestem, że nie 
wyrzekłaby słów, jakie wtedy padły.
   - Mogłyśmy powiedzieć mu o Księdze Makny, Arain. Nie 
musiał umrzeć.
   Od tej chwili, wbrew własnej woli, stałem się powiernikiem 
przerażających sekretów. Gdybym tylko mógł zetrzeć je z 
własnej pamięci tak, jak ścieram skazy z nowo utoczonego 
dzbana. Ale umysł ludzki nie dość przypomina glinę.
   Mówiono, że mając na sobie komżę Makny, można było 
poważyć się na spotkanie z trucizną Radny bezkarnie. 
Wiedziałem, że czasem Arain schodzi w podziemia, żeby 
wypełnić święte i tajemne obowiązki Najwyższego Pułkownika, 
a czasem, by zadośćuczynić swej żądzy wiedzy. W tych 
wilgotnych korytarzach pomiędzy nią a śmiercią znajdowała 
się tylko komża Makny. Ale Radna był mocny, a komża bardzo 
stara. Teraz potwierdzały się moje najgorsze obawy. Arain 
umiera. Ale co z tą Księgą, o której mówiła Mera? Jeżeli 
mogłaby uratować Halda, to czy nie mogła uratować i Arain?
   - Księga Makny? Co to jest? - Moje słowa wbiły się 
głęboko w ciszę, jaka zapadła w komnacie.
   Arain stała przy ogniu, opuściwszy głowę i zamknąwszy 
oczy, jakby chciała w ten sposób ukryć jakąś część świata.
   - Za mało jeszcze wiemy o Księdze, by o niej mówić.
   Lecz Mera, grubiańska od nadmiaru alkoholu, warknęła: - 
Mylisz się, siostro. Mylisz się.
   - Proszę cię, Mero. Niczego jeszcze nie jesteśmy pewne.
   Mera podniosła się z krzesła i chwiejnie stanęła obok.
   - Nie jestem boginią, Arain. Jestem kobietą na czele 
armii śmiertelników, którzy krwawią i umierają. Nasi 
wrogowie pięciokrotnie przewyższają nas liczbą. Będziesz 
czekać, aż Nupaskanie zetrą świątynię z powierzchni ziemi, 
chcąc wyrwać nam jakąś nie istniejącą wiedzę? Będziesz 
czekać, aż wypuszczą na nasze ziemie Radnę i wszyscy ludzie 
znad rzeki umrą i zgniją?
   - Dlaczegóż Nupaskanie mieliby obawiać się opowieści z 
jakiejś starej księgi, wyjawionych im przez najwyższą 
kapłankę ze świątynie wroga? To nie takie proste, jak 
sądzisz, Mero. Wino cię ogłupiło - powiedziała ostro Arain.
   W pomieszaniu przysłuchiwałem się tej wymianie gniewnych 
słów. Jakąż straszliwą prawdę zawierała Księga Makny? Wtedy 
nie potrafiłem jeszcze odgadnąć. Czymkolwiek by był ten 
sekret, moje siostry stały teraz nieruchomo po przeciwnych 
jego stronach, rozdzielone przez własne myśli jak nigdy 
dotąd.
   W swym pijackim gniewie Mera jeszcze raz zaczęła dręczyć 
Arain.
   - To wstyd, nieprawdaż, Pułkowniku, po tym wszystkim, co 
rzuciłaś na szalę. Wstyd przekonać się, że Makna był jedynie 
wasalem, a starożytni rasą głupców!
   Żadna strzała nie mogła zranić Arain głębiej niż gorzkie 
słowa Mery. Widziałem, jak pięści jej zaciskają się, a żyły 
na karku nabrzmiewają, ten jeden raz owładnęła nią pasja. 
Mera także musiała to widzieć, lecz była zbyt pijana, żeby 
się obronić. Arain uderzyła ją z całej siły w szczękę, 
ciosem od spodu, od którego głowa Mery odskoczyła w tył, a 
sama Mera padła na kamienną ścianę i legła nieruchomo na 
podłodze.
   Arain wsparła się o stół. Ręce je drżały. Twarz była 
biała jak wapno. Oddychała szybko, urywanie i rozkaszlała 
się, zataczając przy tym z bólu. Potem, nie odezwawszy się 
ani słowem i potykając się, opuściła komnatę. Usłyszałem 
tętent kopyt konia galopującego w kierunku świątyni.
   Mera, kiedy ocknęła się następnego dnia rano, nie 
pamiętała co się wydarzyło. Ja natomiast pełen byłem 
mieszanych uczuć w stosunku do Arain. Rozumiałem jej gniew, 
wierzyłem nawet, że był uzasadniony. Jednak kiedy spojrzałem 
na Merę, na jej purpurową szczękę, spuchnięty język i 
policzek, poczułem gniew.
   Kiedy jednak zdałem Merze sprawę z przebiegu nocnych 
wydarzeń, powiedziała, że powinienem zapomnieć o złości, bo 
jeżeli kiedykolwiek potrzeba nam było jedności, to właśnie 
teraz. Gdyż to, co mówiła nam o Nupaskanach, było prawdą. 
Wyszkolili sobie armię o wiele liczniejszą niż nasza i 
planowali zniszczenie Świątyni Handredu.
   - Ponieważ kocham Arain, pójdę na kompromis - rzekła 
Mera. - Zataję sekret Księgi przed wszystkimi oprócz ciebie, 
Kirth.
   A potem, głosem stłumionym i niewyraźnym z powodu 
poniesionych obrażeń, odkryła przede mną opowieść o Księdze 
Makny.
   Arain znalazła ją w jednym z pomniejszych zabudowań 
przyświątynnych, między straszącymi tam kadłubami prastarych 
maszyn. Drzwi do tego budynku opieczętował Makna, kiedy 
zmieniono już bieg rzeki; gdyby nie śmiałość Arain, mogło 
tak zostać na zawsze.
   Nie jest to zwykła książka z papieru, gdyż inaczej ze 
starości rozpadłaby się w proch. Zrobiono ją z jakiegoś 
zdumiewającego metalu, który nie rdzewieje, wykutego 
misternie w cienkie płachty i grawerowanego nieznanym nam 
rylcem. Widnieją na nich dziwne słowa, pisane w języku 
starożytnych. Lecz dziwniejsza jeszcze jest historia, którą 
opowiadają, splątana i pełna imion, które nic już dla nas 
nie znaczą.
   Moje siostry nie skończyły jeszcze pracy nad 
rozszyfrowywaniem Księgi.  Przekład był bardzo żmudn, 
niektóre ze stron zniszczone, a niektórych w ogóle 
brakowało. Lecz kilka spraw można już było zrozumieć. Mera 
miała rację, gdyby Hald wiedział o Księdze i jej przekazie, 
łatwiej byłoby odwieść go od pójścia w dół Dredu.  
   Owego ranka, kiedy już miałem ją opuścić, Mera wzięła 
mnie za rękę i powiedziała:
   - To są mroczne myśli, Kirth, lecz ja nie potrafię 
lekceważyć ich tak, jak Arain. Jeżeli Handred nie będzie w 
stanie powstrzymać Nupaskan Radna zostanie wypuszczony na 
światło dzienne; i ja i Arain umrzemy w pierwszej kolejności 
bądź z ręki Nupaskan, bądź z ręki Radny. Jeżeli kiedykolwiek 
nas kochałeś, obiecaj mi coś.
   - Co takiego? - zapytałem.
   - Że nie pozwolisz, żeby sekret Księgi umarł wraz z nami.
   Pomyślałem o przysiędze, jaką dawno temu złożyłem przed 
samym sobą, kiedy dowiedziałem się o niebezpiecznej drodze, 
jaką obrały moje siostry. Poprzysiągłem, że jeżeli umrą, 
pójdę w ich ślady. Złożyłem tę przysięgę w dobrej wierze, 
choć mogło być w tym i trochę egoizmu, i nie potrafiłem 
jeszcze się zmusić, by ją złamać. Odmówiłem zatem prośbie 
mojej siostry. Było to z mojej strony głupie i okrutne.

Przyjacielu mój, Wielki Makna rzekł, że Radna stworzony 
został przez starożytnych w Czasach Obfitości, przed Wielką 
Suszą. Dobrze znali grozę tej, którą tworzyli; wiedzieli, że 
nigdy nie będzie można jej zniszczyć. Feder rozkazał, by 
wybudowano świątynie. Rozkazał, by Radnę podzielono na 
mniejsze części i uwięziono w kawałkach szkła, wlano do 
świętych naczyń i pogrzebano głęboko, w litej skale. Lecz 
kiedy nastała Susza, Feder odszedł, pozostawiając jedynie 
swego sługę, Maknę. Makna pomógł nam zapamiętać, że po wsze 
czasy strzec musimy świątyni tak, by Radna nigdy nie mógł 
nas skrzywdzić.
   Pisał Makna w języku nieśmiertelnych: "Boże, miej w 
opiece nasze dzieci, jeżeli urządzenia w Hanford i Dorzeczu 
Paradox kiedykolwiek zaczną niszczeć, bo, na każdą ludzką 
miarę, ten materiał do końca pozostanie zabójczy. A w tym 
czasie mogą już nawet nie pamiętać, co to jest".

W ciągu miesięcy, jakie nastąpiły potem, rzadko widywałem 
Arain i Merę. Arain zajęta była tłumaczeniem Księgi. 
Pracowała nad nią jak opętana, odkładając pracę tylko wtedy, 
gdy sprawy świątyni wymagały jej uwagi albo też kiedy czuła 
się tak źle, że mogła tylko spać. W tym czasie Mera i ja 
odwiedzaliśmy ją dwukrotnie w jej posępnej siedzibie w 
świątyni.
   Nie zabawiliśmy długo, gdyż Arain z ogromną niechęcią 
porzucała pracę. Raz, niespodziewanie dla nas, wstała i 
poszła z nami do miedzianych drzwi świątyni, a potem na 
dziedziniec. Tam, w świetle słońca, dostrzegłem, jak bardzo 
zmieniła się Arain. Bez trudu można już było odróżnić od 
siebie moje siostry. Piękna twarz Arain była zniszczona i 
pełna zmarszczek, oczy jej niemal całkiem zmętniały. Szła 
jak stara, zmęczona życiem kobieta. Na dziedzińcu 
wyprostowała się i zapytała, czy uczynię jej zaszczyt, 
projektując dla niej pogrzebową urnę. Wtedy Mera odwróciła 
się i pochyliła głowę, żeby ukryć przed nami łzy.
   Mera także pracowicie spędziła te kilka miesięcy. Na 
ziemiach leżących wzdłuż starego koryta Umbyi powtarzały 
się napady. Słyszeliśmy, że u Nupaskan doszedł do władzy 
nowy i wojowniczy przywódca, który wskrzesił dawną pieśń 
zemsty i który wykrzykiwał, że Handred musi zostać ukarane 
za zniszczenie prawowitej własności Nupaskan - ziem nad 
brzegami Dredu. Miało miejsce wiele potyczek, w których 
armia Handredu przegrywała. A potem, przy końcu lata, 
szpiedzy Mery przynieśli wiadomość, że Nupaskanie 
zgromadzili wszystkie siły na drugim brzegu Umbyi, 
przygotowując się do ataku na świątynię.
   Nie wiem, co po tym zaszło między moimi siostrami. Być 
może Mera próbowała opowiedzieć Nupaskanom o Księdze; 
wiedziałem, że taki miała plan i że zamierzała go wykonać 
nawet gdyby musiała przeciwstawić się woli Arain. Lecz 
ostatecznie rację miała chyba Arain, bo Nupaskanie uderzyli.
   W ciągu następnych dni między armią a miastem kursowali w 
obie strony posłańcy, a w tym czasie mieszkańcy robili, co 
mogli, by przygotować się do oblężenia, zbierając wszystko z 
pól, wzmacniając wielki mur, który otaczał miasto, 
produkując strzały i włócznie i przygotowując wielkie kadzie 
z wrzącą oliwą, które miały być zrzucane na napastników.
   Z początku posłańcy przybywali pełni radości; Mera 
zmusiła Nupaskan do odwrotu. Radowaliśmy się więc. Potem, 
drugiego dnia, posłaniec wrócił okrwawiony i bez tchu. 
Ponieśliśmy klęskę. Tej nocy siedziałem na murach, 
spoglądając na południowy wschód, gdzie błyskały pochodnie 
wojsk, a nad nimi zawisł głęboką czerwienią księżyc. I 
myślałem o moich siostrach, żałując, że pozostałem pomiędzy 
tymi, którym przyszło bronić miasta.
   Na trzeci dzień przybył posłaniec z oczyma pełnymi 
zgrozy.
   - Nupaskanie są już w świątyni! - wykrzyknął.
   Na to serce zamarło mi w piersi, pobiegłem na szczyt 
murów, spodziewając się, że ujrzę obłoki kurzu wzniecone na 
drodze przez nadciągającą armię Nupaskan. Lecz zobaczyłem 
tylko, jak opada kurz wzniecony w czasie bitwy. W oddali 
galopował samotny jeździec, pędząc w stronę miasta. Nad 
naszą ziemią rozpostarła się złowieszcza cisza.
   Po godzinie bramy miasta rozwarły się i jeździec wpadł do 
Handred.
   Jego koń był na wpół oszalały, pysk plamiły mu piana i 
krew. Choć jeździec nie odniósł żadnych ran, był już niemal 
martwy, do siodła przywiązano go wielką ilością liny; być 
może zresztą zrobił to własnoręcznie. Kark konia oblepiony 
był krwawymi wymiocinami. Człowiek ten wił się i jęczał, 
kiedy zdejmowaliśmy go z siodła. Do jego piersi przywiązany 
był tobołek, na którym wypisano moje imię.
   To była Księga. Na kawałku usmarowanej krwią tkaniny 
nagryzmolono wiadomość od Mery.
   "Bracie nasz, słowa te pisze przyjaciel. Arain nie żyje. 
Otwarto podziemia. W imię Federa, zabierz Księgę do 
Paradoxu. Ostrzeż ich przed Radną. Czy teraz już możesz to 
obiecać?"
   Jakże żałowałem, że nie obiecałem jej tego wcześniej. 
Jaką pociechą mogłoby to być dla niej w ciągu ostatnich 
godzin. Tej krzywdy nie mogłem już naprawić, choć zrobiłem, 
jak prosiła, choć uciekłem, sępom pozostawiając moje siostry 
i kraj, w którym się urodziłem. Nie zdało się to na nic, 
gdyż teraz odchodzę, by się z nimi połączyć. Nie dość prędko 
biegłem.
   Wokół przesłania owinięto dwa pasma błyszczących, białych 
włosów, podobnych do siebie jak promienie słońca. Załkałem. 
Czułem tak wielką gorycz, że przekląłem Federa. Nie 
uczyniłem ofiary z włosów moich sióstr, bo w Handred nigdy 
więcej nie miało być dzieci.

Sądny dzień opiszę ci, przyjacielu. Widzę go wciąż w swej 
pamięci, jak gdybym stał właśnie nad brzegami Umbyi. Nie 
fruwa tam żaden ptak, nawet sęp, choć powietrze ciężkie jest 
od zapachu śmierci. Zwierzęta, które żyły wśród traw, 
ucichły. Drzewa stoją przy rzece, wzdłuż dróg, na 
podwórkach, gdzie śmialiśmy się przy wtórze muzyki fontann. 
Lecz liście ich uwiędły, wyschły na gałęziach. Szeleszczą 
nieprzyjemnie na wietrze. W moim warsztacie stoją dzbany, 
które nie poznają już żaru pieca, glina w koszach 
stwardniała. Mężczyźni leżą martwi przy pługach, kobiety 
przy dzieciach. Moje siostry leżą w słońcu, nie pochowane. 
Nigdy już nie zasiądziemy, radzi, przy ogniu. W wielkim 
kręgu, miesiąc drogi z jednego końca do drugiego, nic nie 
pozostało przy życiu. Życie zostało pożarte przez mroczną 
istotę Radnę, zmorę bogów, zgubę starożytnych. Ale teraz to 
już nie ma znaczenia.
   Widziałem twój kraj, przyjacielu. Twoi ludzie są wysocy i 
silni. Przed każdymi drzwiami bawią się dzieci, starcy 
wygrzewają się w słońcu. A teraz powiadam ci, spójrz na mnie 
i zobacz, co może się z wami stać. Spojrzyj na tę pokurczoną 
postać, nędzną i bladą, cuchnącą od ran, śmiertelnie słabą, 
bojącą się stanąć przed obliczem bogów.
   Weź Księgę, przyjacielu. Nie mam nic lepszego, czym 
mógłbym odpłacić ci za twoją dobroć. Zatrzymaj ją. Nie zagub 
jej. I zapamiętaj moją opowieść. Może któregoś poranka 
zapytasz o drogę do Paradoxu.
   Taki ziąb dzisiaj.
                              Przełożyła Kinga Dobrowolska

                      NANCY ETCHEMENDY
Po raz pierwszy prezentowaliśmy jej prozę na łamach 
"Fantastyki" w 1989 r. drukując wstrząsające opowiadanie 
"Obiad w Chez Etienne". "Świątynia na wzgórzu" jest również 
utworem katastroficznym, zawierającym silny ładunek 
emocjonalny. Jest to także ciekawy przykład coraz częściej 
stosowanego przez twórców SF połączenia fantasy i science 
fiction.  

                                                    D.M.
