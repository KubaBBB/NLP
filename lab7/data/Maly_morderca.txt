RAY BRADBURY
Mały morderca

www.bookswarez.prv.pl

Nie potrafiła powiedzieć, kiedy dokładnie przyszło jej na myśl, że jest zabijana. Były jakieś 
subtelne oznaki, jakieś podejrzenia ostatnich miesięcy, jakieś sprawy głębokie niby przypływ 
morza. Było tak, jakby patrzyła na absolutnie spokojny pas błękitnych wód, jakby chciała się w 
nich zanurzyć i dostrzegała, właśnie w chwili gdy fala unosiła jej ciało, że tuż pod powierzchnią 
żyją potwory, stwory niewidoczne, opasłe, o chwytnych mackach i ostrych płetwach, groźne, 
przed którymi nie ma ucieczki.
Pokój falował wokół niej w oparach histerii. Widziała zawieszone nad sobą ostre narzędzia. 
Słyszała głosy ludzi w sterylnych białych maskach.. Nazwisko, pomyślała. Jak ja się nazywam?
Alice Leiber, nadpłynęła myśl. Żona Davida Leibera. Lecz nie przyniosło jej to spokoju. Była 
samotna wśród tych szepczących cicho białych fartuchów, samotna ze swym bólem, mdłościami i 
strachem przed śmiercią.
Jestem mordowana na ich oczach. Ci lekarze, te pielęgniarki nie zdają sobie sprawy. David nie 
wie. Nikt nie wie oprócz mnie i... i zabójcy, małego mordercy.
Umieram i nie mogę im powiedzieć jak. Śmialiby się i mówili że majaczę. Zobaczą mordercę, będą 
go tulić, polubią i nie pomyślą, że jest odpowiedzialny za moją śmierć. Oto stoję przed Bogiem i 
człowiekiem, umierająca - i nie ma nikogo, kto by mi uwierzył. Wszyscy będą wątpić, uspokajać 
mnie kłamstwami, zasypywać ignorancją, opłakiwać mnie i ratować mojego zabójcę.
Gdzie jest David, zastanowiła się; czeka na zewnątrz, paląc jednego papierosa po drugim i 
wsłuchując się w rzadkie ryknięcia bardzo powolnego zegara? 
Pot trysnął z całego jej ciała jednocześnie, a wraz z nim krzyk i cierpienie. Teraz. Teraz! Spróbuj 
mnie zabić, krzyczała. Spróbuj, spróbuj, ale ja nie umrę! Nie!
W jej wnętrzu była pustka. Próżnia. Nagle nie czuła bólu. Zmęczenie. Ciemność. Po wszystkim, 
Było już po wszystkim. O Boże! Runęła w dół, w czarną nicość ustępującą miejsca nicości i 
kolejnej nicości i następnej i jeszcze jednej..
Kroki. Delikatne, zbliżające się kroki. Głosy ludzi starających się mówić cicho.
- Śpi - odezwał się daleki głos. - Proszę jej nie niepokoić. 
Zapach tweedu, fajki, znajomego płynu po goleniu. Wiedziała, że stoi przy niej David. A obok 
nieskazitelny zapach doktora Jeffersa.
Nie otwierała oczu.
- Nie śpię - powiedziała cicho. To było zaskoczenie, ulga że mogła mówić, że nie była martwa.
- Alice - powiedział ktoś i wiedziała, że to David znajduje się za jej zamkniętymi powiekami, że to 
jego ręce ściskają jej zmęczoną dłoń.
Chciałbyś zobaczyć mordercę, Davidzie, pomyślała. Po to tu przyszedłeś, prawda?
David pochylał się nad nią. Otworzyła oczy. Spojrzała na pokój. Osłabłą dłonią odsunęła kołdrę.
Morderca patrzył na Davida Leibera spokojnymi błękitnymi oczami w czerwonej twarzy. Oczami, 
które skrzyły się gdzieś w głębi.
- O rany! - zawołał wesoło David Leiber. - Jaki śliczny chłopak!
Dr Jeffers czekał na Leibera, gdy ten zjawił się w szpitalu, żeby zabrać do domu żonę i nowo 
narodzone dziecko. Wskazał mu fotel w swoim gabinecie, podał cygaro. Sam także zapalił, usiadł 
na krawędzi biurka i z ponurą miną wypuszczał dym. Potem odchrząknął, spojrzał _Davidowi 
prosto w oczy i oświadczył:
- Twoja żona nie lubi tego dziecka, Dave.
- Co!?
- To było dla niej ciężkie przeżycie, ten poród. Przez najbliższy rok będzie potrzebowała więcej 
uczucia. Nie mówiłem ci o tym ale na izbie porodowej wpadła w histerię. Mówiła dziwne rzeczy. 
No cóż, być może całą sprawę wyjaśnią dwa pytania - zaciągnął się cygarem. - Czy chcieliście 
tego dziecka, Dąve?
- Tak. Planowaliśmy je. Razem. Alice była taka szczęśliwa, kiedy w zeszłym roku...
- Mmm... Więc to trudniejszy problem. Ponieważ gdybyście nie planowali tego dziecka, mógłby to 
być prosty przypadek matki, która nienawidzi samego macierzyństwa. Ale to nie pasuje do Alice. - 
Dr Jeffers wyjął cygaro z ust i potarł dłonią policzek. - A zatem to coś innego. Być może jakieś 
utajone wspomnienie z dzieciństwa, które teraz się ujawniło. Może po prostu chwilowe zwątpienie 
i nieufność matki, która przeżyła wielki ból i przeczucie bliskiej śmierci. Jeśli tak, to czas powinien 
wkrótce wyleczyć te rany. Ale jeżeli sprawy nie wrócą do normy, to wpadnijcie do mnie we 
trójkę. Zawsze chętnie widzę starych przyjaciół, prawda? Proszę, weź sobie jeszcze cygaro dla... 
hm... dla dziecka.
Było jasne wiosenne popołudnie. Wóz sunął po szerokich, obramowanych drzewami alejach. 
Błękitne niebo, kwiaty, ciepły wiatr. David mówił bez przerwy, zapalił cygaro i mówił dalej. Alice 
odpowiadała krótko, cichym głosem, trochę uspokojona podróżą. Lecz nie przytulała dziecka na 
tyle mocno ani na tyle po matczynemu, by ukoić dziwny ból w duszy Davida. Mogło się zdawać, 
że trzyma porcelanową figurkę.
Spróbował serdeczności.
- Jak mu damy na imię? - zapytał.
Alice Leiber -spoglądała na migające za oknami drzewa.
- Nie decydujmy na razie - odparła. - Wolałabym zaczekać, aż znajdziemy mu jakieś wyjątkowe 
imię. Nie dmuchaj na niego dymem.
Jej zdania płynęły monotonnie, bez żadnej różnicy w tonie. Ostatnia uwaga nie zawierała 
niepokoju ani wyrzutu zatroskanej matki. Po prostu została wypowiedziana.
Zaniepokojony David wyrzucił cygaro przez okno.
- Przepraszam.
Dziecko leżało, w zgięciu matczynego ramienia, a cienie słońca i drzew raz po raz zmieniały jego 
twarz. Błękitne oczy otwierały się jak dwa świeże wiosenne kwiaty. Z jego ruchliwych, różowych 
warg dobiegały ciche mlaśnięcia.
Alice spojrzała na dziecko i David poczuł, że drży wsparta o jego ramię.
- Zimno? - zapytał. 
- Chłodno. Lepiej podnieś szybę, Dave.
To było coś więcej niż chłód. Zamyślony zamknął okno.

Kolacja.
David Leiber przyniósł malca z dziecinnego pokoju i usadowił go w niezwykłej pozycji, wspartego 
o stos poduszek, w świeżo kupionym dziecinnym krzesełku.
Alice w skupieniu obserwowała ruchy swego noża i widelca.
- Jest jeszcze za mały na krzesełko - zauważyła,
- Ale to tak przyjemnie, jak tu siedzi - odparł radośnie Leiber. - Wszystko jest przyjemne. W 
biurze tak samo., Mam zamówień po same, uszy. Jeśli nie będę uważał, to zarobię w tym roku 
następne piętnaście tysięcy. Oj, popatrz na Juniora! Zapluł się cały!
Wyciągnął rękę, by wytrzeć dziecku brodę. Kątem oka zauważył, że Alice nawet nie spojrzała. 
Powoli odłożył serwetkę,
- Cóż, nie było to pewnie szczególnie ciekawe - stwierdził wróciwszy do swego talerza. Był lekko 
zirytowany i to tłumiło inne argumenty. - Ale można by oczekiwać, że matka zainteresuje się 
własnym dzieckiem.
Alice gwałtownie uniosła głowę.
- Nie mów tak. Nie przy nim. Później, jeśli już musisz.
- Później? - krzyknął. - Przy nim czy nie, co za różnica? - uspokoił się nagle, zastanowił, zrobiło 
mu się przykro. - Już dobrze. W porządku. Wiem, jak to jest.
Po kolacji pozwoliła mu zanieść dziecko na górę. Nie powiedziała, żeby zaniósł; pozwoliła mu.
Kiedy wrócił, stała obok radia. Słuchała muzyki, lecz nie słyszała jej. Miała zamknięte oczy, jak-by 
się zastanawiała, wsłuchiwała w siebie.
I nagle była przy nim, szybko i cicho; ta sama. Nic się nie zmieniło. Jej wargi odnalazły go, 
zatrzymały. Był oszołomiony. Nagle roześmiał się głośno. Teraz, kiedy dziecko było na górze 
poza tym pokojem, znowu zaczęła oddychać, znów żyła. Była wolna. Szeptała do niego, 
pospiesznie, bez końca.
- Dziękuję, dziękuję, kochanie. Za to, że jesteś sobą. Zawsze. Niezawodny, tak bardzo 
niezawodny!	
Musiał się roześmiać.
- Ojciec powiedział mi: "Synu, musisz dbać o swoją rodzinę".
Zmęczonym gestem złożyła na jego szyi swe ciemne, lśniące włosy.
- Przedobrzyłeś. Czasami chciałabym, żeby znów było tak jak wtedy, kiedy się pobraliśmy. Żadnej 
odpowiedzialności nic prócz nas samych. Żadnych... żadnych dzieci.
Zbyt gwałtownie chwyciła go za rękę. Nienaturalnie skupiona twarz zapłonęła odmiennością.
- Pojawił się trzeci element. Przedtem byłaś tylko ty i ja. Chroniliśmy siebie nawzajem. Teraz 
chronimy dziecko, lecz od niego nie zyskujemy ochrony. Rozumiesz? Kiedy leżałam w szpitalu 
miałam czas na myślenie o różnych sprawach. Świat jest zły...
- Tak sądzisz? - przerwał.
- Tak. Ale bronią nas przed nim prawa. A tam, gdzie nie ma praw, chroni nas miłość. Moja miłość 
osłania cię przed krzywdą, jaką mogłabym ci wyrządzić. Jesteś podatny na moje ciosy, przede 
wszystkim na moje, lecz miłość to twoja tarcza. Nie czuję lęku przed tobą, gdyż miłość tłumi 
twoje irytacje, nienaturalne instynkty, nienawiści i niedojrzałe odruchy. Ale... ale co z dzieckiem? 
Jest za małe, by znać miłość albo prawa miłości, wiedzieć cokolwiek... póki go nie nauczy-my. A 
do tego czasu jesteśmy wobec niego bezbronni.
- Bezbronni? Wobec dziecka? - odsunął ją od siebie i zaśmiał się cicho.
- Czy dziecko zna różnicę między złem i dobrem? - spytała.
- Nie. Ale nauczy się.
- Ale dziecko jest tak niedoświadczone, amoralne, pozbawione sumienia... - argumentowała. 
Potem przerwała nagle i wypuściła go z objęć. - Ten hałas! Co to było?
Leiber rozejrzał się.
- Nic nie słyszałem.
- To stamtąd - powiedziała powoli, wpatrzona w drzwi do biblioteki.
Leiber przeszedł przez pokój, otworzył drzwi, zapalił i zgasił światło.
- Nic nie ma - stwierdził wracając do żony. - Jesteś zmęczona. Marsz do łóżka, ale już!
Zgasili światło i w milczeniu ruszyli schodami w górę. Na piętrze zatrzymała się.
- Mówiłam głupstwa, skarbie. Wybacz. Jestem przemęczona. Rozumiał i powiedział jej to. 
Na chwilę zatrzymała się z wahaniem przy drzwiach pokoju dziecinnego. Potem gwałtownie 
szarpnęła mosiężną klamkę i weszła do środka. Patrzył, jak podchodzi do łóżeczka - niezbyt 
ostrożnie; jak pochyla się i sztywnieje, jakby ktoś uderzył ją w twarz.
- David!
Leiber podszedł do łóżeczka.
Twarz dziecka była jaskrawo czerwona i silnie spocona. Małe różowe wargi poruszały się. 
Jasnoniebieskie oczy wyglądały, jakby ktoś wyciskał je na zewnątrz. Chłopczyk machał drobnymi 
czerwonymi rączkami.
- Och, płakał przed chwilą - stwierdził Leiber.
- Tak sądzisz? - Alice, osłabła nagle, chwyciła mocno poręcz
łóżeczka. - Nic nie s ł y s z a ł a m.	-
- Drzwi były zamknięte.
- Czy to dlatego tak ciężko oddycha i ma zaczerwienioną twarz?
- Oczywiście. Biedny maluch. Płakał, zupełnie sam po ciemku. Lepiej niech dzisiaj śpi w naszym 
pokoju. Może się znowu rozpłakać.
- Rozpuszczasz go - stwierdziła.
Leiber wiedział, że Alice przygląda się mu, jak przetacza łóżeczko do ich sypialni. Rozebrał się 
bez słowa i usiadł na brzegu łóżka. Nagle uniósł głowę, zaklął pod nosem i pstryknął palcami.
-- Niech to diabli. Zapomniałem ci powiedzieć. W piątek muszę lecieć do Chicago.
- Och, Davidzie - wyglądała jak mała, zagubiona dziewczynka. - Tak szybko?
- Odkładałem ten wyjazd przez dwa miesiące i teraz sytuacja jest taka, że muszę lecieć.
- Boję się zostać sama.
- Do piątku będziemy ,mieli nową kucharkę. Będzie z tobą przez cały czas. W razie czego 
wystarczy zawołać. Wyjadę tylko na parę dni.
- Jednak się boję. Nie wiem czego. Nie uwierzyłbyś, gdybym ci powiedziała. Chyba tracę rozum.
Leżał już. Zgasiła światło; słyszał, jak obchodzi łóżko dookoła, jak odsuwa kołdrę i wślizguje się 
do środka. Poczuł obok siebie ciepły, kobiecy zapach.
- Jeżeli chcesz, żebym został jeszcze przez kilka dni, to może mógłbym...
- Nie - odparła bez przekonania. - Jedź. Wiem, że to ważne. Ja po prostu cały czas myślę o tym, 
co ci mówiłam. Prawo, miłość i ochrona. Miłość chroni cię przede mną. Ale dziecko... - 
odetchnęła głęboko. - Co chroni cię przed nim, Davidzie?
Zanim zdążył odpowiedzieć, zanim zdążył ją zapewnić, jak niemądre są jej obawy, włączyła nocną 
lampkę.
- Popatrz - wskazała palcem.
Dziecko leżało całkiem rozbudzone w swoim łóżeczku i wpatrywało się w niego uważnie i 
badawczo swoimi błękitnymi, oczami. Światło zgasło.  Czul, jak drży przytulona do niego.
- To niezbyt ładnie bać się czegoś, co urodziłam - ściszyła głos, mówiła gwałtownie, szorstko i 
szybko. - Ale on próbował mnie zabić! Leży tam, słucha naszej rozmowy i czeka, aż wyjedziesz, 
żeby mógł znowu spróbować! Przysięgam!
Zaczęła szlochać.
- Proszę cię - powtarzał starając się jakoś ją uspokoić. - Przestań. Proszę.
Długo płakała w ciemności i uspokoiła się bardzo późno. Drżała jeszcze, lecz jej oddech stał się 
spokojny, ciepły, regularny. Drgnęła raz jeszcze i zasnęła.
On drzemał.
I na moment przed tym, jak zaciążyły mu powieki, nim zatonął w głębokiej fali snu, do-słyszał 
osobliwy cichy dźwięk czuwania i świadomości.
Głos  małych, wilgotnych, różowo elastycznych warg.
Dziecko.
A potem -  sen.

Rankiem świeciło słońce.  Alice uśmiechała się.
David Leiber kołysał swoim zegarkiem nad łóżeczkiem.
- Patrz, maluchu. Coś błyszczącego. Coś ładnego. Tak, tak. Ślicznie błyszczy.
Alice uśmiechnęła się. Kazała mu ruszać, lecieć do Chicago, postara się być dzielną dziewczynką, 
nie ma się o co martwić.
Samolot odleciał na wschód z Leiberem na pokładzie. Było dużo nieba, dużo słońca, dużo chmur, 
a potem Chicago wyskoczyło zza horyzontu. Leiber wpadł w gorączkę zamówień, planowania, 
przyjęć, wizyt, telefonów, kłótni na konferencjach. W przerwach pospiesznie przełykał kawę, ale 
codziennie pisał listy i wysyłał telegramy mówiące Alice i dziecku krótkie, miłe, proste słowa. 
Wieczorem szóstego dnia wezwano go do telefonu. Los Angeles.
- Alice?
- Nie, Dave. Tu Jeffers.
- Doktorze!
- Nie denerwuj się, synu. Alice zachorowała. Najlepiej wracaj pierwszym samolotem do domu. To 
zapalenie płuc. Zrobię, co będę mógł, chłopcze. Niedobrze, że to tak krótko po porodzie. 
Potrzebuje teraz dużo siły.
Leiber upuścił słuchawkę na widełki. Hotelowy pokój rozpływał się i rozpadał.
- Alice - powiedział nieprzytomnie i ruszył do drzwi.

Samolot leciał na zachód, pojawiła się Kalifornia i dla Leibera, już w domu, nagle zmaterializowała 
się leżąca w łóżku Alice. Dr Jeffers stał koło okna, a Leiber czuł swoje stopy, jak przesuwają się 
wolno, coraz bardziej i bardziej materialne, a kiedy stanął przy jej łóżku, wszystko znów było całe, 
trwałe, rzeczywiste.
Nikt się nie odzywał. Alice uśmiechała się blado. Jeffers zaczął coś mówić, lecz niewiele z tego 
docierało do Davida.
- Twoja żona jest zbyt dobrą matką, synu. Bardziej martwiła się o dziecko niż o siebie.
Policzek Alice drgnął, a potem...
Zaczęła mówić. Nareszcie mówiła tak jak matka. Ale... czy naprawdę? Czy to nie cień gniewu, 
strachu, odrazy brzmiał w jej głosie?
- Mały nie chciał spać - mówiła Alice. - Myślałam, że jest chory. Leżał w swoim łóżeczku i patrzył. 
A późno w nocy płakał. Głośno. Całą noc, do rana. Nie mogłam go uspokoić. Nie mogłam spać.
- Była tak zmęczona, że wpadła w zapalenie płuc - pokiwał głową Jeffers. - Ale teraz jest na-
pchana po uszy sulfonamidami , i nic jej nie-grozi.
Leiber poczuł, że słabnie.
- A dziecko? Co z chłopcem?
- Zdrów jak ryba.
- Dziękuję, doktorze.
Jeffers pożegnał się, cicho otworzył drzwi i odszedł. Leiber przysłuchiwał się jego krokom.

- David!
Obejrzał się słysząc jej szept.
- To znowu dziecko - powiedziała. - Próbowałam się przekonywać, jaka jestem głupia. Ale on 
wiedział, że jestem osłabiona po szpitalu. Więc krzyczał całymi nocami. A kiedy nie krzyczał, był 
zbyt spokojny. Gdy zapalałam światło, leżał i patrzył.
Leiber zadrżał. Pamiętał, że sam widział dziecko czuwające w ciemności. Czuwające późno w 
nocy, kiedy dzieci powinny spać. Odepchnął od siebie tę myśl. To było szaleństwo.
Alice mówiła dalej.
- Chciałam go zabić. Tak, chciałam. Godzinę po tym, jak wyjechałeś, poszłam do jego pokoju i 
chwyciłam go za szyję. Stałam tak bardzo długo i myślałam. Bałam się. Potem przykryłam mu 
twarz poduszką, odwróciłam na brzuszek, przycisnęłam i wybiegłam.
Próbował jej przerwać.
- Nie, pozwól mi skończyć - powiedziała szorstko, wpatrzona w ścianę. - Kiedy wyszłam z 
pokoju, pomyślałam: to takie proste. Dzieci codziennie' umierają od zaduszenia. Nikt się nigdy nie 
dowie. Ale kiedy wróciłam, żeby zobaczyć go martwego, on żył! Tak, Davidzie, żył; odwrócił się 
na plecy, żył, uśmiechał się i oddychał. Potem nie potrafiłam już go dotknąć. Może kucharka się 
nim zajmowała, nie wiem. Wiem tylko, że jego krzyk nie pozwalał mi zasnąć; zastanawiałam się 
po całych nocach, chodziłam po pokojach, a teraz jestem chora - kończyła już. - To dziecko leży 
tam teraz, i obmyśla sposób zabicia mnie.
To było wszystko, na co wystarczyło jej sił. Zamknęła oczy i po chwili już spała. David Liber stał 
nad nią jeszcze przez długi czas. Mózg zastygł w jego głowie. Nie drgnęła nawet jedna komórka.

Następnego ranka mógł zrobić tylko jedno. Wkroczył do biura doktora Jeffersa, opowiedział mu 
wszystko i słuchał pełnych wyrozumiałości tłumaczeń lekarza.
- Rozważmy wszystko spokojnie, synu. To całkiem naturalne, że czasem matki nienawidzą swoich 
dzieci. Jest na to specjalny termin: ambiwalencja. Zdolność do nienawidzenia kogoś, kogo się 
kocha. Kochankowie często czują do siebie nienawiść, podobnie jak dzieci do matek.
- Ja nie nienawidziłem   swojej  matki - przerwał Leiber. 
- Nie przyznasz się do tego, to oczywiste. Ludzie nie chcą przyznawać się do nienawiści do 
swoich najbliższych.
- A więc, Alice nienawidzi swojego dziecka.
- Najlepiej ująć to tak: ma obsesję. Poszła o krok dalej niż zwykła, normalna ambiwalencja. Wini 
dziecko za ciężki poród i za chorobę. Dokonuje projekcji swoich problemów przerzucając 
odpowiedzialność na pierwszy z brzegu obiekt, którego może użyć. Wszyscy to robimy. 
Potykamy się o krzesło i klniemy na meble, nie na własną niezgrabność. Nie trafiamy w piłkę 
golfową i obwiniamy murawę albo kij. Mogę ci tylko powtórzyć to, co już raz mówiłem. Poszukaj 
sposobów okazania jej swojego uczucia. Postaraj się udowodnić, jak nieszkodliwe i niewinne jest 
dziecko. Po jakimś czasie Alice uspokoi się i pokocha je. Jeśli nie przyjdzie do siebie w ciągu 
mniej więcej miesiąca, to wpadnij. Polecę ci jakiegoś dobrego psychiatrę. A teraz leć już i przestań 
być taki ponury.
Nadeszło lato i sprawy stały się łatwiejsze i bardzie normalne. Leiber nigdy nie zapominał być 
opiekuńczym wobec żony. Ona z kolei chodziła na długie spacery i wracała do sił. Rzadko 
zdarzały się jej wybuchy emocji.
Aż pewnego razu o północy, kiedy nagły letni wiatr szalał wokół domu wstrząsając drzewami niby 
lśniącymi tamburynami, Alice obudziła się drżąca i wsunęła w ramiona męża,
- Coś jest w pokoju - powiedziała. - Patrzy na nas. Zapalił światło.
- Przyśniło ci się - stwierdził. - Ale i tak jest coraz lepiej. Już dawno się nie bałaś.
Westchnęła, a on zgasił lampkę. Wciąż trzymał ją w ramionach myśląc, jakim jest niezwykłym i 
słodkim stworzeniem.
Aż usłyszał, że drzwi sypialni otwierają się na kilkanaście centymetrów.
Nikogo przy nich nie było. Otworzyły się bez powodu. Wiatr ucichł.
Czekał. Zdawało mu się, że leży tak w ciemności przez godzinę.
Potem, jakby z jękiem małego meteoru ginącego w olbrzymiej, atramentowoczarnej otchłani 
kosmosu, w pokoju dziecinnym zapłakało dziecko.
To był delikatny, samotny dźwięk, gdzieś pomiędzy ciemnością, oddechem kobiety w jego 
ramionach i wiatrem, znów zaczynającym poruszać koronami drzew.
Leiber policzył do pięćdziesięciu. Płacz trwał nadal.
Wreszcie, ostrożnie wysunąwszy się z objęć Alice, wstał z łóżka, włożył pantofle i na palcach 
wyszedł z pokoju.
Zejdzie na dół, myślał zmęczony, podgrzeje trochę mleka i...
Ciemność usunęła się spod niego. Jego stopa ześliznęła się i odskoczyła. Odskoczyła w pustkę...
Wyciągnął przed siebie ręce i rozpaczliwie uchwycił się poręczy. Jego ciało przestało padać. 
Zaklął.
Potknął się o coś miękkiego. To coś zaszurało, spadło o kilka stopni w dół i zatrzymało się. W 
uszach mu dzwoniło, serce tłukło się gdzieś pod krtanią, dusząco i boleśnie.
Dlaczego ludzie zostawiają różne rzeczy porozrzucane po całym domu? Macał ręką w 
poszukiwaniu przedmiotu, przez który nieomal zleciał na głowę ze schodów.
Jego ręka zamarła w zaskoczeniu. Głośno wciągnął powietrze.
To co trzymał, było zabawką. Dużą, niezgrabną szmacianą lalą, którą kupił dla...
Dla d z i e c k a.

Następnego dnia Alice odwiozła go do pracy.
W połowie drogi zwolniła, zjechała na krawężnik i zatrzymała się. Potem spojrzała na męża.
- Chcę pojechać na wakacje. Nie wiem, czy dasz teraz radę, kochanie, ale jeśli nie, to proszę, 
pozwól mi jechać samej. Na pewno znajdziemy kogoś, kto zajmie się dzieckiem. Po prostu muszę 
wyjechać. Myślałam, że wyrastam z tego... tego uczucia. Ale nie. Nie mogę wytrzymać z nim w 
jednym pokoju. A on patrzy na mnie, jakby też mnie nienawidził. Muszę wyjechać, zanim coś się 
stanie.
Wysiadł, obszedł samochód dookoła, kiwnął ręką, by się przesiadła, i otworzył drzwi.
- Najlepiej będzie, jak zobaczysz się z dobrym psychiatrą. Jeżeli on zaleci wakacje, dobrze. Ale to 
nie może tak dłużej trwać. Żołądek skręca mi się od tego. - Siadł za kierownicą i włączył silnik. - 
Ja poprowadzę.
Opuściła głowę; z wysiłkiem powstrzymywała łzy. Spojrzała na niego, kiedy hamował koło biura.
- Dobrze. Zamów mi wizytę. Porozmawiam, z kim tylko będziesz chciał, Davidzie.
Stał na krawężniku i patrzył, jak odjeżdża, a wiatr rozwiewał jej długie, lśniące włosy. W chwilę 
później zadzwonił z biura do Jeffersa i załatwił wizytę u godnego zaufania psychiatry. To było to.

Praca nie szła mu zbyt dobrze. Wszystkie sprawy plątały się i przez cały czas widział Alice we 
wszystkim, na co popatrzył. Tak wiele swoich lęków zdołała mu przekazać. Właściwie przekonała 
go, że dziecko jest jakieś nienaturalne. Pod koniec dnia odczuwał już tylko zmęczenie, pulsujący 
ból głowy i przemożne pragnienie powrotu do domu.
Co by się stało, gdybym powiedział Alice o tej lalce, o którą potknąłem się na schodach, 
zastanawiał się w windzie. Boże, t o doprowadziłoby ją do histerii. Nie, nigdy jej nie powiem. W 
końcu to tylko przypadek.
Był jeszcze jasny dzień, gdy wracał taksówką. Przed swoim domem w Brentwood zapłacił 
kierowcy i wolno ruszył betonowym chodnikiem ciesząc się wciąż padającym z nieba światłem 
dnia. Biała kolonialna fasada domu robiła wrażenie dziwnie cichej i opuszczonej. Przypomniał 
sobie, że to czwartek, kucharka ma wychodne i Alice musiała upichcić coś sama albo zjeść gdzieś 
na mieście.
Odetchnął głęboko. Słyszał samochody jadące aleją, dwie przecznice dalej. Przekręcił klucz w 
zamku.
Wszedł, odłożył kapelusz i neseser na krzesło, zaczął zdejmować płaszcz i rozejrzał się.
Gasnące światło dnia spływało po klatce schodowej z okna w dachu. Tam gdzie padało, nabierało 
jaskrawych barw szmacianej lalki leżącej w dziwacznej pozycji u stóp schodów.
Nie zwracał jednak uwagi na szmacianą lalkę.
Mógł tylko patrzeć, nie ruszać się i znów patrzeć na Alice. Leżała blada, z rękami wyciągniętymi 
w groteskowym, przerwanym geście. Leżała u stóp schodów.
Nie żyła.
W domu słychać było jedynie uderzenia jego serca.
Alice nie żyła.
Uniósł jej głowę, dotknął palców. Podniósł ciało. Ale ona nie żyła. Wypowiedział jej imię, głośno, 
wiele razy, i znowu próbował tuląc ją do siebie oddać jej trochę ciepła, które utraciła. Nie 
pomagało.
Wstał. Musiał gdzieś dzwonić; nie pamiętał. Nagle był na górze. Otworzył drzwi pokoju 
dziecinnego, wszedł do środka i pustym wzrokiem popatrzył na łóżeczko. Coś gniotło go w 
żołądku. Widział niezbyt wyraźnie.
Dziecko miało zamknięte oczy, lecz jego twarz była czerwona i mokra od potu, jakby płakało 
długo i głośno.
- Ona nie żyje - powiedział Leiber do dziecka. - Nie żyje. Zaczął się śmiać. Ciągle jeszcze się 
śmiał, gdy wszedł doktor Jeffers i mocno uderzył go w twarz.
- Przestań! Weź się w garść, synu.
- Spadła ze schodów, doktorze. Potknęła się o szmacianą lalkę i spadła. Ja sam potknąłem się o nią 
poprzedniej nocy. A teraz... Lekarz chwycił go za ramiona i potrząsnął.
- Doktorze, doktorze - powiedział niezbyt przytomnie Leiber. - To zabawne. Zabawne. 
Wymyśliłem wreszcie imię dla dziecka.
Jeffers nie odpowiedział.
Leiber podparł głowę drżącymi dłońmi i oświadczył:
- Mam zamiar ochrzcić go w przyszłą niedzielę. Wie pan, jak mu dam na imię? Będę... będę go 
nazywał... Lucyfer!

Była jedenasta w nocy. Przez dom przewinęło się mnóstwo dziwnych ludzi, którzy zabrali ze sobą 
najważniejsze: Alice.
David Leiber usiadł w bibliotece naprzeciwko doktora.
- Alice nie była szalona - powiedział wolno. - Miała powody, żeby bać się dziecka. Jeffers 
westchnął.
- Teraz sam wpadasz w ten wzorzec. Ona obwiniała dziecko o swoją chorobę, a teraz t y ob-
winiasz je o jej śmierć. Alice potknęła się o zabawkę, pamiętaj. Nie możesz mieć pretensji do 
dziecka.
- Do Lucyfera?
- Przestań nazywać go Lucyferem! Leiber pokręcił głową.
- Alice słyszała jakieś hałasy w nocy. Jakby ktoś nas szpiegował. Chcesz wiedzieć co to by-ło? 
Powiem ci. To było dziecko! Tak, m ó j syn! Czteromiesięczny, pełzający nocą ciemnym 
korytarzem, słuchający naszych rozmów. Słyszący każde słowo! - Złapał za poręcze fotela. - A 
kiedy zapalałem światło... Dziecko jest małe. Może się doskonale schować za jakiś mebel, za 
drzwi, pod ścianą, poniżej poziomu wzroku.
- Przestań! - zażądał Jeffers.
- Pozwól mi powiedzieć, co myślę, bo zwariuję. Kiedy wyjechałem do Chicago, kto nie po-zwalał 
Alice zasnąć, zmęczył ją i osłabił tak, że dostała zapalenia płuc? Dziecko! A kiedy nie umarła, 
próbował zabić mnie. To było proste: zostawić lalkę na schodach, a potem krzyczeć tak długo, aż 
ojciec mając dość tego płaczu wstanie, żeby zejść na dół i podgrzać mleko, i potknie się; 
Prymitywna sztuczka, ale skuteczna., Mnie się udało. Lecz Alice nie żyje. David Leiber przerwał 
na chwilę, na tyle długą, by zapalić papierosa.
- Powinienem się zorientować. Zapalałem światło w środku nocy, wiele razy, a on leżał z 
otwartymi oczami. Większość dzieci śpi prawie cały czas, bez przerwy. Ale nie t o. To czuwa i... 
myśli.
- Niemowlęta nie myślą - przerwał Jeffers.
- Więc czuwa i robi to, co może zrobić ze swoim mózgiem. Do diabła, co właściwie wiemy o 
mózgu niemowlaka? Miał powody, żeby nienawidzić Alice; podejrzewała, że jest tym, czym jest - 
na pewno nie zwyczajnym człowiekiem.
Leiber pochylił się w stronę doktora.
- To wszystko się wiąże. Przypuśćmy, że kilkoro dzieci z tych wszystkich milionów rodzi się 
takich, że natychmiast potrafią poruszać się, widzieć, słyszeć, myśleć. Wiele owadów jest 
samowystarczalnych od momentu narodzin. W ciągu kilku dni przystosowuje się większość 
ssaków i ptaków. Małym ludziom potrzeba lat, zanim nauczą się mówić i poruszać na niepewnych 
nogach. Ale przypuśćmy, że jedno dziecko na milion jest... dziwne. Urodzone z pełnią 
świadomości, instynktownie zdolne do myślenia. Czy nie byłby to doskonały kamuflaż, znakomite 
maskowanie tego, co chciałoby zrobić? Mogłoby udawać zwykłego, słabego, płaczącego, nic nie 
widzącego malucha. Zużywając tylko trochę energii potrafiłoby raczkować po ciemnym domu i 
słuchać. I jak łatwo by mu było podkładać pułapki na schodach. Jak łatwo płakać po całych 
nocach, żeby zamęczyć matkę. Jak łatwo, podczas porodu, być tak blisko niej, że kilka zręcznych 
działań spowoduje zapalenie otrzewnej!
- Na miłość boską! - Jeffers zerwał się na nogi. - To co mówisz, jest odrażające!
- To, o c z y m mówię, jest odrażające. Ile matek zmarło przy porodzie? Ile wykarmiło niezwykłe 
małe niesamowitości, w ten czy inny sposób przynoszące śmierć? Dziwne, czerwone stworzonka z 
mózgami, które działają w szkarłatnej ciemności, jakiej nie możemy się nawet domyślać? 
Pierwotne małe mózgi, przepełnione pamięcią gatunku, nienawiścią i okrucieństwem. Pytam cię, 
doktorze, co jest na świecie bardziej samolubnego niż dziecko? Nic! Nie istnieje nic tak 
egoistycznego, aspołecznego, samolubnego - nic!
Jeffers zmarszczył brwi i bezradnie pokręcił głową.
Leiber odłożył papierosa.
- Nie przypisuję dziecku dużej siły. Tyle tylko, by słuchać przez cały czas. By płakać po nocach. 
To dosyć; nawet więcej niż dosyć.
Jeffers spróbował żartu.
- Więc to morderstwo. A morderstwo musi mieć motyw. Wymyśl jakiś motyw dla dziecka. Leiber 
miał już gotową odpowiedź.
- Czy jest coś bardziej spokojnego, bardziej sennie szczęśliwego, zadowolonego, wypoczętego, 
nakarmionego, zaspokojonego, nie znającego kłopotów niż nienarodzone dziecko? Nie. Unosi się 
w sennym mrocznym wirze bezczasowego cudu, ciepłego pożywienia i ciszy. Senne marzenie 
spowija jego świat. I nagle jest skłaniane do opuszczenia legowiska, zmuszane do wyjścia, 
wypychane w hałaśliwy, nieczuły, egoistyczny, nerwowy i bezlitosny świat, gdzie musi polować i 
żywić się tym, co upoluje, poszukiwać ginącej miłości, która była kiedyś jego niezaprzeczalnym 
prawem, spotykać zamieszanie zamiast wewnętrznej ciszy i zachowawczej drzemki. I noworodek 
odrzuca to. Odrzuca wszystkimi miękkimi, delikatnymi włóknami swego maleńkiego ciała. 
Nienawidzi ostrego, zimnego powietrza, ogromnych przestrzeni, nagłego odejścia znanych rzeczy. 
A kto odpowiada za to rozczarowanie, to okrutne zdjęcia zaklęcia? Matka. I tak dziecko ma 
kogoś, kogo może nienawidzić i nienawidzi całą mocą swego małego umysłu. Matka odepchnęła 
go, odrzuciła. A ojciec nie jest lepszy. Jego też zabić! Na swój sposób też jest winien!
- Gdyby to, co mówisz, miało być prawdą - przerwał mu Jeffers - to każda kobieta na świecie mu-
siałaby patrzeć na swoje nowo narodzone dziecko jak na coś przerażającego, coś 
przyprawiającego o dreszcze.
- A dlaczego nie? Czy dziecko nie ma doskonałego alibi? Chronią go tysiące lat uznanych wierzeń 
medycznych. Ze wszystkich obserwacji wynika, że jest bezradne, za nic nie odpowiada. Dziecko 
rodzi się nienawidząc. I z biegiem czasu sprawy pogarszają się zamiast polepszać. Niemowlęciu 
poświęca się z początku sporo uwagi i troski. Ale czas mija i to się zmienia. Zaraz po urodzeniu 
dziecko dysponuje wielką siłą. Siłą zmuszającą rodziców do robienia różnych głupstw, kiedy się 
rozpłacze albo zakaszle, do podskakiwania, kiedy krzyknie. Ale w miarę jak mijają miesiące, 
dziecko czuje, że nawet ta siła wymyka mu się szybko, na zawsze, by nigdy już nie powrócić. 
Dlaczego nie ma się starać jej utrzymać? Dlaczego nie ma walczyć o pozycję wtedy, kiedy 
przemawiają za tym wszystkie okoliczności? W przyszłych latach będzie za późno, by wyrazić 
swoją nienawiść. Trzeba uderzyć teraz. Głos Leibera był bardzo cichy, bardzo miękki.
- Mój mały chłopczyk, leżący nocą w swoim łóżeczku, ze spoconą, czerwoną twarzą, nie mogący 
złapać tchu. Od płaczu? Nie. Od upartego, boleśnie powolnego wychodzenia z łóżeczka, od 
czołgania się po długich, ciemnych korytarzach. Mój mały synek. Chcę go zabić.
Jeffers podał mu szklankę wody i kilka tabletek.
- Nikogo nie będziesz zabijał. Prześpisz się dwadzieścia cztery godziny, to może zmienisz zdanie. 
Zażyj to.
Leiber popił tabletki i pozwolił zaprowadzić się na górę do sypialni. Płakał, kiedy doktor układał 
go w łóżku.

Następnego ranka Jeffers podjechał pod dom Leibera. To był ładny ranek i doktor przybył tu, by 
zalecić pacjentowi odpoczynek na wsi. Tamten pewnie będzie jeszcze spał. Dostał dość środków 
nasennych, żeby nie obudzić się przez co najmniej piętnaście godzin.
Jeffers przycisnął dzwonek. Żadnej odpowiedzi. Służąca jeszcze nie wróciła, za wcześnie. 
Popchnął frontowe drzwi, stwierdził, że są otwarte, i wszedł do środka. Odłożył walizeczkę na 
najbliższe krzesło.
Coś białego usunęło się z pola widzenia - coś jakby wrażenie ruchu na szczycie schodów. Jeffers 
nie zwrócił na to uwagi.
W domu śmierdziało gazem.
Jeffers pognał na górę i wpadł do sypialni Leibera.
Mężczyzna leżał nieruchomo na łóżku, a w pokoju aż gęsto było od gazu uciekającego z sykiem z 
otwartego palnika pod ścianą koło drzwi. Jeffers zakręcił go, poodsuwał wszystkie okna i biegiem 
wrócił do ciała.
Było zimne. Leiber nie żył od kilku godzin.
Kaszląc gwałtownie, z załzawionymi oczami doktor wybiegł z pokoju. Leiber nie odkręcił gazu 
sam. Nie mógł. Te proszki go powaliły, nie obudziłby się do południa. To nie było samobójstwo. 
A może jednak, może istniała choć minimalna możliwość?
Przez pięć minut Jeffers stał nieruchomo w hallu. Potem podszedł do drzwi pokoju dziecinnego. 
Otworzył je, wszedł do środka i pochylił się nad łóżeczkiem.
Było puste.
Przez pół minuty stał przy nim kołysząc się lekko, po czym powiedział, nie zwracając się do 
nikogo konkretnego:
- Te drzwi się zatrzasnęły. Nie mogłeś wrócić do łóżeczka, gdzie byłbyś bezpieczny. Nie 
uwzględniłeś zatrzaśnięcia drzwi. Taki drobiazg jak drzwi może zniszczyć najlepszy nawet plan. 
Znajdę cię gdzieś w domu. Będziesz się krył udając, że jesteś czymś innym, niż jesteś.
Był oszołomiony. Położył dłoń na czole i uśmiechnął się blado.
- Zaczynam mówić jak Alice i David. Ale nie mogę ryzykować. Niczego nie jestem pewien, ale nie 
mogę ryzykować.
Zszedł na dół, otworzył swoją lekarską walizeczkę, wyjął z niej coś i ukrył w dłoniach.
Coś zaszeleściło w głębi hallu. Coś bardzo małego i bardzo cichego. Jeffers odwrócił się 
gwałtownie i zrobił kilka pewnych, szybkich kroków przed siebie.
- Musiałem operować, by sprowadzić cię na świat. A teraz mogę chyba operować, by...




Ray Bradbury
