Autor: Nina Kiriki Hoffman
Tytul: My, wędrowcy

(We Are the Pilgrims)

Z "NF" 12/96

   Matt spotkała Człowieka z Mchu w Wigilię Bożego Narodzenia.
   Siedziała na kamiennej ławce na cmentarzu pionierów, za 
plecami mając ceglany mur opleciony powojem, a obok siebie 
brązową papierową torbę pełną przeterminowanych kanapek, 
zawiniętych w celofan. Chłodne światło dnia już znikało, w 
niżej położonych miejscach rodziła się i gęstniała mgła. 
Wilgotne powietrze pachniało zimą, martwymi liśćmi, lodowatą 
wodą, chłodem i brakiem pociechy. Matt była bardzo 
zadowolona, że ma swoją grubą, wojskową kurtkę w kolorze 
khaki.
   Podobały jej się omszałe nagrobki - niektóre 
przechylone, a niektóre połamane, jednak wszystkie nieme na 
tle mokrej trawy i znikającego horyzontu. Ludzie, którzy 
przychodzili tu do swoich zmarłych, też już wszyscy odeszli; 
żadne świeże sny nie zakłócały spokoju. Takie właśnie 
bratanie się z naturą lubiła - oswojona głusza oddalona 
tylko o krótki spacer od miasta, gdzie po zjedzeniu kolacji 
mogła wrócić, by znaleźć ciepło i wygodę.  
   Rozwinęła jedną z kanapek i powąchała ją. Rostbef z 
żółtym serem. Zapach był w porządku. Ugryzła kawałek na 
próbę, poczekała, by sprawdzić, czy żołądek coś jej powie, 
potem zjadła resztę. Chleb nieco zeschnięty, a brzegi sera 
twarde, ale i tak było to lepsze od wielu rzeczy, które 
zdarzyło jej się jadać.  
   Żołądek podziękował jej. Rozwinęła kolejną kanapkę, z 
szynką i szwajcarskim serem, znowu najpierw spróbowała, a 
potem zjadła.  
   Siedziała i rozkoszowała się wygodą, gdy nagle 
zauważyła na lewo od siebie jakiś sen - cichy wir 
liściastych kształtów wyłaniający się z wielowarstwowego 
powoju na murze. Zastanawiała się, czy może widzi sen 
rośliny. Nigdy przedtem nie widziała, by jakaś roślina 
śniła. To był dość dziwny moment, by coś takiego zobaczyć. 
Odwróciła się, by mieć lepszy widok na sen, a on się 
zmienił. Liście splotły się razem w zieloną skórę, skóra 
wygładziła się i uformowała w człowieka, zaś potem 
całkowicie zielony mężczyzna odsunął się od muru, 
potrząsając głową.  
   Coś w dźwięku i zapachu powiedziało Matt, że to nie 
jest żaden sen.  
   Chwyciła celofan leżący na ławce i spytała go, czy 
zakryje twarz mężczyzny, jeśli nim rzuci.  Odpowiedział, że 
tak. Gdyby ją zaatakował... dotknęła ławki, na której 
siedziała. Była już za stara i zbyt senna, by się ruszyć. 
Matt opuściła stopy na ziemię i spięła się, gotowa do biegu.  
   Mężczyzna zamrugał. Jego twarz przypominała twarz 
manekina, a nie żywego człowieka - bez wyrazu, całkiem 
nieruchoma, rysy o wypolerowanej i nierealnej doskonałości. 
Odwrócił się i zagapił na nią.  
   - Kto ty jesteś? - spytała, gdy cisza się przeciągała.
   - Edmund - odpowiedział.
   - Czego chcesz?
   - Niczego - odpowiedział.
   - Niczego? To czemu się poruszyłeś, jeśli niczego nie 
chcesz? Mogłeś po prostu zostać w murze. - Nigdy nie 
spotkała człowieka, który by niczego nie chciał.  
Zastanawiała się, czy nie kłamie.  
   - Przyszedł czas, by się ruszyć - stwierdził. W 
niknącym świetle coś się działo z jego skórą, zieleń 
zanikała, przechodząc w opaleniznę. Tylko jego ubranie i 
kręcone włosy pozostały zielone. Nie zauważyła tego ubrania, 
póki reszta ciała się nie zmieniła. Podkoszulka, dżinsy - 
zielone, jakby zrobione z mchu; nagie ramiona i twarz, 
dłonie i stopy. Było okropnie zimno, jednak wydawało się, że 
on tego nie czuje.  
   - Chcesz kanapkę? - spytała.
   Przeciągnął się i ziewnął. Podszedł bliżej. Przedtem 
myślała, że jego twarz jest jak wyrzeźbiona z drewna, teraz 
jednak wydała jej się raczej zamrożona... ale zaczynał już 
tajać. Mrugnął. W końcu się uśmiechnął. To zupełnie 
zmieniło wyobrażenie Matt o nim - teraz wydawał się 
przyjacielski, prawie zwariowany.  
   Na wszelki wypadek, ściskając wciąż w dłoni celofan, 
posunęła się, robiąc mu miejsce na ławce. Usiadł.  
   Zajrzała do brązowej papierowej torby.
   - Zdaje się, że mam jeszcze z tuńczykiem albo z szynką 
i z serem. Z tuńczykiem może być niedobra. Ryby psują się 
szybciej niż mięso.  
   - Spróbuję z szynką i z serem - odpowiedział. -
Dziękuję.
   Podała mu kanapkę. Przez chwilę męczył się z celofanem.  
Zabrała kanapkę i odwinęła mu.  
   - A właściwie to jak długo byłeś częścią muru?
   - Nie wiem - odparł. - Ciekaw jestem, czy mój samochód 
zapali. - Ugryzł kanapkę i przeżuł, skupiony, jakby 
wsłuchiwał się w swoje usta. - Hmmm.  
   - Jest Wigilia - powiedziała Matt, gdy skończył już 
jeść i przyglądał się jej ze słabym uśmiechem.  
   - Aha. To pewnie byłem w murze parę miesięcy. Nie 
jestem pewien.  
   Zerknęła na jego myślowy krajobraz. Polana w lesie, z 
samotnym drzewem na środku i słońcem, głaszczącym z jednej 
strony jego pień. Powiał wiatr, a drzewo pochyliło się, 
jakby kora była skórą, a wnętrze giętkie.  
   Niegroźny, ale też trudno było go rozgryźć. 
   - Co robiłeś w murze?
   - Stałem.
   - Jak to?
   - Tak mnie poprowadził duch.
   - Co?
   Wzruszył ramionami.
   - Wędruję sobie, póki coś nie każe mi działać.  
Zatrzymałem się tu jakiś czas temu i mur do mnie przemówił.  
   Matt poczuła, jak coś w niej drgnęło. Rozmawiała z 
wytworami ludzkich rąk od lat. Nigdy nie spotkała nikogo 
innego, kto umiałby z nimi rozmawiać.  
   - Co powiedział?
   - "Chodź tutaj".
   Zerknęła na mur ukryty pod płaszczem powoju.
   - Powiedziałeś "Chodź tutaj" do tego faceta? -
zapytała go.
   - Tak - odpowiedział mur.
   - Dlaczego? 
   - Chciałem go. 
   Nic chyba nigdy nie chciało Matt, mimo że wiele rzeczy 
cieszyło się ze spotkania z nią, a większość była dla niej 
miła.  
   - Dlaczego?
   - To taki specjalny rodzaj cegły. Jest ciepły.
Sprawia, że wszystko lepiej pasuje.
   Matt spojrzała na Edmunda. Miał uniesione brwi.
   - Jesteś cegłą? - zapytała.
   - Cegłą - powtórzył pytająco.
   - Mur mówi, że jesteś cegłą. Ciepłą cegłą.
   - Co? - spojrzał na mur. Wyciągnął rękę i przyłożył do
niego płaską dłoń.
   Chyba jednak nie słyszał rozmowy. Matt poczuła się 
lepiej. Rozmawiała ze wszystkim już od dawna, a inni ludzie 
jej nie słyszeli. Nie była pewna, czy spodobałoby się jej, 
że ktoś jednak słyszy.  
   Ramię mężczyzny pokryło się ceglastymi plamami.
   - Co on robi? - spytała Matt muru.
   - Łączy się - odpowiedział mur. - Czy mówisz do
mnie? - jego głos lekko się zmienił.
   - Mówię? - Matt spojrzała na Edmunda. Jego usta 
otworzyły się lekko, a brwi pozostały uniesione.  
   - Tak - powiedział mur. 
   - Tak - powiedział Edmund.
   Matt przełknęła ślinę.
   - To takie dziwne.
   - Tak.
   Powoli odsunął rękę od muru. Jego skóra znowu była 
zwykłą opaloną skórą. Wyciągnął rękę do Matt. Patrzyła na 
nią, nie dotykając.  
   - Czego chcesz? - zapytał ją. - Czego potrzebujesz?
   - Ja? Niczego nie potrzebuję - odpowiedziała.
   - Jestem tu dla ciebie.
   - Co takiego?
   Opuścił rękę na udo.
   - Idę tak, jak duch mnie prowadzi - powiedział. -
Zaprowadził mnie do ciebie. Daj mi znać, jak już zrozumiesz, 
czego chcesz.  
   - Sama się sobą zajmuję - powiedziała.
   - Tak - odparł.
   - Niczego mi nie potrzeba.
   - W porządku. 
   - Czego ty chcesz? - zapytała go znowu.
   Uśmiechnął się szeroko.
   - Niczego - odpowiedział znowu. - Chyba do siebie
pasujemy.
   - Ja nie zamieniam się w cegły - stwierdziła spokojnie 
Matt. Aż do tej chwili nie zdawała sobie sprawy z tego, jak 
wysoko ceniła sobie fakt, że jest inna i wyjątkowa, nawet 
jeśli nikt oprócz niej nie wiedział, jak bardzo wyjątkowa.  
Ona wiedziała i to wystarczało, aż do teraz. Nie chciała, 
żeby ten mężczyzna był taki sam jak ona.  
   - Chciałabyś być cegłą? - zapytał. - Mnie się to 
podoba. Miło jest być częścią czegoś tak trwałego.  
   - Nie - Matt pokręciła głową. - Nie, nie.
   - Okay - powiedział. Podciągnął nogi, przyciągając
kolana do piersi i chwytając dłońmi stopy.
   Obserwowała go przez chwilę. Jego stopy i dłonie 
zaczęły robić się szare, takie jak kamienna ławka, a potem 
było już za ciemno, by rozróżnić szczegóły.  
   - Och - powiedziała. - Wracam teraz do miasta. Miło 
było cię poznać.  
   - Pójdę z tobą.
   - Wolałabym nie.
   - Dobra. Dziękuję za kanapkę.
   - Nie ma za co. - Wstała i szybko odeszła, goniąc mgłę, 
ile sił w nogach.  

   Znalazła w budce telefonicznej gazetę, przejrzała 
stronę z nabożeństwami w kościołach i wybrała najważniejsze.  
Lubiła kościoły w Wigilię, całą tę pompę, kolędy, świece i 
zieleń, ciepło, zapach gorącego wosku i sosny, i kadzideł, i 
perfum, i nawet naftaliny z wymyślnych ubrań, które 
niektórzy mieli na sobie. Podobał jej się pomysł, że dziecko 
narodzone w szopie może być tak ważne.  
   Usadowiła się w jednej z ostatnich ławek i obserwowała 
wszystko z zainteresowaniem. Dzieci myślały o prezentach, 
tych otwartych i tych wciąż czekających, pełnych obietnic.  
Niektórzy z dorosłych też o nich myśleli. Pewni ludzie 
myśleli o mszy, a inni o spaniu. Niektórzy wspominali 
kolację. Niektórzy byli zmartwieni, bo nie skończyli pakować 
prezentów albo nie znaleźli odpowiednich, a inni cieszyli
się, gdyż zrobili wszystko, co w ich mocy.
   Kobieta przed Matt wciąż myślała o umyciu góry naczyń.  
Wzdychała i zaczynała w myślach wszystko od początku, 
naczynie po naczyniu, każda łyżeczka, widelec i nóż; a potem 
westchnienie i wszystko od nowa. Matt wyłączyła ją i 
skoncentrowała się na dziecku, które patrzyło na świece i 
słuchało śpiewu, myślało o słowach pieśni i sprawiało, że 
płomienie świec były raz ostre, raz nieostre, płomienie, 
płaskie dyski światła. Inne dziecko wypatrywało każdego 
kawałka czerwonej odzieży w nadziei, że dostrzeże Świętego 
Mikołaja. Jakiś mężczyzna kołysał śpiące dziecko. Kiedy na 
nie spojrzał, zobaczył, że ma ramiona pełne złotego światła.  
Jeszcze inne dziecko patrzyło na księdza i widziało za nim 
anioły. Matt zastanawiała się, czy anioły są tam naprawdę. 
Miały piękne uśmiechy i łagodne oczy.  
   Kościół był wypełniony ludźmi. Żył i oddychał, wielki 
organizm składający się z różnych komórek i tkanek, 
połączonych ze sobą.  
   Matt wypatrywała mężczyzny z mchu. Czego on od niej 
chciał? Nie był normalnym człowiekiem. Nie wiedziała, czy 
lada chwila skądś nie wyskoczy.  
   Nie zobaczyła go, póki nie wyszła z kościoła. Wędrowała
przez cichą dzielnicę, rozmawiając z mijanymi domami, 
pytając, czy któryś z nich miałby dziś ochotę na dodatkowe 
towarzystwo, słuchając, jak opowiadają o uroczystościach 
celebrowanych w ich wnętrzach, o ukrytych tam oświetlonych 
drzewkach, o tym, jak ludzie ubierali je w biżuterię ze 
świateł. Nagle stara, pordzewiała półciężarówka zatrzymała 
się obok niej - silnik pracował zadziwiająco cicho, jeśli 
wzięło się pod uwagę wygląd samochodu - a Edmund przechylił 
się z fotela kierowcy i zapytał przez otwarte okno od strony 
pasażera: 
   - Podwieźć cię?
   - Co? - zapytała.
   - Chcesz, żeby cię podwieźć?
   - Nie - odpowiedziała, zastanawiając się, czy nie 
powinna uciec.  
   Zaparkował przy krawężniku i wyłączył silnik.
   - A towarzystwa nie potrzebujesz? - zapytał wysiadając.  
Teraz miał buty i płaszcz.  
   - Co jest z tym facetem? - zapytała samochodu.
   - Nie zrobi ci krzywdy - odpowiedział samochód. Jego
głos był ciepły, łagodny i w jakiś sposób kobiecy.
   - A czy ty wiesz, co może skrzywdzić? 
   - Tak - odpowiedział samochód. - Przynajmniej wiem o 
niektórych rzeczach, które mogą skrzywdzić ludzi. Edmund cię 
nie skrzywdzi.  
   - Czego chcesz? - zapytała Matt Edmunda po raz trzeci.
   Obszedł samochód od przodu i stanął blisko niej.
   - Chcę się z tobą przejść. Chcę cię potrzymać za rękę.  
Chcę mieć pewność, że dziś wieczorem jest ci dość ciepło i 
że jesteś bezpieczna.  
   - Dlaczego?
   - Bo tak mnie prowadzi duch.
   Wyciągnęła swoją okrytą rękawiczką dłoń, a on ją ujął.  
Jego ręka była ciepła, nawet przez rękawiczkę, a uścisk 
silny, jednak nie groźny.  
   - Dziękuję - powiedział.
   - Nie rozumiem.
   - Wszystko w porządku. - Stanął obok niej, wciąż
trzymając ją za rękę. - Chcesz się przejść?
   - Dobrze.
   Przez chwilę szli nie odzywając się. Matt patrzyła, jak 
ich oddechy zamieniają się w mgłę i jak prawdziwa mgła 
zbiera się wokół pomarańczowych lamp, jakby lampy unosiły 
się w powietrzu albo jakby małe, niezgrabne gwiazdy opuściły 
się tak nisko. Edmund wydawał się przy niej wysoki, jego 
dłoń była ciepła, a kroki prawie bezgłośne. Trochę potrwało, 
zanim się uspokoiła, a potem dostrzegła, że przyjemnie jest 
iść z innym człowiekiem. Nie pamiętała, kiedy ostatni raz 
robiła coś takiego - jeśli robiła to kiedykolwiek.  
   - Czasami czuję się tak, że mógłbym po prostu odfrunąć 
- powiedział. - Mam siostrę. Niekiedy ją odwiedzam. To mi 
pomaga stanąć nogami na ziemi.  
   - Ja widziałam swoją siostrę zeszłej wiosny. - Matt 
rozmawiała z siostrą w zeszłe Boże Narodzenie, po raz 
pierwszy od wielu lat. Wiosną przejechała autostopem przez 
pół kraju, z Ohio do Seattle. Czasami podwozili ją ludzie, a 
czasami po prostu przyjazne ciężarówki otwierały jej na 
parkingach tylne drzwi, a wypuszczały ją na innych 
parkingach, gdy miały zjechać z jej trasy.  
   Wizyta u Pam była dziwna i trudna. Matt i jej siostra 
wyszły z jednego miejsca i rozeszły się w tak różnych 
kierunkach, że nie zostało im prawie nic wspólnego. Pam i 
jej mąż zaproponowali Matt pokój, w którym mogłaby 
zamieszkać i pomoc w znalezieniu pracy. Matt naprawiła 
zepsutą zmywarkę do naczyń, niechętny odkurzacz i zmęczoną 
suszarkę do odzieży, a potem uściskała Pam i wyjechała.  
   - Zazwyczaj po prostu włóczę się, gdzie mnie oczy 
poniosą - powiedział Edmund. - Czekam, aż będę do czegoś 
potrzebny, a potem staram się dojść, co to jest.  
   Matt też się włóczyła, zawsze oglądając rzeczy. Czasami 
pomagała ludziom, ale nie szukała specjalnie potrzebujących.  
   - A ty czego właściwie chcesz?
   - Nie wiem - odpowiedział. Szli dalej. - Kiedyś robiłem 
to, co chciałem, póki nie zacząłem robić się niedobry i 
chcieć rzeczy, które były ważne dla innych. Przestraszyłem 
się. Nie chciałem być kimś takim. Postanowiłem więc 
spróbować na odwrót.  
   - I rzeczy chcą ciebie?
   Skinął głową.
   - Czasami to nic pilnego. Na przykład mur cmentarny 
rozpadał się na kawałki od wieków i mógł się rozpadać dalej, 
nie zakłócając integralności lokalnego czasoprzestrzennego 
kontinuum. - Uśmiechnął się, gdy na niego spojrzała. - Wiem, 
sam nie wierzę, że potrafię tak mówić. Zwłaszcza że w ogóle 
nie jestem przyzwyczajony do mówienia. Ale mur chciał tylko 
pozbierać się do kupy. Nie miałem żadnych innych pilnych 
zajęć, więc tak jakby wtopiłem się w niego i pomogłem mu się 
pozbierać i wzmocnić więzi ze swymi kawałkami. A jak tylko 
skończyłem, ty się pojawiłaś.  
   - Dlaczego myślisz, że jestem twoim następnym zadaniem?
   - Tak chyba duch zazwyczaj działa. Kończę jedno zadanie
i pojawia się drugie.
   - A co masz zrobić w mojej sprawie?
   Pokręcił głową i uśmiechnął się.
   - Może nic. Wiem, że nie potrzebujesz mnie ani nikogo.
   Zatrzymała się w ciemności między lampami i patrzyła na 
drugą stronę ulicy, na dom obwieszony kolorowymi, 
mrugającymi światełkami. Zrozumiała, że światełka są tak 
rozmazane, bo jej oczy wypełniły łzy. Coś w niej drżało, 
najpierw leciutko, potem coraz mocniej.  
   - Co się stało? - wymamrotał.
   - Ja... - mocniej ścisnęła jego dłoń.
   Stał obok niej, a ona drżała. Potem przysunął się i 
objął ją ramionami. Przywarła do niego, przycisnęła twarz do 
jego piersi, poczuła ten dziwny zapach drzewnego dymu i 
wiosennego nieba i zrozumiała, że zanosi się łkaniem, które 
zbierało się w jej gardle. Próbowała je zwalczyć, nie 
chciała płakać przy tym obcym człowieku, w ramionach tego 
obcego człowieka ani w ogóle w pobliżu tego obcego 
człowieka. Wszystko zatrzymywała w środku. Nie płakała od 
tysiąca lat. Zwłaszcza jeśli ktoś mógł to usłyszeć.  
   Gładził ją po plecach, jego dłoń delikatnie poruszała 
się w górę i w dół po jej łopatkach. Był ciepły i pachniał 
dymem.  
   - Co? Co ty ze mną robisz? - krzyknęła bezgłośnie.
   - Czekam - odpowiedział.
   - Przestań! - wrzasnęła.
   Stał cicho, wciąż ją obejmując.  Wiedziała, że mogłaby 
się uwolnić, robiąc tylko krok w tył. Nie poruszał się, 
jeśli nie liczyć powolnych wdechów i wydechów, które czuła i 
słyszała nad policzkiem i uchem, i słabego bicia serca.  
   - Tylko czekam - powiedział.
   Coś naciskało. Coś wewnątrz niej. Pchało się z piersi 
do gardła. I bolało! Jej głowa zdawała się być gorąca, jakby 
miała gorączkę. Potem wyrwało się z niej łkanie, a potem 
następne i następne, wyrywały się fala za falą, a to gorące, 
ciężkie pchanie zelżało. Drżała i płakała, głośno 
przełykając zawstydzające łzy, z nosa jej leciało, gardło 
otwierało się i zamykało, a on stał cicho i po prostu ją 
obejmował.  
   Kiedy już przestała powstrzymywać płacz, poczuła się 
dużo lepiej; po prostu pozwoliła, by łkania wydobywały się, 
jak chciały. Zajęta płakaniem, zapomniała o wszystkim innym, 
kolejny luksus, którego nie czuła przez te ostatnie lata 
hiperwrażliwości na wszystko, co ją otaczało.  Martwiła się, 
bo nie wiedziała, jak przestać płakać, ale w jakiś sposób 
pozwoliła, by to zmartwienie uniosło się i znikło tak samo 
jak pozostałe.  
   Kiedy potrzeba płaczu odeszła, nie mogła zrozumieć, 
gdzie właściwie jest. Było jej całkiem ciepło, leżała na 
czymś twardym, ale nie płaskim, raczej nierównym i 
opadającym na bokach. Czuła się rozmiękła jak rozgotowana 
kluska. Podniosła głowę. Nie było zbyt wiele światła, ale 
mogła dostrzec twarz poniżej siebie, spokojną, śpiącą, 
gładką jak twarz posągu. Otaczające ją ramiona. Koc?  Tego 
nie była pewna. Było jej ciepło.  
   Wsłuchiwała się w ich oddechy i zrozumiała, że są w 
jakimś ciasnym miejscu.  
   Ręce miała wyciągnięte wzdłuż boków. Ostrożnie 
podciągnęła je do góry, aż mogła się odpechnąć od tego, na 
czym leżała.  Otaczające ją ramiona opadły. Spojrzała na 
twarz i zrozumiała, że to ten facet, Edmund, zrozumiała, że 
tak, leży na nim, na facecie, coś, co nie zdarzało jej się 
od bilionów lat. Otworzył oczy. Spojrzał na nią, jego twarz 
pozostała spokojna.  
   - Wszystko w porządku? - zapytał.
   Potarła nos rękawem.
   - Nie wiem. Co się stało? Gdzie jesteśmy? - Rozejrzała 
się. Znajdowali się w małym, zamkniętym obszarze, ale teraz 
dostrzegała okna. Samochodowe, całe zaparowane.  
   - Jesteśmy w moim samochodzie. Z tyłu jest materac, 
czasami tu sypiam. Wydawało mi się, że to będzie lepsze 
miejsce do płaczu niż środek chodnika w taki mróz.  
   - Wypuść mnie. - Zsunęła się z niego i podczołgała się 
do jednych ze drzwi, gorączkowo poszukując klamki, znajdując 
ją, naciskając, ciągnąc, kręcąc. Pułapka. Wszystko w niej 
krzyczało w panice.  
   Był obok. Wsunął swoją dłoń pod jej dłoń i otworzył 
drzwi, a ona wypadła na ulicę. Zerwała się i pobiegła.  
   Ulica. Skręciła za róg. Rozejrzała się za kryjówką, 
dostrzegła niski płot i gęste drzewo, przeskoczyła przez 
płot i schowała się w cieniu rzucanym przez gałęzie drzewa.  
Uspokoiła oddech i próbowała się pozbierać.  
   Nikt jej nie gonił.
   Zazwyczaj szukała schronienia na noc w czymś zbudowanym 
przez ludzi, co by ją chętnie przywitało, ale dzisiaj 
zwinęła się w kłębek na chłodnej, wilgotnej ziemi w cieniu 
drzewa, uspokoiła swój umysł i poszukała snu.  
   Długo leżała, przyciskając kolana do piersi, z wełnianą 
czapką naciągniętą na uszy. Było jej zimno w szyję, a ucho, 
które od ziemi oddzielała tylko jedna warstwa materiału, 
zupełnie zlodowaciało. Zimne powietrze wczołgiwało się w jej 
spodnie, za grube skarpetki. Zazwyczaj była w stanie 
wyłączyć te uczucia jedno po drugim, czuć się wygodnie i 
bezpiecznie, a potem zasnąć.  
   Dzisiaj czuła się dziwnie. Kręciło jej się w głowie.  
Cała była lekka, jakby zażyła jakiś nieznany narkotyk.  
Zimno, nie aż takie - jak podpowiadało jej bogate 
doświadczenie - by ją zabić, uporczywie dokuczało.  
Przykryła szyję rękami w rękawiczkach. Gładka zewnętrzna 
strona rękawiczek zdawała się chłodna przy jej nagiej skórze 
i rozbudziła ją jeszcze bardziej niż zimne powietrze.  
   Westchnęła i usiadła. Starała się, jak mogła, by dobrze 
o siebie zadbać. Kochała swoje życie, mimo że czasami było 
trudne. Chciała, żeby było jej ciepło.  
   Przypomniała sobie, jak ciepło było w samochodzie 
Edmunda i jakie dziwne było to ciepło. Otaczające ją 
ramiona, nie zaciśnięte mocno, ale dość, by wiedziała, że 
jest obejmowana. Pomyślała, że ma być jego zadaniem i nie 
spodobała jej się ta myśl. Kim był ten jego duch, skoro 
uzuropował sobie prawo, by zadecydować, że Edmund ma 
pracować nad nią? Wiedziała, że wszystko ma swego ducha - 
rozmawiała z duchami skrytymi w wielu rzeczach - ale nigdy 
nie czuła, żeby duch jej rozkazywał, podejmował za nią 
decyzje. Może Edmund się mylił. Może jego duch zwracał się 
tylko do niego.  
   Nawet jeśli się mylił, to i tak był dla niej miły.
   Przeciągnęła się i wysunęła spod okrywających ją 
gałęzi. Przeszła przez trawnik, przeskoczyła płot i uklękła 
na chodniku. Zdjęła rękawiczkę i dotknęła zimnego cementu.  
   - Edmund? - zapytała go. - Człowiek z Mchu?
   - Nie - odpowiedział chodnik.
   - Znasz tego, o którym mówię? Wiesz, gdzie jest? 
   - Zapytam. 
   Nitka pytania zafalowała wokół niej. Usiadła, czekając, 
podczas gdy zimno przedostawało się przez siedzenie jej 
dżinsów. Już wcześniej zadawała pytania na odległość i 
dostawała na nie odpowiedzi. Nie była jednak pewna, jak 
chodnik rozpozna Edmunda, gdy go znajdzie.  
   Mgła sprawiała, że noc wydawała się cicha, prawie 
martwa. Lampy nad drzwiami, choinki i latarnie uliczne 
całkiem blisko niej wydawały się rozmazane. Wyciągnęła rękę 
i dotknęła płotu obok siebie, by upewnić się, że wciąż tam 
jest.  
   Nie usłyszała nawet jego kroków, ale zobaczyła, jak 
wyłania się z mgły. Uklęknął przed nią i uśmiechnął się 
łagodnie.  
   - Cześć.
   Wyciągnęła ramiona, a on przysunął się, wziął ją na 
ręce i podniósł się. Szedł jakiś czas, niosąc ją. Tuliła się 
do niego, przez chwilę usiłując sobie przypomnieć, kiedy po 
raz ostatni ktoś ją niósł, kiedy wyciągnęła ręce do tego, 
kto ją niósł, tuliła się do niego i czuła się tak ciepło i 
dziwnie.  Jej umysł był całkiem pusty. Wcale nie musiała 
tego wiedzieć.  
    Zatrzymał się i uwolnił jedno ramię, by sięgnąć do 
tylnych drzwi samochodu. Otworzyły się bezszelestnie. Edmund 
pochylił się i posadził ją na materacu. W środku samochodu 
pachniało górską sosną i pustynną bylicą. Było ciepło.  
Wczołgała się w tę cienistą norę, a on za nią, zamykając 
drzwi.  
   Przesunęła się do przodu samochodu i oparła o tył 
fotela pasażera, upchnęła czapkę i rękawiczki po kieszeniach 
i czekała, aż ciepło pozwoli jej odtajać.  
   - Chcesz pić? - zapytał po jakimś czasie.
   - Chyba tak.
   Otworzył coś, co wyglądało jak ciemne pudełko i 
wyciągnął coś podłużnego, co bulgotało, a potem przysunął 
się do niej i podał jej to coś.  
   - Co to jest?
   - Woda.
   Wyciągnęła rękę. Jej dłoń dotknęła jego.
   - Jesteś taki ciepły - szepnęła. - Dlaczego zawsze 
jesteś ciepły?  
   - Duch - odpowiedział. Trzymał butelkę, póki jej nie
wzięła.
   Odkręciła nakrętkę i łyknęła świeżej, chłodnej wody.
   - Dziękuję.
   - Nie ma za co. Cieszę się, że dałaś znać.
   - Dlaczego? - Wypiła jeszcze trochę wody, zakręciła
butelkę i oddała mu.
   - Chciałem cię znów zobaczyć.
   - Dlaczego?
   - Nie wiem. - Wydawał się sfrustrowany. - Nie wiem.
Potrzebuję... sam nie wiem, czego, ale czegoś potrzebuję.
   - Potrzebujesz czegoś ode mnie? Myślałam, że duch daje
ci wszystko.
   - Ja też tak myślałem, póki nie odeszłaś. - Milczał
przez chwilę. - Teraz pojawił się we mnie jakiś ból, którego
wcześniej nie było.
   - Och, nie. Nie. - Przypomniała sobie pustkę, jaka 
czasem otwierała się w niej, kiedy opuszczała ludzi, których 
polubiła. Często zapraszali ją, żeby została. Pokazywali 
jej, jak mogłaby żyć i być z nimi. Znajdowała wygodę i 
przyjaźń, i ciepło, i przyszłość, żyzną ziemię na 
zapuszczenie korzeni. Jednak gdy tylko pomyślała, że miałaby 
zostać w jednym miejscu dłużej niż cztery czy pięć tygodni, 
panika ściskała ją za gardło. Podeszwy stóp swędziały, póki 
nie ruszyła dalej. Odległe drogi wołały ją do siebie i 
zabierały ją.  
   Kiedy miała już za sobą całe kilometry, przypominała sobie, 
jak mili byli ludzie i miejsca. Tęskniła za nimi. Opłakiwała 
stracone chwile, pomarańczową marmoladę na angielskich 
bułeczkach w czyimś ogródku w letni poranek, starego 
człowieka recytującego poezje Roberta Service'a przy 
trzeszczącym ogniu późno w którąś zimową noc, poczucie więzi 
z grupą dzikich, brudnych dzieciaków, kiedy wszyscy razem 
chowali się na stryszku stodoły i patrzyli, jak zmieszani 
dorośli biegają na dole, siedzenie samotnie na trawie i 
obserwowanie ludzkich snów w czasie koncertu muzyki 
klasycznej w parku, ognie sztuczne z parą starszych ludzi w 
święto czwartego lipca. Rozstania sprawiały jej ból. Ale 
nigdy nie zawróciła.  
   - Mówisz nie, ale ból pozostaje - mruknął Edmund.
   - Przykro mi. - Sięgnęła po jego dłoń. Ujęła ją. Jego
palce były ciepłe i oddały uścisk.
   - Czujesz to.
   - Tak - szepnęła. - Ale nie wiem, co z tym zrobić.
   Przysunął się bliżej, puścił jej dłoń i objął ją za 
ramiona. Poczuła się dziwnie, oparła się o jego pierś.  
Wsunęła dłoń między materac a ściankę samochodu.  
   - Czego on chce? Czego potrzebuje? - zapytała samochód, 
skoro Edmund nigdy nie dał jej prostej odpowiedzi.  
   - Potrzebuje czterech przebitych opon i żadnej 
zapasowej - odpowiedział samochód.  
   - Co! - wyrwał jej się śmiech.
   - Co? - zapytał Edmund.
   - Samochód mówi, że potrzeba ci czterech przebitych 
opon i żadnej zapasowej.  
   Przez chwilę nic nie odpowiedział.
   - Może tego właśnie mi trzeba - stwierdził w końcu. -
Czy nigdy ci się nie wydaje, że tego potrzeba tobie?  
   - Nie. - Pokręciła głową. - Nie. Zwariowałabym, gdybym
była uwiązana do jednego miejsca.
   - Jesteś pewna?
   Tak.
   - Nie.
   - Sam nie wiem - powiedział. - Może już czas, żebym 
przestał iść za duchem. On i tak jest wszędzie. Może zostanę 
na trochę tutaj.  
   - Tutaj? W małym, trzysylabowym mieście na końcu
świata?
   - Skoro tak uważasz, to po co tu przyjeżdżałaś?
   - Bo wszędzie, gdzie idę, jest coś nowego i ciekawego.
   - Tak - odparł. - Tutaj jest rezerwat przyrody, któremu 
przydałaby się pomoc. Widziałem go wieczorem, kiedyśmy się 
rozstali. Ziemia potrzebuje odnowy, woda oczyszczenia, 
rośliny zachęty, a zwierzęta lepszych kryjówek i więcej 
jedzenia. Mógłbym nad tym popracować. - Przerwał, a potem 
powiedział: - Może mi pomożesz?  
   - Nie robię takich rzeczy. - W takim krajobrazie nie 
miałaby z kim rozmawiać, może z wyjątkiem Edmunda. Dobrze 
jej szło z budynkami i maszynami, jednak rośliny i zwierzęta 
stanowiły absolutną tajemnicę.  
   - A co TY chcesz robić?
   - W tej chwili czy jutro?
   - W tej chwili.
   - Chyba spać.
   Roześmiał się, poczuła to i usłyszała. 
   - Wesołych Świąt - powiedział. Chwycił ją lekko za 
ramiona i przesunął, a potem opuścił na materac tak, że 
leżała na plecach. Pozwoliła mu na to. Przechylił się i 
sięgnął po coś na tył samochodu, naciągnął to coś na nich -
to był koc - i sam położył się obok niej.  
   - Wesołych Świąt - szepnęła.

   Przez niezliczone lata dosyć często budziła się obok
obcych facetów, z ciężkim kacem, z ciałem poznaczonym 
siniakami, o których nie wiedziała, skąd się wzięły, z 
psychiką poobijaną i obdrapaną, z bólem, który utopiłaby w 
alkoholu przed zapadnięciem następnego wieczora. To było, 
zanim rzeczy zaczęły do niej przemawiać. Wtedy nawet jeśli 
ludzie do niej mówili, zazwyczaj nie obchodziło jej to lub 
nie rozumiała, o czym mówią. Najważniejsze było znaleźć się 
tak blisko kompletnego zatonięcia, jak tylko to możliwe, bo 
tam leżało zapomnienie. Wszystko inne sprawiało zbyt wielki 
ból.  
   To był pierwszy raz od niezliczonych lat, kiedy rano 
otworzyła oczy i spojrzała w twarz mężczyzny, znajdującą się 
tak blisko jej własnej. Miał zamknięte oczy. Jego oddech był 
powolny, głęboki i pachniał miętą.  
   Także po raz pierwszy naprawdę przyjrzała się jego 
twarzy. Wydawał się... piękny.  
   Prawie wszystko wydaje się piękne, jeśli wpatruje się w 
to dość długo, ale on był piękny na pierwszy rzut oka: 
czysta, opalona skóra na gładkich płaszczyznach policzka i 
szczęki, prosty, wąski nos, ciężkie powieki okolone ciemnymi 
rzęsami, gładkie, wygięte brwi, wysokie, gładkie czoło, 
brązowe włosy z przebłyskami złota. Jego usta uśmiechały się 
przez sen.  
   Jedno oko otworzyło się, drugie pozostało zamknięte.  
Było zielone.  
   - Cześć.
   - Cześć - odpowiedziała i odwróciła wzrok. Był ciepły,
leżał blisko niej, ale nie dotykał jej.
   - Śniło ci się coś?
   - Nie pamiętam. A tobie?
   - Tak. Śniło mi się, jak kiedyś byłem dzieckiem.
   - Inne życie - powiedziała Matt. Jej matka zabrała ją 
na zakupy przed szkolnym balem promocyjnym. "Przymierz tę, 
Matyldo". - Matt przymierzyła mnóstwo sukienek, a każda z 
nich tworzyła w lustrze obcą osobę, młodą kobietę z 
falistymi włosami do ramion, ogolonymi nogami i pachami.  
Patrzyła na siebie i zastanawiała się, jaka będzie 
przyszłość. Czy zjawi się jakiś książę? Czy zdobędzie 
wspaniałą pracę? Co ją czeka? Studia? Przyjęcia? Przygody?  
   Nigdy przez milion lat nie zdołałaby sobie wyobrazić 
takiej przyszłości.  
   - Tak. Skąd wiedziałaś? - Edmund usiadł i przeciągnął 
się, rozpłaszczając ręce o dach samochodu. Matt też się 
podniosła, przekręciła się i usiadła po turecku, twarzą do 
niego.  
   - Zanim to mi się przydarzyło i musiałem zdecydować, co 
z tym zrobić, miałem trzech przyjaciół - powiedział. -
Robiliśmy różne rzeczy każdego popołudnia po szkole, 
głupoty, takie jak pójście do kogoś do domu i oglądanie 
kreskówek, jedzenie płatków prosto z pudełka albo zjeżdżanie 
na rowerze z górek jak idioci, tylko po to, żeby sprawdzić, 
czy zdołamy zahamować, zanim zderzymy się z czymś na dole. 
Spędzaliśmy całe popołudnia na sklejaniu samolotów z małych 
plastykowych części. Ciekawe, kim stali się moi przyjaciele. 
Nie myślałem o nich od bardzo dawna.  
   - Pewnie byś ich teraz nie poznał.
   Uśmiechnął się.
   - Myślę, że bym poznał. Byliśmy naprawdę dobrymi 
przyjaciółmi.  
   - A oni by cię poznali? - Matt przypomniała sobie, jak 
zapukała do drzwi swojej siostry w Seattle i otworzył jej 
mężczyzna. Od razu się skrzywił. Matt zrozumiała to. Między 
nią a pralnią, w której ostatni raz była, leżały już trzy 
stany, za to tylko kilka mil dzieliło ją od fryzjera, u 
którego ogoliła sobie głowę; ostatnio jechała w ciężarówce z 
cebulą. Na ramieniu miała czarną torbę na śmieci, 
zawierającą cały jej dobytek. Jej wojskowa kurtka była mapą 
spotkań z różnymi rodzajami brudu i smaru. W butach miała 
dziury.  
   - O co chodzi? - zapytał mężczyzna głosem prawie miłym.
   - Czy Pam jest w domu?
   - Chwileczkę. - Zamknął drzwi. Otworzyły się kilka 
minut później, by odsłonić ciężką, długowłosą kobietę w 
okularach o niebieskich oprawkach i długiej, zielonej sukni, w 
której wyglądała prawie jak królowa.  
   - Pam? - odezwała się Matt.
   - Mattie? Czy to ty? Och, Mattie! - Siostra chwyciła ją 
w ciepłe objęcia... tak jak Edmund objął ją wczoraj w nocy.  
Ciepło, wygoda, bezpieczeństwo. U Pammy  szybko to minęło.  
Potem było zbyt wiele pytań.  
   - Nie wiem, czyby mnie poznali - powiedział Edmund.  
Jego uśmiech się poszerzył. - Mogłoby być zabawnie to 
sprawdzić.  
   - A co z twoim rezerwatem?
   - Może już czas na przerwę w pracy z duchem. - W chwilę 
po tym, gdy to powiedział, jego oczy się rozszerzyły, 
rozejrzał się po swoim samochodzie, popatrzył na nią, na 
sufit, jakby czekając na sygnał lub cios. Nic się nie stało.  
   - Ciężko byłoby przestać być księdzem, a potem zostać
nim znowu - stwierdziła Matt. - Prawda?
   - Nie chcę przestawać. - Siedział przez chwilę bez 
ruchu, patrząc przez jej ramię, marszcząc brwi z niepokojem.  
- Spróbowałbym pozostać w takim stanie, kiedy jestem 
wrażliwy na oznaki tego, co trzeba albo należy zrobić. Ale 
dla odmiany wybierałbym własną drogę zamiast dryfowania.  
Zadawałbym pytania, bo chciałbym poznać odpowiedzi, a nie 
tylko dowiedzieć się, co mam dalej robić. Czy to w porządku?  
   Spojrzał na dach, na zaparowane i pokryte szronem okna, 
na przód samochodu. - Matt też tam spojrzała i zobaczyła, że 
na tablicy rozdzielczej leżą suche liście, drewienka, pióra, 
mech, żołędzie i nasiona, muszle, skorupki jaj dzikich 
ptaków, pogniecione sreberko od gumy do żucia, medalik, 
kamyki gładkie i kostropate, zrzucona skóra węża...  
   Skóra węża uniosła się w powietrze.
   Matt objęła się ramionami.
   Skóra przeleciała nad przednimi siedzeniami i owinęła 
się wokół nadgarstka Edmunda, trzymała się tam przez chwilę, 
po czym spadła.  
   - Dziękuję - powiedział, podnosząc skórę i przyciskając
do policzka.
   - Czy to znaczy "tak"? - spytała Matt.
   Uśmiechnął się.
   - Zmiana i wzrost. Wesołych Świąt.
   - Czyli odszukasz swoich przyjaciół?
   - Tak.
   A co będzie, jeśli ich znajdzie, a oni go nie poznają 
albo zapomnieli o nim? Lub jeśli ich znajdzie i nie 
spodobają mu się? Albo jeśli zmienił się tak bardzo, że będą 
się go bali? Kiedy spojrzała na niego i przypomniała sobie, 
jak wyszedł z muru, trudno jej było połączyć go z 
chłopcem, który oglądał kreskówki i jadł płatki. Co, jeśli 
on i jego przyjaciele nie mają już ze sobą nic wspólnego?  
Jeśli czekało go rozczarowanie, w jasny zimowy poranek?  
   Był dorosłym mężczyzną i czarodziejem albo kimś w tym 
rodzaju.  Radził sobie sam od wielu lat tak jak ona. Umiał 
się sobą zająć.  
   Pomyślała o tym, jak płacz wyrwał się z niej zeszłego 
wieczora, zaginiona rzeka gdzieś ze środka, zatamowana od 
tak dawna, i jak Edmund przeczekał ten wodospad, nie zadając 
pytań, nie stawiając żądań, nic nie mówiąc, nie osądzając 
ani nic w tym rodzaju. A jeśli on też miał w środku taką 
rzekę? Czy kiedykolwiek miał kogoś, kto byłby przy nim, 
gdyby pozwolił jej się wyrwać? Może jego duch zajmował się 
takimi rzeczami, ale może i nie. Duch, który przysyła ci 
skórę węża, to nie to samo, co czyjeś ramiona obejmujące 
cię, kiedy jest ci zimno i smutno.  
   - Czy ja też mogę pojechać? - zapytała.
   Jego uśmiech się poszerzył.
   - To byłoby wspaniale.
   To byłoby wariactwo. Nigdy przedtem nie zadała takiego 
pytania. Co ona sobie myślała? Że może mu pomóc?  
   Może mogła.
                        Przełożyła Anna Dorota Kamińska

