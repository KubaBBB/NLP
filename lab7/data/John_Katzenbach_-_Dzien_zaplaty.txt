John Katzenbach




Dzień zapłaty

(Przekład Marek Ławacz)































Dla obu Nicków




Część pierwsza


WTOREK PO POŁUDNIU

1. Megan
     
     Szczęście wreszcie się do niej uśmiechnęło. Jeszcze na początku tego miesiąca była pewna, że nie zdoła pomóc Wrightom, że przekażą pieniądze od nowego bostońskiego maklera do hrabstwa Hamden lub Dutchess i zwrócą się do innego pośrednika, aby wyszukał im jakieś niewielkie domostwo w wiejskim zaciszu. Później, kiedy dobrze poszperała w pamięci, przypomniała sobie starą siedzibę Hallidayów na North Road. Nikt tam nie zaglądał od lat, prawdopodobnie od chwili gdy sędziwa pani Halliday zmarła, a jej rodzina - siostrzenice i siostrzeńcy mieszkający w Los Angeles i Tucson - przekazała dokładny opis posiadłości do jednej z firm pośredniczących w sprzedaży. Pośrednicy z Country Estates Realty, jeden po drugim, wykonali obowiązkową rundę wokół posesji sprawdzając, czy wszystko jest zgodne z otrzymaną listą. Odnotowując dziurawy dach, chylące się mury i stęchliznę minionych lat stwierdzali, że nie ma szans na sprzedaż, zwłaszcza że społeczeństwo przeżywało właśnie budowlany boom. Posiadłość popadała w zapomnienie i niszczała, podobnie jak leżące odłogiem pole, pochłaniane powoli przez rozrastający się las.
     Przywiozła Wrightów aleją, kilometr wyboistej drogi doprowadził ich wprost pod drzwi frontowe. Ostatki jesiennego światła przedzierały się przez mrok lasu ze szczególną wyrazistością, jakby wyszukując każdy usychający liść, badając go, lustrując i oświetlając poszczególne załomki i fałdki. Poczerniałe od deszczu drzewa prostowały się ku górze, chwytając słońce, odbijające się od zarośli.
     - Teraz zdajecie sobie sprawę, jak dużo pracy będziecie mieli przy odbudowie... - odezwała się, ale ku jej radości zignorowali to, widząc jedynie ostatnie wyblakłe barwy jesiennych liści, nie zaś nieuchronną szarostalową zapowiedź zimy. Ożywili się od razu. - Tu zbudujemy cieplarnię, a tam na tyłach duży taras. Z salonem też nie będzie kłopotów, z pewnością da się wyburzyć ten mur...
     Kiedy podpisywali w jej biurze kontrakt, cały czas rozprawiali o planach domu. Chowając czeki włączyła się do rozmowy - podpowiadała im nazwiska architektów, przedsiębiorców budowlanych, dekoratorów wnętrz. Była pewna, że kontrakt będzie udany i że Wrightowie zrobią z rudery cacko. Mają pieniądze, dobry gust, żadnych dzieci (za to psa - irlandzkiego wilczarza), duże dochody i sporo wolnego czasu.
     Tego poranka jej przekonanie zostało wynagrodzone w postaci podpisanego kontraktu.
     - Świetnie - powiedziała głośno do siebie, podjeżdżając pod dom - jeszcze nie jest z tobą tak źle.
     Megan zauważyła czerwony sportowy samochód bliźniaczek, zaparkowany - jak zwykle - niemal w poprzek podjazdu przed frontem domu. Widać wróciły już ze szkoły ł pewnie przypięły się do telefonu - Lauren do głównego, a Karen w sąsiednim pokoju, usadowiwszy się przy wejściu, tak by zachować kontakt wzrokowy - trajkocąc w młodzieżowym slangu. Miały swoją własną linię - to niewielkie ustępstwo wobec nastolatek było dość niską ceną za spokój, oszczędzało odbierania telefonów co pięć minut.
     Uśmiechnęła się i zerknęła na zegarek. Duncan wróci z banku dopiero za godzinę. O ile oczywiście nie będzie miał dodatkowej pracy. Zanotowała w pamięci, że musi porozmawiać z nim o jego nadgodzinach i braku czasu, zwłaszcza dla Tommy'ego. Dziewczęta mają już swój własny świat, a ponieważ nie ma w nim na szczęście picia, nieciekawych chłopaków i narkotyków, wszystko zatem jest w porządku. Zresztą, kiedy chcą porozmawiać z Duncanem, zawsze wiedzą, jak go znaleźć. Przez chwilę zadumała się nad tym szczególnym porozumieniem, jakie łączy ojców i córki. Zauważyła to, kiedy bliźniaczki były jeszcze małymi szkrabami i cała trójka kotłowała się na podłodze, bawiąc się w łaskotki. Tak samo było z jej ojcem. Całkiem inaczej jest między ojcami i synami. Oni przez całe życie ścierają się i rywalizują, na przemian tracąc i zdobywając przewagę, tocząc odwieczną, pierwotną walkę. A przynajmniej tak być powinno.
     Jej wzrok przyciągnęła czerwona plama roweru Tommy'ego, porzuconego byle jak w krzakach.
     - Z moim synem jest inaczej. - Na tę myśl zrobiło się jej gorąco, coś ścisnęło ją w gardle. Z nim nic nie jest zwyczajne.
     Jak zawsze poczuła, że zaczynają ją piec oczy, ale zaraz skarciła się ironicznie surowym tonem:
     - Megan, wypłakałaś już wszystko. Przecież on czuje się coraz lepiej. Dużo lepiej. Niemal normalnie.
     Nagle wyobraziła sobie, że trzyma syna przy piersi. Już w sali porodowej wiedziała, że nie będzie taki jak bliźniaczki, u których wszystko było jak w zegarku - czas posiłków, spania, szkoły, dojrzewania - wszystko biegło właściwym rytmem, bez problemów, idealnie, jakby zaplanowane przez rozsądnego projektanta. Wpatrywała się w kruche, dygocące ciałko, będące kwintesencją instynktu i zdziwienia, próbujące znaleźć jej pierś, i zrozumiała, że setki razy, bez końca będzie łamał jej serce.
     Wysiadła z samochodu, ciężkim krokiem podeszła do kępy krzaków i wyciągnęła rower z żywopłotu. Tłumiąc wzburzenie strzepnęła krople deszczu ze spódnicy i delikatnie trzymając kierownicę, uważając, żeby nie obetrzeć pantofli, pchnęła podpórkę do dołu. Ustawiła rower na chodniku.
     Cóż z tego, pomyślała, po prostu kocham go coraz mocniej. Uśmiechnęła się. Zawsze wiedziałam, że to najlepsza terapia. Kochać go jeszcze mocniej.
     Popatrzyła na rower. Miałam rację.
     Lekarze zmieniali diagnozę ze dwadzieścia razy - opóźnienie w rozwoju, autyzm, dziecięca schizofrenia, niezdolność uczenia się - wreszcie - poczekajmy, zobaczymy. W pewnym sensie była dumna z tego, że nie dawał się zaszufladkować, burząc opinie ekspertów, wytykając im błędy i niedokładności. Było tak, jakby jej syn wszystkich lekceważył, jakby sam wytyczał sobie własną drogę przez życie, pociągając za sobą pozostałych, czasem przyspieszając, czasem zwabiając - zawsze zgodnie z własnym wewnętrznym rytmem.
     Była to niełatwa droga, to prawda, i była z niego bardzo dumna.
     Skręciła i popatrzyła w kierunku domu. Był nowy, zbudowany w stylu kolonialnym, położony czterdzieści metrów od ulicy w najlepszej części Greenfield. Nie był to największy dom przy tej ulicy, ale też nie najmniejszy. Na środku trawnika rósł wielki dąb - pamiętała jak bliźniaczki parę lat temu przywiązały do jednej z gałęzi oponę - nie tyle same chciały się huśtać, co pragnęły przyciągnąć w ten sposób dzieci z sąsiedztwa i mieć z kim się bawić. Zawsze musiały wyprzedzać o krok innych. Opona wciąż tam była, wisiała w gęstniejącej ciemności. Megan znowu pomyślała o Tommym - mógł kołysać się na niej bez końca, w przód i w tył, godzinami nie zwracając uwagi na inne dzieci, na wiatr, deszcz, śnieg, odbijając się stopami od ziemi i unosząc w powietrze, odchylony do tyłu, z szeroko otwartymi dzikimi oczami, wpatrzonymi w niebo, pochłaniającymi je.
     Teraz już to mnie nie przeraża, pomyślała. Podobnie jak przestała płakać z powodu jego dziwactw. Mycia zębów przez dwie godziny. Trzydniowego postu. Gdy nie odzywał się przez tydzień, a potem nie mógł zasnąć, ponieważ miał tyle do powiedzenia, a nie potrafił znaleźć odpowiednich słów. Spojrzała na zegarek. Powinien niedługo wrócić - przygotuje dla niego krupnik na wołowinie i domową pizzę, jego ulubione potrawy. A sprzedaż domu Hallidayów uczczą lodami brzoskwiniowymi. Planując menu pomyślała o wysokości swojej prowizji. Wystarczy, żeby pojechać w zimie na tydzień do Disneylandu. Tommy będzie zachwycony, a chociaż bliźniaczki z początku będą narzekać, że to dobre dla małych dzieci, z pewnością też będą się świetnie bawić. Duncan będzie ukradkiem oddawał się przejażdżkom, a ona poopala się trochę przy basenie. Dlaczegóż by nie, do diabła?
     Megan popatrzyła w głąb ulicy, czy nie dostrzeże samochodu ojca, wypowiadając w duchu krótką modlitwę dziękczynną. Trzy razy w tygodniu jej ojciec, będący już na emeryturze, odbierał Tommy'ego z nowej szkoły. Była zadowolona, że syn korzystał z autobusu tylko przez dwa dni, i była wdzięczna ojcu, siwowłosemu, z twarzą pooraną zmarszczkami, za ożywienie, jakie wywoływał w nim jego imiennik. Wpadali obaj do domu i wypełniali go niezwykłymi opowieściami i opisami tego, co zdarzyło się w szkole, gwarząc ze sobą z ożywieniem. Dwóch Tommych, pomyślała. Nie zdają sobie sprawy, jak bardzo są do siebie podobni.
     Otworzyła drzwi wejściowe i zawołała:
     - Dziewczęta! Jestem w domu!
     Bezbłędnie rozpoznała głosy nastolatek trajkoczących coś do telefonów.
     Przez moment poczuła znajome uczucie niepokoju. Chciałabym, żeby Tommy był już tutaj, pomyślała. Nie cierpię, kiedy nie ma go w domu i nie mogę go wziąć w ramiona, nie zważając na jego udawane protesty, że ściskam go zbyt mocno. Odetchnęła z ulgą, kiedy usłyszała nadjeżdżający samochód. To pewnie oni, pomyślała, zirytowana nieco swoim uczuciem ulgi.
     Powiesiła płaszcz przeciwdeszczowy i zsunęła pantofle. Powiedziała do siebie: Nie, nic się nie zmieniło. Ani trochę. Mimo wszystkich problemów Tommy'ego. Czuła się szczęśliwa.
     

2. Dziadek i wnuczek
     
     Sędzia Thomas Pearson podążał korytarzem, kiedy zabrzmiał dzwonek ogłaszający koniec lekcji. Otwierane z hałasem drzwi po obu stronach szkolnego korytarza wypełniły się dziećmi. Sędziego obmyła fala młodych głosów, radosna wrzawa towarzysząca zbieraniu plecaków i płaszczów przeciwdeszczowych - na moment tłumek się rozstąpił, by mógł przejść, i zamknął tuż za nim. Uchylił się przed trójką chłopców, pędzących na oślep z rozwianymi płaszczami wyglądającymi jak peleryny oddziału awanturników. Zderzył się z małą rudowłosą dziewczynką z kokardami w warkoczykach.
     - Przepraszam - powiedziała tonem dobrze wychowanego dziecka. Cofnął się z lekkim ukłonem przesadnej uprzejmości, a dziewczynka roześmiała się do niego. Czuł się jakby stał na brzegu oceanu, otoczony kipielą i kłębowiskiem fal.
     Pomachał w kierunku kilku znajomych twarzy, uśmiechnął się do innych w nadziei, że ubędzie mu nieco z jego wzrostu, wieku i powagi, że lepiej wtopi się w jaskrawe kolory i światła szkolnego korytarza. Dotarł do klasy Tommy'ego i zaczął przedzierać się do drzwi przez grupkę dzieci. Na drzwiach widniał wielki, różnokolorowy balon i tabliczka z napisem Klasa Specjalna A.
     Kiedy sięgał do klamki, myśląc, jak bardzo lubi odbierać wnuka ze szkoły i jak młodo się wtedy czuje, drzwi otworzyły się gwałtownie. Wyjrzała zza nich kasztanowata czupryna, czoło i wreszcie para niebieskich oczu.
     Przez moment patrzył w te oczy, takie same jak jego zmarłej żony. Te niebieskie oczy odziedziczyła ich córka i wnuk.
     - Cześć, dziadku. Wiedziałem, że to ty.
     - Cześć, Tommy, ja też wiedziałem, że to ty.
     - Już jestem prawie gotowy. Mogę tylko skończyć rysunek?
     - Jeśli masz chęć.
     - A pójdziesz ze mną popatrzeć?
     - Oczywiście.
     Sędzia poczuł, jak wnuk bierze go za rękę, i pomyślał, jak bardzo zdecydowany jest uścisk dziecka. Tak jak przywiązanie do życia, pomyślał. To dorośli mniej je cenią. Pozwolił zaprowadzić się do klasy. Skinął nauczycielce Tommy'ego, która uśmiechnęła się w odpowiedzi.
     - Chce skończyć rysunek - powiedział sędzia Pearson.
     - Dobrze. Może pan poczekać?
     - Oczywiście.
     Poczuł, że rękę ma wolną - wnuk wślizgiwał się na krzesło przy długim stole. Kilkoro innych dzieci też kończyło rysunki. Wszystkie były bardzo zaaferowane swoją pracą. Stał i patrzył, jak Tommy rysuje coś czerwoną kredką.
     - Co to takiego?
     - Palące się liście. A pożar rozszerza się na cały las.
     - Aha. - Nie bardzo wiedział, co powiedzieć.
     - Czasami to dość niepokojące.
     Odwrócił się i zobaczył stojącą obok nauczycielkę Tommy'ego.
     - Słucham?
     - Niepokojące. Prosimy dzieci, żeby narysowały coś, i natychmiast wiemy, co to będzie. Sceny wojenne, palące się domy, trzęsienia ziemi burzące całe miasto. Niektóre właśnie to rysowały w ubiegłym tygodniu. Bardzo pracowicie. Z najdrobniejszymi szczegółami. Łącznie z ludźmi spadającymi w przepaść.
     - Nieco... - Zawahał się.
     - Makabryczne? Na pewno. Ale większość dzieci w tej klasie ma tyle problemów z własnymi emocjami, że zachęcamy je do snucia takich fantazji, które mogą przybliżyć je do tego, czego naprawdę się boją. To jest całkiem przyjemna, prosta technika.
     Sędzia Pearson kiwnął głową.
     - Mimo to - odpowiedział - założę się, że wolałaby pani rysunki kwiatów. Nauczycielka uśmiechnęła się.
     - To byłaby odmiana. - A po chwili dodała: - Czy mógłby pan poprosić państwa Richardsów, żeby do mnie zadzwonili? Chciałabym się z nimi zobaczyć.
     Sędzia spojrzał na Tommy'ego, zajętego swoją kartką papieru.
     - Czy coś jest nie tak? Nauczycielka ponownie się uśmiechnęła.
     - Chyba w ludzkiej naturze leży zakładanie tego co najgorsze. Nie, wprost przeciwnie, całą jesień robi postępy, tak jak to było w lecie. Chciałabym, żeby po feriach świątecznych na niektóre zajęcia chodził z regularnymi trzecioklasistami. - Odczekała chwilę. - W zasadzie wciąż będzie należał do specjalnej klasy. Może mieć jakieś niepowodzenia, ale sądzimy, że należy postawić przed nim trudniejsze zadania. Jest bardzo bystry, ale gdyby odczuł niepokój...
     - Lub wymknął się spod kontroli - dokończył za nią zdanie sędzia.
     - No tak... To się nie zmieniło. Wciąż bywa bardzo dziwny. Choć z drugiej strony już od tygodni nie popadał w stan nieobecności.
     - Wiem - stwierdził sędzia. Przypomniał sobie, jak bardzo się przeraził, kiedy po raz pierwszy zobaczył, że wnuk, wtedy jeszcze mały berbeć, wpatruje się w przestrzeń, niepomny całego świata. Dziecko mogło tak pozostawać całymi godzinami, nie śpiąc, nie odzywając się, nie płacząc, prawie nie oddychając, jak gdyby znajdowało się w innej przestrzeni. I nagle' po paru godzinach, powracało, jak gdyby nic się nie stało.
     Spojrzał na Tommy'ego, który właśnie kończył rysunek zamaszystymi, śmiałymi jaskrawo-pomarańczowymi kreskami przez niebo. Jakżeś ty nas wszystkich przerażał. Gdzie się podziewasz podczas swoich wędrówek? Pewnie w jakimś lepszym miejscu niż to, pomyślał.
     - Powiem im. Zadzwonią natychmiast. To taka dobra wiadomość.
     - Trzymajmy zatem kciuki.
     
     Wyszli z budynku i przez moment sędziego uderzyło, jak szybko rozpłynęło się jego podniecenie spowodowane zakończeniem kolejnego dnia szkoły. Na parkingu stało zaledwie kilka samochodów. Poczuł chłodny powiew wiatru, przenikający przez płaszcz, sweter, koszulę, aż do skóry. Wzdrygnął się i zapiął marynarkę.
     - Zapnij się, Tommy. Moje stare kości czują w powietrzu zimę.
     - Co to są stare kości, dziadku?
     - No tak, ty masz młode kości. Twoje kości wciąż rosną i stają się coraz większe i mocniejsze. A moje... no cóż, są już stare i zmęczone drugim życiem.
     - Nie takim znów długim.
     - O tak, to już siedemdziesiąt jeden lat. Tommy podumał przez chwilę.
     - To rzeczywiście dużo. Czy moje też tak długo będą rosły?
     - Prawdopodobnie jeszcze dłużej.
     - Ale jak ty możesz czuć coś na swoich kościach? Ja czuję wiatr na twarzy i rękach, ale nie w kościach. Jak ty to robisz?
     - Dowiesz się, kiedy będziesz starszy - roześmiał się sędzia.
     - Nienawidzę tego.
     - Czego?
     - Kiedy ktoś mówi, że muszę poczekać. Chcę wiedzieć teraz. Sędzia ujął rękę wnuka.
     - Masz całkowitą rację. Kiedy chcesz się czegoś dowiedzieć, nie pozwól mówić sobie, że musisz poczekać. Domagaj się odpowiedzi.
     - To jak jest z tymi kośćmi?
     - To była taka figura retoryczna. Wiesz, co to znaczy? Tommy skinął głową.
     - A naprawdę znaczy to, że kiedy jest się starym, kości stają się kruche i nie ma w nich już zbyt dużo życia. Tak więc kiedy wieje zimny wiatr, czuję chłód, aż do samego środka. To oczywiście nie boli, ale jestem tego świadomy. Rozumiesz?
     - Chyba tak.
     Chłopiec szedł przez chwilę w milczeniu. Potem rzekł, jakby mówił do siebie:
     - Jest mnóstwo rzeczy, których nie wiem. - I westchnął.
     Jego dziadek już miał się głośno roześmiać z powodu tej zadziwiającej obserwacji, ale zamiast tego uścisnął mocniej rękę wnuka i poszli przez szarość popołudnia do samochodu. Na ich widok z zaparkowanego obok nowego modelu limuzyny wysiadła kobieta. Była w średnim wieku, wysoka i energiczna, na głowie miała czarny, miękki kapelusz. Jej wspaniałe rude włosy opadały niesfornymi falami spod szerokiego ronda - nosiła duże, bardzo ciemne okulary przeciwsłoneczne. Przez moment sędzia poczuł się nieswojo - jak ona może coś przez nie widzieć? Zwolnił, patrząc na zbliżającą się szybkimi krokami kobietę.
     - Czy mogę pani w czymś pomóc? - zapytał.
     Kobieta rozpięła beżowy płaszcz przeciwdeszczowy i powoli sięgnęła pod spód. Uśmiechnęła się.
     - Witam, sędzio Pearson - powiedziała. Spojrzała na jego wnuka. - A to musi być Tommy. Żywe odbicie matki i ojca. Jest do nich niezwykle podobny.
     - Przepraszam - zaczął sędzia - czy my się znamy?
     - Pan prowadził w sądzie sprawy kryminalne, nieprawdaż? - zapytała ignorując jego pytanie. Uśmiech nie znikał z jej twarzy.
     - Owszem, ale...
     - Przez wiele lat.
     - Tak, ale o co chodzi...
     - Świetnie, więc z pewnością nieobce są panu przedmioty, takie jak ten. Powoli wyciągnęła rękę spod płaszcza. Trzymała w niej duży rewolwer i mierzyła prosto w jego żołądek.
     Sędzia wpatrywał się w broń z narastającym niepokojem.
     - To jest magnum 357 - ciągnęła. Zauważył, że w jej głosie brzmiała stanowczość, która mogła też świadczyć o narastającej pasji. - Może zrobić w tobie wielką dziurę. I w małym Tommym też. Najpierw w nim, żebyś w swoich ostatnich chwilach wiedział, że stracił życie przez ciebie. Nie rób nic, co może wszystko skończyć, jeszcze zanim się zacznie. Po prostu wsiądź spokojnie do samochodu.
     - Proszę wziąć mnie, on nie jest niczemu... - zaczął sędzia. W myślach automatycznie przebiegał tomy spraw, które kiedyś prowadził, zastanawiając się, w której z nich zagrożenie wywołane przez sprawcę czy sprawców było nieproporcjonalne do wydanego wyroku, kto chciał go odnaleźć, żeby się zemścić. Przesuwały mu się przed oczyma setki twarzy gniewnych mężczyzn, oczy naznaczone wiekiem i zbrodnią. Nie mógł jednak przypomnieć sobie kobiety. A już na pewno tej, która wciskała mu między żebra lufę rewolweru.
     - O nie, nie ma mowy - przerwała. - On jest najważniejszy. Jest kluczem do całej sprawy. - Wskazała lufą drogę. - Grzecznie i powoli. Spokojnie. Bez żadnych gwałtownych gestów, sędzio. Pomyśl, jak głupio byłoby, gdybyście tu obaj umarli. Pomyśl o tym, co ukradłbyś swojemu wnukowi. Jego życie, sędzio. Tyle lat. Oczywiście, dobrze to znasz. Tak łatwo kradłeś ludziom życie. Bydlaku!! Więcej już tego nie zrobisz!
     Uświadomił sobie, że ktoś otworzył drzwi pchnięciem od środka, że w samochodzie są jacyś ludzie. Gorączkowe myśli zakłębiły mu się w głowie: Uciekać! Krzyczeć! Wołać pomocy! Walczyć z nimi!
     Ale nie uczynił nic.
     - Rób, co ona mówi, Tommy - powiedział. - Nie martw się. Jestem z tobą.
     Para silnych rąk chwyciła go i rzuciła na podłogę samochodu. Przez moment poczuł woń skórzanego obuwia i brudu, zmieszaną z drażniącym zapachem potu wydzielanym pod wpływem zdenerwowania. Zdążył tylko zobaczyć dżinsy i buty z cholewką, gdy na głowę naciągnięto mu czarny szmaciany worek. Uprzytomnił sobie, że taki właśnie worek zakłada kat na głowę skazańca, i podjął próbę walki, ale wkrótce para mocnych rąk obezwładniła go i przycisnęła do podłogi. Poczuł na sobie lekkie ciałko Tommy'ego, chrząknął. Próbował powiedzieć coś do niego, jakieś uspokajające słowa - coś w rodzaju "nie bój się, jestem tutaj" - ale z jego gardła wydobył się tylko jęk. Usłyszał męski głos mówiący spokojnie, choć z goryczą:
     - Niech żyje rewolucja! A teraz śpij, stary.
     Dostał czymś ciężkim w skroń, ogarnęła go nagła ciemność i stracił świadomość.
     

3. Duncan
     
     Sekretarka dyskretnie zapukała w szybę drzwi, po czym wsunęła głowę do środka.
     - Mr. Richards, czy zamierza pan pracować dzisiaj do późna? Oczywiście, mogę zostać w biurze, ale musiałabym zadzwonić do mojej współlokatorki, żeby zrobiła zakupy...
     Duncan Richards spojrzał znad stosu zgromadzonych na biurku papierów i uśmiechnął się.
     - Jeszcze trochę, Doris, ale nie musisz zostawać. Chcę tylko skończyć pracę nad podaniem Harris Company.
     - Jest pan pewny, Mr. Richards? To dla mnie żaden problem...
     Pokręcił głową.
     - Zbyt często pracuję do późna - odparł. - Jesteśmy przecież bankierami. Powinniśmy pracować w godzinach urzędowania.
     - Dobrze. - Uśmiechnęła się. - W każdym razie będę tutaj do piątej.
     - Świetnie.
     Zamiast wrócić do swoich papierów, Duncan Richards przeciągnął się w fotelu i splótł ręce na karku. Obrócił się do okna. Było już prawie ciemno - reflektory samochodów ruszających z parkingu wycinały w ciemnościach małe białe plamy. Na tle gęstniejącej szarówki dostrzegał zarysy drzew przy Main Street. Przez chwilę chciał znaleźć się w starym budynku banku, dalej od centrum. Był ciasny i było w nim zbyt mało pomieszczeń, ale położony był dalej od drogi, na wzgórzu i mógł z niego sięgnąć wzrokiem dużo dalej. Pod względem architektonicznym nowy gmach był jałowy i bez duszy. Żadnych widoków z okien poza hałasem ulicy. Nowoczesne meble, najnowszy system zabezpieczeń. Tyle się zmieniło, od kiedy podjął tu pracę. Greenfield przestało być niewielkim miasteczkiem uniwersyteckim. Napłynęli tu biznesmeni, właściciele firm budowlanych i finansiści z Nowego Jorku i Bostonu.
     Straciło swoją osobowość, pomyślał. A może i my wszyscy.
     Spojrzał na leżące przed nim podanie. Było jednym z kilku, które trafiły na jego biurko w ostatnich sześciu miesiącach - mała firma budowlana chciała nabyć dziesięć hektarów ziemi z widokiem na Green Mountains - można by tu było postawić sześć luksusowych budynków. Gdyby się udało zdobyć na każdy dom trzysta tysięcy, mała firma momentalnie przekształciłaby się w firmę średniej wielkości. Cyfry wydają się w porządku, pomyślał, przyznamy kredyt na kupno ziemi, następnie na budowę domów i wreszcie, po ich sprzedaży, będziemy je mieli na hipotece. Nie musiał korzystać z kalkulatora, żeby wiedzieć jak dużo zyska na tym bank. Bardziej interesowali go sami przedsiębiorcy. Westchnął na myśl, jak bardzo muszą być spięci. Uchwycić szansę, zdobyć kredyt, osiągnąć sukces. W amerykańskim stylu. To się nigdy nie zmieni.
     Bankier jednak musi być człowiekiem staromodnym i ostrożnym. Nie spieszyć się, nie poddawać się naciskom.
     Chociaż to też się zmienia. Na małe banki, takie jak First State Bank of Greenfield, wywierają nacisk bankowe giganty. Baybanks of Boston otworzył właśnie swoje biuro na Prospect Street, a Springfield National, jeszcze niedawno sam stanowiący konkurencję, został przejęty przez Citicorp.
     Może i nas też wykupią. Jesteśmy całkiem atrakcyjnym łupem. Wyniki nadchodzącego kwartału wskazują na duży skok. Zanotował w pamięci, żeby sprawdzić, jak stoją jego akcje, tak na wszelki wypadek. Chociaż żadnych pogłosek na ten temat nie było. Zastanowił się, czy nie powinien zapytać o to starego Phillipsa, prezesa banku, ale zrezygnował. On zawsze polegał na mnie, od samego początku. Teraz zapewne także.
     Przypomniał sobie, jak osiemnaście lat temu po raz pierwszy przekraczał drzwi banku. Wahał się, gdy ojciec Megan otworzył je przed nim. Jego nowa fryzura onieśmielała go i wciąż chciał sięgać do niej ręką - pewnie właśnie tak człowiek, któremu amputowano ramię, musi się czuć w pierwszych dniach po operacji.
     Wspomnienie o tym, jak bardzo się wtedy bał i jak usilnie starał się ukryć to przez cały długi dzień, przyprawiło go o skurcz żołądka. Dlaczego akurat teraz o tym myślę?
     Znów spojrzał w okno - mimo wysiłków wspomnienia wciąż powracały - Był słoneczny poranek. W banku panował duży ruch. Właśnie dzięki temu słońcu, ludziom i ruchowi dokoła moje zdenerwowanie zostanie zauważone. Miałem wrażenie, że nigdy więcej się nie zdobędę, żeby jeszcze raz wejść do banku. Phillips uznał, że mogę zacząć jako kasjer, gdyż poręczył za mnie sędzia Pearson. Byli kumplami od golfa. Ręce mi się trzęsły, kiedy pierwszy raz trzymałem pieniądze, i za każdym otwarciem drzwi wejściowych myślałem, że to już koniec. Spodziewałem się ponurych facetów w nijakich garniturach. Ze w końcu przyjdą po mnie.
     Usiłował sobie przypomnieć kiedy opuścił go ten niepokój. Po tygodniu? Miesiącu? Roku? Dlaczego o tym myślę? To minęło. To zdarzyło się osiemnaście lat temu i minęło.
     Nie mógł sobie przypomnieć, kiedy ostatnio rozmyślał o swoich początkach w świecie bankowości. Na pewno dość dawno. Dlaczego te wspomnienia naszły go właśnie teraz. Poczuł w ustach gorycz. Nie będę więcej do tego wracał, postanowił. Wszystko się zmieniło. Wrócił do arkusza kalkulacyjnego i przyjrzał się cyfrom. Warunkowa zgoda, zdecydował. Damy to na zarząd i zobaczymy, co powiedzą. Inni inwestorzy budowlani nie pchają się w tej chwili, nie tak jak w początkach lat osiemdziesiątych. Ale Bank Federalny podniósł tego ranka premię gwarancyjną o pół punktu, i może chcą przedyskutować tę sprawę na następnym zebraniu personelu. Niech zajmą się tym chłopcy od prognozowania. Zrobił adnotację w terminarzu.
     Na biurku zadzwonił telefon i włączył się intercom - to była jego sekretarka.
     - Panie Richards, pani Richards na linii.
     - Dzięki. Podniósł słuchawkę.
     - Słuchaj Meg, nie wracam dziś późno, właśnie kończę...
     - Duncan, czy tata wspominał, że zabiera gdzieś Tommy'ego? Nie wrócili dotąd, więc zastanawiam się, czy mówił ci coś?
     - Nie wrócili?
     Duncan Richards spojrzał na zegarek. Powinni być już od godziny. Wyczuł niepokój w głosie żony. Leciutki. Nie tyle lęk, co troskę.
     - Nie.
     - Dzwoniłaś może do szkoły?
     - Tak. Powiedzieli, że tata był o zwykłej porze. Poczekał trochę, dopóki Tommy nie skończył jakiegoś rysunku, i wyszli.
     - Myślę, że nie ma się czym przejmować. Prawdopodobnie wziął go do centrum handlowego, żeby pograć na automatach. Nie byli tam już od paru tygodni.
     - Prosiłam go, żeby tego nie robił. Tommy jest później taki podniecony.
     - Och, daj spokój. Tak się tam dobrze bawią. A poza tym myślę, że lubi to przede wszystkim twój stary.
     - Zrobiłam na obiad coś specjalnego, a on prawdopodobnie napcha go tymi ohydnymi cheeseburgerami. - W jej głosie zabrzmiała ulga.
     - Możesz porozmawiać z ojcem, ale wątpię czy to coś da. On tak lubi szybkie dania. A kiedy ma się siedemdziesiąt jeden lat, wszystko się wie najlepiej.
     - Pewnie masz rację - roześmiała się.
     Odłożył słuchawkę, wyjął notes i zaczął rzucać na papier luźne myśli dla przedstawienia sprawy kredytu przed komitetem. Usłyszał stuknięcie w szkło drzwi i zobaczył, jak sekretarka macha mu ręką. Była w płaszczu. Pomachał jej i pomyślał, że skończy jutro.
     Telefon na biurku zadzwonił ponownie, podniósł słuchawkę spodziewając się głosu żony.
     - Zbieram się właśnie do domu... - zaczął bez wstępu.
     - Naprawdę? - odezwał się głos na drugim końcu linii. - Nie sadzę Nie sądzę, żebyś się gdzieś zbierał. Nie teraz.
     Stało się tak, jak gdyby z powodu tych kilku słów, dźwięków i tonów, które wdarły się przeraźliwie znajome do jego pamięci, wszystko wokół niego się rozpadło i nagle, gwałtownie zostało zdmuchnięte przez huragan. Chwycił się krawędzi biurka, żeby złapać równowagę, ale w głowie miał karuzelę. Wiedział, że wszystko stracone. Wszystko.

4. Megan
     
     Megan odwiesiła słuchawkę bardziej z irytacją niż ze zrozumieniem. Duncan zawsze ma na podorędziu mnóstwo cholernie rzeczowych wyjaśnień. Jest tak zrównoważony, że czasami chce mi się wyć. Przeszła do salonu i odsunęła zasłonę, żeby spojrzeć na ulicę. Była ciemna i pusta. Stała wpatrując się w milczeniu, wreszcie cofnęła się w poczuciu bezradności. Po chwili zaciągnęła zasłonę i wróciła do kuchni.
     Cóż, pomyślała, trzeba przygotować kolację. Może dotąd nic nie jedli. Zerknęła na zegarek i pokręciła głową. Tommy zawsze jest taki głodny po szkole.
     Przez chwilę zajęła się garnkami i patelniami, sprawdziła temperaturę piekarnika. Weszła do jadalni i ustawiła pięć nakryć. Wtem przyszło jej coś do głowy, szybko przeszła z powrotem do kuchni, otworzyła szufladę, wyciągnęła dodatkowy nóż, widelec i łyżkę. Wyjęła talerz i szklankę z półki, a z szafki matę na stół. Położyła dodatkowe nakrycie. Kiedy tato przyjedzie, zobaczy, że i dla niego jest przygotowane miejsce przy stole. Może wtedy poczuje się winny, że napchał Tommy'ego cheeseburgerami.
     Przyjrzała się swojemu dziełu i wtedy usłyszała samochód. Poczuła ulgę - przeszła szybko do salonu, uchyliła zasłonę, nie chcąc, by zobaczyli, że na nich wygląda. Sto razy mówiłam tacie, że nie mam nic przeciwko temu, by zabierał gdzieś Tommy'ego, chcę tylko wcześniej o tym wiedzieć.
     Ale przecież robił to już przedtem i nie denerwowałam się tak bardzo. Potrząsnęła głową, jakby się chciała uwolnić siłą z tego niepokoju.
     Znowu wyjrzała i aż zaklęła, kiedy zobaczyła, że światła samochodu przesuwają się dalej i oświetlają podjazd następnego segmentu.
     Cholera!
     Ponownie spojrzała na zegarek.
     Na górze rozległ się śmiech, więc postanowiła dowiedzieć się, czy przypadkiem bliźniaczki nie mają jakiejś wiadomości, którą zapomniały jej przekazać. Było to takie logiczne, że zdziwiła się, że nie pomyślała o tym wcześniej. Popatrzyła jeszcze raz na pustą ulicę i weszła na schody.
     - Lauren, Karen?
     - Wejdź, mamo.
     Otworzyła drzwi do ich pokoju i zobaczyła je wśród stert zeszytów i podręczników.
     - Mamo, czy ty też musiałaś odrabiać w domu lekcje, kiedy byłaś w szkole średniej?
     Uśmiechnęła się.
     - Oczywiście. Dlaczego?
     - Kiedy byłaś w ostatniej klasie, jak my.
     - Tak, oczywiście.
     - To nie jest w porządku. W przyszłym roku idziemy do college'u i nie rozumiem, dlaczego wciąż musimy zawracać sobie głowę tymi głupimi zadaniami. Ta matematyka. Czuję się, jakbym rozwiązywała te zadania codziennie od urodzenia.
     Karen zaczęła chichotać i zanim matka zdołała odpowiedzieć, wtrąciła:
     - Jeśli jesteś taka dobra, Lauren, powinnaś chyba dostać więcej niż dobry z minusem.
     - To tylko oceny. One nie są tak ważne jak słowa. A co ty dostałaś z ostatniego testu z angielskiego?
     - Jesteś niesprawiedliwa. Dotyczył Bleak House, a dobrze wiesz, że nie skończyłam go czytać, bo zabrałaś mój egzemplarz.
     Lauren chwyciła Jasiek i rzuciła nim w siostrę, która roześmiała się i cisnęła go z powrotem. Oba rzuty były niecelne. Megan uniosła rękę w górę.
     - Spokój! - zawołała.
     Bliźniaczki obróciły się do niej, a ona jak zwykle oniemiała na widok identycznych oczu, włosów, identycznego sposobu, w jaki na nią patrzyły. To chyba czary, pomyślała. Tak dokładnie wiedzą, co druga z nich czuje, co myśli, jak jej pomóc w razie potrzeby. One nigdy nie są samotne.
     - Słuchajcie - zaczęła Megan. - Czy któraś z was rozmawiała dzisiaj z dziadkiem? Odebrał Tommy'ego ze szkoły i dotąd nie wrócili. Może zostawił wam wiadomość, że będą później?
     Próbowała nie okazywać niepokoju.
     - Nie - odpowiedziała Karen. Urodziła się najpierw, dziewięćdziesiąt sekund przed Lauren i zawsze pierwsza odpowiadała na pytania. - Denerwujesz się?
     - Nie, nie, ale to niepodobne do dziadka, żeby nie uprzedził, że wybiera się do centrum.
     - Niekoniecznie - wtrąciła Lauren. - Wiesz, że zawsze robi to, co chce. Tak, jakby cały świat był jego salą sądową, a on postępuje tak, jak sam uważa, ponieważ ma do tego prawo.
     Powiedziała to bez uszczypliwości, tonem zwykłej informacji.
     - Chyba rzeczywiście tak myśli. - Megan uśmiechnęła się
     - Ale Tommy'ego traktuje wyjątkowo.
     - Bo Tommy jest wyjątkowy.
     - Wiemy, ale...
     - Żadnych ale. Jest i już.
     - Nami się nikt nie przejmuje, tylko on jest traktowany w szczególny sposób. Była to ich odwieczna, choć w pełni uzasadniona skarga.
     - Karen, wiesz dobrze, że to nie jest tak. Ludzie są traktowani na różne sposoby, ponieważ każdy ma inne potrzeby. A Tommy ma po prostu dużo większe potrzeby niż wy, dziewczęta. Już o tym rozmawiałyśmy.
     - Wiem.
     - Martwisz się, że coś się mogło stać? - zapytała Lauren.
     - Nie, martwię się tak samo, jak martwiłabym się, gdybyście wy nie wróciły ze szkoły na czas. Identycznie.
     Ale wiedziała, że to kłamstwo. Zastanawiała się, dlaczego bardziej przejmowała się synem niż córkami. Coś w tym musiało być. Coś z przeszłości.
     - Chcesz, żebyśmy poszły do centrum i odnalazły ich? Założę się, że wiem gdzie są.
     - Jasne - dodała Karen. - Pod arkadą, grają w zdobywców kosmosu. Czy mamy tam pójść?
     - Nie, nie, pewnie zaraz tu będą. - Pokręciła głową. - Zresztą odrabiajcie lekcje. I żadnej telewizji, póki nie skończycie.
     Kiedy zamykała drzwi, dobiegły ją pomruki niezadowolenia.
     Megan weszła do swojej sypialni, zsunęła spódnicę i rajstopy, wciągnęła wypłowiałe dżinsy. Bluzkę powiesiła w szafie, włożyła sweter i stare tenisówki, a następnie podeszła do okna. Mimo ciemności widoczność z góry była całkiem niezła. Ulica była niepokojąco spokojna. Ze swego punktu obserwacyjnego widziała salon Wakefieldów po drugiej stronie ulicy. W środku poruszały się cienie ludzi. Odwróciła głowę w kierunku sąsiadującego podjazdu Mayersów - stały tam ich dwa samochody. Wbiła wzrok w głąb ulicy, potem spojrzała na zegarek. Późno, pomyślała. Bardzo późno.
     Poczuła falę gorąca. Późno, późno, późno - tylko o tym mogła myśleć. Ciężko usiadła na skraju łóżka.
     Co teraz?
     Musiała coś zrobić, sięgnęła więc po telefon i wystukała 911.
     - Posterunek policji i straży pożarnej w Greenfield.
     - Mówi Megan Richards z Queensbury Road. Właściwie nic się nie stało, ale zaczynani się niepokoić... Widzi pan, mój syn i ojciec powinni już dawno wrócić ze szkoły. Ojciec odbierał go dzisiaj i zwykle wracają prosto do domu, jadą South Street a potem szosą numer 116, zastanawiam się więc...
     Dalsze słowa przerwała jej rutynowa odpowiedź.
     - Nie mamy informacji o wypadku dzisiaj wieczorem. Nie ma też w tej okolicy żadnych korków. Nie wysyłaliśmy karetek ani samochodów policyjnych. Nie Odnotowałem też specjalnej aktywności policji stanowej, z wyjątkiem zderzenia trzech samochodów na autostradzie międzystanowej, niedaleko Deerfield.
     - Nie, nie, to nie mogliby być oni. To nie ten kierunek. Dziękuję panu.
     - Proszę bardzo.
     Połączenie zostało przerwane. Odkładając słuchawkę czuła się trochę głupio, ale też odetchnęła z ulgą. Zdenerwowanie ustąpiło znowu miejsca irytacji.
     - Tym razem dam mu wycisk - powiedziała na głos. - Nie obchodzi mnie, że ma siedemdziesiąt jeden lat i jest sędzią.
     Wstała, wygładziła narzutę na tapczanie. Znowu podeszła do okna.
     Powróciła natarczywa myśl: "Co teraz". Próbując odpowiedzieć na to pytanie poczuła, że ogarniają niepokój.
     Podeszła do telefonu i wybrała numer męża. Nie odpowiadał. Pewnie jest w drodze, pocieszała się.
     Pokręciła się po pokoju, zastanawiając się, gdzie teraz pójść. Na dół, zobaczyć co z obiadem.
     Kiedy wychodziła z sypialni, kącikiem oka dostrzegła kolorowy błysk zza drzwi pokoju Tommy'ego. Weszła i zobaczyła górę czerwonych swetrów i niebieskich dżinsów, brudnych skarpet i bielizny, zwiniętych w kłębek i porzuconych na podłodze. Nigdy nie nauczy się używać kosza na bieliznę. To przekracza jego możliwości. Przez moment zawahała się - kiedyś myśleliśmy, że wszystko przekracza jego możliwości. Ale nie pozwoliłam, żeby klęska i rozpacz wypełniły mi noce. I zwyciężyliśmy. W końcu zwyciężyliśmy. Teraz wydaje się, że już nie ma rzeczy, która przekraczałaby jego możliwości. Dotarło do jej świadomości, że po raz pierwszy snuje najzwyklejsze fantazje rodzicielskie, wyobrażając sobie, kim będzie ich dziecko, kiedy dorośnie. Dorośnie i kimś będzie. Potoczyła wzrokiem po pokoju, po niechlujnie posłanym łóżku, po zabawkach i książkach i różnych skarbach, które zapełniały pokój każdego chłopca, różnych szpargałach uważanych za coś niezwykle cennego. Próbowała odkryć jakiś ślad problemów Tommy'ego, ale nie było żadnego. Nie daj się ogłupić, pomyślała. Były tutaj. Ale już ich nie ma. Przypomniała sobie, jak pewien lekarz sugerował kilka lat temu, żeby wyłożyć jego pokój czymś miękkim, na wypadek gdyby miał napady szału. Dzięki Bogu, że zawsze słuchaliśmy samych siebie.
     Usiadła na łóżku chłopca wpatrując się w figurkę żołnierzyka. Był zawsze dzielny jak żołnierz. Podczas tych wszystkich testów, dźgania, kłucia, badań EEG i stymulacji bodźców. Przecież cierpiał w czasie tego wszystkiego. Dla Duncana i dla mnie to było łatwe. Wszystko, co musieliśmy zrobić, to tylko denerwować się. Ale to on pokazywał nam, jak być dzielnym.
     Odłożyła zabawkę.
     Gdzie on jest?
     Cholera!
     Zerwała się, szybko zeszła na dół, do drzwi frontowych. Otworzyła je, wyszła na dwór, w zimną noc i stała tam, dopóki nie przeniknął jej chłód.
     Gdzie oni są?
     Wróciła do środka, potrącając stojący w hallu stolik.
     Dość scen, zdecydowała. Będziesz się głupio czuła za parę minut, kiedy wpadną do środka, wołając o obiad.
     Skarciła się i to ją na chwilę uspokoiło. Ale tylko na chwilę. Źle tłumiony strach zaczął ponownie opanowywać ją od środka. Podeszła do schodów i zawołała:
     - Dziewczęta!
     Usłyszała głos Karen i Lauren.
     - W porządku - dodała. - Chcę tylko wam powiedzieć, że zaraz będzie obiad.
     Była to półprawda. Chciała je tylko usłyszeć, upewnić się, że są bezpieczne.
     To naprawdę głupie, pomyślała.
     Nie, wcale nie. Było już tak bardzo, bardzo późno.
     Podeszła do telefonu w kuchni, zaczęła wybierać 911, ale wstrzymała się. Jej palec zawisł nad ostatnią cyfrą. Usiadła trzymając aparat w ręku. I wtedy, jak błysk światła w ciemnym pokoju, usłyszała samochód zatrzymujący się na podjeździe.
     Ogarnęło ją uczucie ulgi. Odłożyła telefon, szybko podeszła do drzwi frontowych, otworzyła je i ujrzała męża - nie dziecko prowadzone przez ojca, ale męża, zmierzającego w jej kierunku.
     - Duncan - zawołała.
     W trzech susach pokonał odległość między nimi.
     Nawet w słabym świetle, płynącym z otwartych drzwi, dostrzegła, że ma zaczerwienione oczy.
     - Duncan! O Boże! Co się stało! Tommy! Co z nim? Gdzie tata?
     - Mam nadzieję, że nic się nie stało - odrzekł Duncan. - Mam nadzieję. O, Boże! Megan! Oni zniknęli. Zabrali ich. Wszystko skończone! Wszystko!
     - Kto ich zabrał? Nie rozumiem! - Próbowała się opanować.
     - Byłem taki głupi - wykrztusił Duncan. Nie mówił do żony, lecz do otaczającej go nocy, do minionych lat. - Upłynęło tyle czasu, myślałem, że to wszystko dawno skończone, że to tylko złe wspomnienia, zły sen. To się nigdy nie wydarzyło, przekonywałem siebie. Ależ byłem głupi, cholernie głupi.
     Megan z trudem powstrzymała krzyk.
     - Mów! - jej głos zaczął się podnosić. - Gdzie Tommy? Gdzie jest mój ojciec? Gdzie oni są?
     Duncan popatrzył na nią.
     - To przeszłość - powiedział cicho. Przygarbił się i przeszedł obok nie odwracając się w drzwiach.
     - 1968 rok.
     Obrócił się i uderzył pięścią w ścianę.
     - Pamiętasz ten rok? Pamiętasz, co się wtedy stało?
     Skinęła głową, czując, jak całe jej życie zatrzymuje się w jednej chwili. Setka przerażających obrazów wypełniła jej umysł. Zamknęła oczy, usiłując odegnać je od siebie. Oszołomiona, odemknęła powieki i utkwiła wzrok w mężu.
     Stali tak nieruchomo, w słabym świetle sączącym się z korytarza w ciemność. Nie byli zdolni zrozumieć cokolwiek ponad to, że tragedia, o której myśleli, że minęła i jest już poza nimi, ponownie otoczyła ich swymi straszliwymi mackami.
     





Część druga
     
LODI, KALIFORNIA

WRZESIEŃ 1968
     
Brygada obudziła się o brzasku.
     Światło poranka wcisnęło się przez ciężkie zasłony zawieszone na oknach, zaglądając do kątów niewielkiego parterowego drewnianego domku, gdy jego mieszkańcy zaczęli wstawać, na wpół sennie z powodu wczesnej pory. W kuchni zagwizdał czajnik. Szurając ściągali materace ze środka pokoju na stos pod ścianą. Zwijali śpiwory. Z toalety co chwila dobiegał odgłos spuszczanej wody. Ktoś potknął się o butelkę z nie dopitym piwem, które rozlało się po podłodze przy akompaniamencie przekleństw. Gdzieś z tyłu domu rozległ się ochrypły śmiech. Panował tu zaduch, powietrze przesiąknięte było ciężkim dymem papierosów.
     Olivia Barrow, która przyjęła pseudonim Tanya, podeszła do jednego z okien frontowych i uchyliła zasłonę. Jej wzrok powędrował wzdłuż zakurzonej ulicy w poszukiwaniu jakichś oznak inwigilacji. Obserwowała każdą pojawiającą się postać, każdy przejeżdżający samochód. Wypatrywała czegoś nietypowego - stojącego w pobliżu samochodu, dostarczającego prasę albo jakiegoś pakunku pozostawionego przy drzwiach, czegoś, co mogło raczej obudzić niż uśpić jej czujność. Następnie skoncentrowała się na wyszukaniu na ulicy czegoś zbyt typowego - uliczne zamiatarki czy też kolejki na przystanku autobusowym. Zatrzymywała wzrok na każdym obiekcie, spodziewając się dostrzec jakieś ostrzegawcze symptomy. Wreszcie, stwierdziwszy z zadowoleniem, że nikt ich nie obserwuje, zaciągnęła zasłonę i przeszła na środek pokoju.
     Odepchnęła na bok stertę starych gazet i różnych śmieci. Przez chwilę rozglądała się dookoła. Rozprawki polityczne, wojskowe podręczniki na temat broni i materiałów wybuchowych leżały w rogu pokoju, który nazywała biblioteką; ściany były obwieszone płachtami dziwacznych, pisanych odręcznie sloganów rewolucyjnych i plakatami gwiazd rock-and-rolla. Bezmyślnie popatrzyła na plan lotniska Jeffersona.
     Olivia nie zauważała nieładu i brudu, nieuniknionego w sytuacji, gdy zbyt wielu łudzi mieszka razem w małym tanim, byle jakim lokum. W rzeczy samej lubiła nawet ciasnotę tego domu. Nie było tu miejsca na ukrywanie tajemnic, pomyślała. Tajemnice są oznakami słabości. A my wszyscy tutaj powinniśmy być dla siebie nadzy. To czyni armię bardziej zdyscyplinowaną, a dyscyplina oznacza siłę. Uniosła półautomatyczny pistolet kaliber 45, szybkim ruchem przeładowała go z charakterystycznym szczękiem, który przeniknął poranny nastrój marazmu i niesmaku i natychmiast zwrócił uwagę pozostałej szóstki. Uwielbiała ten odgłos świadczący, że broń jest gotowa do strzału. Klasyczny dźwięk stawiający wszystkich na baczność.
     - Czas na poranną modlitwę - powiedziała donośnie.
     W pokoju rozległo się szuranie; pozostali członkowie grupy sięgnęli po swoją broń i sprawdzając ją ustawiali się w koło na środku pokoju. Były tam dwie kobiety i czterech mężczyzn. Dwóch z nich miało włosy do ramion i brody; pozostali dwaj byli czarnoskórymi, z fryzurami w stylu afro. Wszyscy mieli na sobie dżinsowe ubrania i wojskowe czapki. Jeden z czarnych miał czoło przewiązane jaskrawą przepaską i w szerokim uśmiechu wystawiał na pokaz złoty ząb. Na szyi jednego z białych widniała czerwona szrama. Kobiety miały ciemne włosy i były blade. Wszyscy oni położyli broń - kilka pistoletów, dwie dubeltówki i półautomatycznego browninga - na podłodze w środku koła. Wzięli się za ręce, a Olivia zaintonowała:
     - Jesteśmy nową Ameryką - zaczęła, twardo akcentując ostatnią sylabę, delektując się wypowiadanymi słowami. - Czarnymi, brązowymi, czerwonymi, białymi, żółtymi, kobietami, mężczyznami, dziećmi. Wszyscy jesteśmy równi. Powstaliśmy z popiołów starego świata. Jesteśmy Brygadą Feniksa, nosicielami światła nowego społeczeństwa. Występujemy przeciwko świńskim faszystowskim rasistowskim seksualnym archaicznym militarystycznym materialistycznym wartościom naszych ojców i wyznaczamy nowe horyzonty. Dzisiaj mamy Dzień Pierwszy nowego świata. Świat ten wyrwiemy bronią z przegniłego ścierwa zjełczałego społeczeństwa. Przyszłość należy do nas, wyznawców prawdziwej sprawiedliwości. Jesteśmy nową Ameryką!!
     Cała grupa powtórzyła chórem:
     - Jesteśmy nową Ameryką!
     - A przyszłość...?
     - To my!
     - Dzisiaj mamy...?
     - Dzień Pierwszy!
     - Kim jesteśmy?
     - Brygadą Feniksa!
     - Co przynieśliśmy?
     - Karabiny i naboje!
     - A przyszłość...?
     - Należy do nas!
     - Śmierć Świniom!
     - Śmierć Świniom!
     Olivia uniosła wysoko swój pistolet i potrząsając nim nad głową zawołała:
     - Tak jest!
     - Tak jest!
     Po czym nastąpił moment ciszy, grupa wpatrywała się w Olivię trzymającą pistolet w górze. Nagle jedna z kobiet opuściła ręce i wyszeptała przytłumionym głosem: "Przepraszam". Gwałtownie zrobiła krok przez stos broni i rozerwała ludzkie koło po przeciwnej stronie. Jej klapki plaskały o linoleum kiedy przebiegała korytarzem, do łazienki, gdzie zatrzasnęła za sobą drzwi.
     Pozostali patrzyli za nią w milczeniu.
     Pierwsza odezwała się Olivia:
     - Hej, matematyk, lepiej zobacz, co z twoją cizią. - W jej tonie brzmiało szyderstwo.
     Jeden z brodaczy wystąpił z koła i pospieszył do korytarza zatrzymując się przed drzwiami łazienki.
     - Meg - odezwał się cicho - słyszysz mnie? Co się stało?
     Z tyłu grupa rozeszła się. Broń zebrano i położono w bezpieczne miejsce. W kuchni, gdzie przystąpiono do śniadania, rozległ się śmiech. Brodacz usłyszał odgłos wymiotów.
     - Meg, co z tobą? - szeptał pod drzwiami.
     Nie zauważył, że ktoś za nim stanął, i aż wzdrygnął się na dźwięk głosu.
     - Matematyk, może twoja cizia nie jest jeszcze gotowa?
     Brodaty gwałtownie odwrócił się, jego głos był piskliwy ze zdenerwowania:
     - Mówiłem ci, że będzie w porządku. Już mnie o to pytałaś! Tak samo jej zależy jak i nam wszystkim. Doskonale rozumie, po co tu jesteśmy. Daj wreszcie temu spokój, Tanya!
     - Ty sam musisz się oczyścić - kontynuowała Olivia stanowczym, pełnym pogardy głosem. - Musisz wyzbyć się starego burżuazyjnego sposobu myślenia i zastąpić go nieskażonym, rewolucyjnym płomieniem.
     - Mówiłem ci, jesteśmy gotowi!
     - Myślę, że jesteś słabym ogniwem, matematyk. Jesteś wciąż przepojony swoją przestarzałą edukacją. Wciąż jest w tobie jeszcze trochę studencika bawiącego się w rewolucję.
     - Słuchaj, Tanya, ja w nic się nie bawię i chciałbym, żebyś się w końcu ode mnie odczepiła. Jesteśmy tutaj, nie? Nie będę dłużej twoim drogocennym, pieprzonym matematykiem. Zostawiłem to wszystko za sobą. Ty jedyna przypominasz mi o tym. Przerabialiśmy to już parę razy i zaczyna mnie to wkurzać. College to już przeszłość. Skończyłem z tym. Feniks jest taką samą rzeczywistością dla mnie, jak dla ciebie. Ty też nie byłaś rewolucjonistką przez całe pieprzone życie, dobrze o tym wiesz.
     - Nie byłam - odparła Olivia spokojnym, łagodnym choć gorzkim głosem. - Kiedyś byłam Świnią. Ale już nie jestem. Oddałam wszystko dla ruchu. Dlatego przyjęłam nowe imię i dlatego mogę umrzeć nawet dzisiaj, i umierałabym szczęśliwa. A ty? Umierałbyś szczęśliwy, matematyk? Z czego ty zrezygnowałeś? Świnie znają Sundiatę i Kwanziego, ich stare więzienne imiona, ale my znamy ich imiona rewolucyjne. I oni są skłonni poświęcić życie. Dotąd przeżywali walki w swoim getcie, ale dzisiaj chcą umrzeć na wojnie. I inni też - Emily i Bill Lewis - sympatyczne, zwyczajne, amerykańskie imiona, prawda? - a dzisiaj są Emmą i Che. Są prawdziwymi żołnierzami. Nikt z nich nie robi tego dla rozrywki. Ale wy dwoje... jesteście jedynymi, o których się martwię.
     - Skończ tę przemowę.
     - To ty potrafisz tylko gadać. To, co słyszeliśmy od ciebie, to tylko gadanie. O tym, jak to potraktowano cię gazem, aresztowano i pobito. A gdzie twoje blizny, matematyk? No, zobaczymy. Masz teraz szansę zrewanżować się w walce, tylko zastanawiam się, czy rzeczywiście to zrobisz. Bez tego pacyfistycznego gówna, bez milutkiego niedzielnego obywatelskiego nieposłuszeństwa. Na wojnie! Prosili się o nią i będą ją mieli!
     - Mam zginąć, żeby pokazać, co jestem wart?
     - Jak inni. Zawahał się
     - Powiedziałam ci. Jesteśmy do tego gotowi. Zrobimy to, co będziemy musieli.
     - No więc zobaczymy, prawda? Przekonamy się niebawem.
     Olivia popatrzyła na brodatego mężczyznę. Była prawie tak wysoka jak on i mogła spojrzeć mu prosto w oczy. Zaśmiała się szyderczo. Zanim brodacz zdołał powiedzieć coś jeszcze, obróciła się na pięcie i zniknęła w sypialni w głębi mieszkania. Ten patrzył za nią przez chwilę wściekły na samego siebie.
     - Myśli, że występuje na pieprzonej scenie - powiedział do siebie. W myśli dodał: I tak rzeczywiście jest.
     Ponownie odwrócił się do drzwi łazienki.
     - Meg, co z tobą?
     Usłyszał spuszczanie wody w toalecie i po paru sekundach drzwi powoli się otworzyły. Była blada i roztrzęsiona.
     - Wybacz, Duncan, zrobiło mi się niedobrze. To chyba nerwy. Ale nie martw się, wszystko będzie jak trzeba. Powiedz mi tylko, co mam robić. - Wzrok zwróciła w głąb korytarza, w kierunku pokoju, w którym przed chwilą zniknęła Olivia. - Wiesz, co o tym myślę. Ale zrobię, co zechcesz.
     - Słuchaj, wszyscy jesteśmy zdenerwowani. To naprawdę ważny dzień.
     - Nie zawiodę.
     - Wszystko będzie dobrze. Słuchaj, więcej w tym gestów niż prawdziwego zdecydowania. I naprawdę nikt nie ma zamiaru dać się zabić. Więc nie denerwuj się tak.
     Ale ona wiedziała, że to nie nerwy. Że to życie, pęczniejące w niej, i przez sekundę zastanawiała się, czy to była odpowiednia chwila, by mu o tym powiedzieć. Nie, pomyślała, nie tu, nie teraz. Ale kiedy? Czasu było niewiele.
     Megan pogłaskała go po policzku.
     - A z tobą wszystko w porządku?
     - Jasne, dlaczego pytasz?
     - Po prostu tak sobie pomyślałam.
     - Dlaczego? Co mogłoby być nie tak? Popatrzyła na niego bez słowa.
     - Niech to szlag - wyszeptał ze złością - nie zaczynaj znowu. Już rozmawialiśmy o tym. Mamy to za sobą. Mam już dosyć tych marszów, tych protestów. Do niczego nie doprowadziły. Próbowaliśmy, wciąż próbowaliśmy. Jedyną rzeczą, jaką rządzący tym społeczeństwem rozumieją, jest przemoc w ich własnym stylu. Trzeba uderzyć ich w samo serce. Może to coś zmieni. To jedyna droga. - Zawahał się i dodał: - To jedyny rodzaj symboliki, jaką są zdolni pojąć. Dopiero na to zwrócą uwagę. To jest konieczne.
     W pierwszej chwili nic nie odpowiedziała. Potem odezwała się cicho:
     - Dobrze, świetnie. Wiara w to, że coś się zmieni, to jedno. Ale nie zaczynaj mówić jak Tanya, bo to nie pasuje do ciebie.
     Westchnął zrezygnowany.
     - Już to przerabialiśmy. Przytaknęła.
     - Cholera, nie teraz. Tylko nie teraz!
     Chwycił ją za ramiona, nie ze złością, ale tak zwyczajnie, trzymając na odległość wyciągniętych rąk. Otoczyła go ramionami.
     - Nie teraz - wyszeptał. - Jezu, nie powinienem cię tu przyprowadzać. To nie jest dla ciebie. Dobrze wiedziałem.
     - To, co jest dla ciebie, jest i dla mnie - odparła, po czym roześmiała się. - O rany, to rzeczywiście brzmi staromodnie. - Wiedziała, że żart pomoże mu się odprężyć. Widziała napięcie w jego oczach. Miała nadzieję, że było spowodowane wątpliwościami. Miała nadzieję, że zdoła go stąd wyciągnąć. Ze zdoła wyciągnąć stąd ich oboje.
     Po chwili puścił ją.
     - Chodźmy coś zjeść - powiedział normalnym głosem. Pstryknął ją delikatnie w podbródek.
     Pokręciła głową.
     - Chyba nie mam apetytu. Zawahała się, jak gdyby zastanawiając się. - Zabawne, właśnie poczułam, że mogłabym zjeść konia z kopytami. I z bitą śmietaną.
     - Na śniadanie?
     - Już dobrze - powiedziała ujmując go za rękę. Jej uśmiech krył jednak niepokój, który krzyczał: "Powiedz mu! Wszystko się teraz zmieniło. Nie jesteśmy już tacy jak przedtem".
     Rozpaczliwie próbowała znaleźć właściwe słowa i odpowiednią chwilę.
     Olivia Barrow stała w ciasnej garderobie przy sypialni i wpatrywała się w swoje odbicie w lustrze. Włosy miała krótko przystrzyżone, co dodawało ostrości jej rysom. Przyglądała się swojej twarzy - prostemu nosowi, wydatnym kościom policzkowym i wysokiemu czołu, które tak często skłaniały jej matkę do uwag, kiedy stawały obok siebie i patrzyły w lustro. Zawsze jej powtarzała, że będzie najładniejszą dziewczyną na każdym przyjęciu towarzyskim. Zaśmiała się do siebie - najwidoczniej nie miała na myśli dzisiejszych spotkań. Przypomniała sobie jak kiedyś, zaraz potem jak dostała się do college'u, agencja dla modelek chciała podpisać z nią kontrakt. Prychnęła z pogardą. Powinnam mieć jakąś bliznę, uznała. Ohydną jaskrawą czerwono-fioletową szramę, biegnącą w poprzek ładnej buzi. Jak kreska na płótnie malarza. Byłoby lepiej, gdybym była bardziej pyzata, bardziej nijaka. Powinnam być przysadzista, mieć strąkowate włosy hippiski, obwisłe piersi i pośladki, powinnam śpiewać mantry o pokoju, miłości i kwiatach i wyglądać tak, jakby w całym świecie interesowało mnie tylko to, gdzie znaleźć kolejną działkę kwasu. Wtedy trudniej byłoby mnie rozpoznać.
     Ale jednocześnie świetnie zdawała sobie sprawę z przewagi, jaką jej dawała uroda. Schyliła się dotykając najpierw palców stóp, potem - wciąż zgięta jak scyzoryk - kładąc dłonie płasko na podłodze. Kondycja fizyczna była bardzo ważna.
     Jej matka była tancerką. Często przyglądała się jej skokom i piruetom w sali prób. Była zawsze taka silna. Olivia poczuła nagle przypływ złości. Dlaczego matka nie próbowała walczyć?! Dlaczego pozwoliła, aby choroba pozbawiła ją życia? Pamiętała do dzisiaj, w jakim szoku była matka, jak szybko rak odbierał jej siły, jak stawała się coraz mniejsza, wręcz żałosna. Olivia nienawidziła tego wspomnienia. Nienawidziła ostatecznej klęski, tego mamrotania i bredzenia lekarzy. Nienawidziła bezsilności ojca.
     Zastanowiła się, co ona wtedy robiła. Przypuszczalnie tkwiła w zatęchłej norze w apartamencie z widokiem na Washington Square, studiowała podręczniki prawa, przygotowywała się do odparcia kolejnego oskarżenia w jakiejś beznadziejnej, z góry przegranej sprawie. Mój ojciec, pomyślała, z tą swoją łagodną uprzejmością, zawsze walczył z wiatrakami. Jeśli sam nie znalazł kogoś podobnego do siebie, ktoś taki zawsze znajdował jego.
     W dziwaczny sposób nienawidziła go i kochała zarazem. Zdawała sobie sprawę, jak wiele ją nauczył, jaki wywarło na nią wpływ jego zaangażowanie się w prowadzone sprawy. Uczył ją, że przejście przez życie bez pasji i ideałów oznaczałoby zimną, jałową egzystencję. Wskazywał, że działanie, obowiązek społeczny i protest stanowiły fundament inteligencji. W ich mieszkaniu w Village często rozbrzmiewały pieśni któregoś z ruchów społecznych. Teraz wydawało się jej, że ojciec zawsze budził ją w środku nocy i prowadził z jej pokoju na leżankę stojącą w rogu sypialni rodziców, żeby zrobić miejsce dla kolejnego ważnego gościa, przeważnie z brodą i gitarą, który miał przespać się w jej łóżku. Moje pierwsze poświecenia w imię walki.
     Gdy była w trzeciej klasie, kiedy inni streszczali Kłamstwo Charlotty lub Wiatr w wierzbach, ona opowiadała o Joe Hillu i Wobbliesach. Przez głowę przemykały jej wspomnienia z niezliczonych demonstracji, w których brała udział razem z ojcem. Przypomniała sobie jak kiedyś - miała wtedy siedem czy osiem lat - wziął ją do jakiejś obszernej piwnicy w Greenwich Village, pełnej ludzi krzyczących: "Uwolnić ich! Uwolnić ich! Uwolnić ich!" Dopiero później dowiedziała się, że był to wiec w sprawie Juliusa i Ethel Rosenbergów. Pamiętała, jak wielkie wrażenie wywarła na niej siła ich głosów, ich jedność w tym przegrzanym, dusznym pomieszczeniu. Była pewna, że sprawa, za którą opowiadał się także jej ojciec, musi skończyć się sukcesem, i pamiętała, jak płakała, gdy kilka miesięcy później zobaczyła nagłówki w gazetach. Teraz śmiała się z tego w głos. To cały mój ojciec, pomyślała. Był tam na znak poparcia. Poświęcał siebie, swój autorytet, swoje pieniądze dla sprawy, którą uznawał za słuszną. I z jakim skutkiem? Rząd zamordował Rosenbergów. Rząd zawsze gra na nosie i wyśmiewa się z ludzi takich jak mój ojciec.
     Ale nie będzie śmiać się ze mnie.
     Znowu wyobraziła sobie ojca. Codziennie nosił garnitur - niebieski, brązowy albo szary w prążki. Nazywał go swoim kamuflażem.
     - Wyglądaj jak twój wróg - śmiał się.
     Zawsze dawał upust swemu poczuciu humoru. Jeśli chodzi o mnie, to cenię poczucie humoru. Ale nienawidzę przegrywać. Jego zasady były zawsze właściwe. Jego poglądy były zawsze słuszne. Jego sprawy były zawsze najważniejsze. A taktyka - ostrożna. Argumentacja prawna trafiająca w sedno. Mowy jasne i sugestywne.
     I zawsze przegrywał.
     Olivia znowu spojrzała w lustro i wyrzuciła ojca z pamięci.
     Dzisiaj pokaże im wszystkim, że siła polega na działaniu. Przez chwilę wyobraziła sobie poranne gazety. Plan podniecał ją. Spojrzała prosto w swoje szaroniebieskie oczy, jakby szukając jakiegoś słabego punktu. Uśmiechnęła się z zadowoleniem. Nie było żadnego.
     Mnóstwo czasu spędzili na przyglądaniu się, czekaniu, obserwowaniu.
     Dokładnie znała drogę, jaką pokonywał opancerzony ambulans. Wiedziała, jaki jest tryb postępowania przy odbiorze pieniędzy i przekazywaniu gotówki do banku. Działo się to zwykle pod koniec pracy, co drugą środę. Kiedy w banku było już pustawo. Przed oczami stanęło jej dwóch strażników. Pamiętała, że nie chciało im się nawet odpinać kabur pistoletów. A w ostatnim tygodniu jeden z nich odłożył swoją broń na bok, kiedy wyciągał worki z pieniędzmi z samochodu. Był gruby i widziała, że sapał, gdy je dźwigał. Obaj wyglądali na znudzonych. I całkowicie spokojnych. Zupełnie nie brali pod uwagę tego, co miała zamiar im zrobić.
     Zresztą, czemu mieliby być czujni? W końcu to małe ciche miasteczko otoczone plantacjami winorośli. Nie czuje się tu zgiełku San Francisco, odległego zaledwie o dwie godziny drogi i całe stulecie. O tym, co się dzieje na ulicach dużych miast, wiadomo tu z paru obrazków w wieczornych wiadomościach. Nic, czym warto się przejmować.
     Nic - tak było, zanim tu przybyłam.
     Plan ma dwa polityczne walory. Po pierwsze, pieniądze, po które sięgali, pochodziły głównie z małej filii zakładów Dow Chemical. Cóż z tego, że tu akurat produkowano nawozy sztuczne dla rolnictwa i że fabryczka nie miała nic wspólnego z innymi dużymi filiami koncernu, produkującymi napalm i chemikalia służące do celów wojskowych. A po drugie, sam napad zdarzy się w małej konserwatywnej społeczności. Grono znużonych, podstarzałych republikańskich zwolenników Eisenhowera dojrzało do zerwania. Policjantami są tu wiejscy chłopcy, których ojcowie musieli oddać swoje farmy bankom za długi. Pokażemy im, że rewolucja może zrodzić się wszędzie.
     To było to, co ceniła najbardziej - metoda wstrząsowa.
     Ponownie przyjrzała się sobie i uśmiechnęła na myśl o tym, co się miało stać. Uniosła pistolet i wymierzyła w swoje odbicie w lustrze, trwając tak przez kilka sekund. Ciężar broni wyzwolił w niej elektryczny dreszcz i poczuła narastające podniecenie. Trzymając wciąż pistolet przed sobą uniosła swobodną rękę i objęła dłonią pierś.
     - Wszyscy wojownicy czynią tak przed walką - pomyślała.
     Nie drgnęła nawet, kiedy drzwi za nią się otworzyły. To była Emily Lewis. Olivia nadal trzymała dłoń na piersi patrząc na siebie w lustrze.
     - Tanya - odezwała się Emily. - Czy możemy chwilę porozmawiać?
     - Chyba już czas na koniec z rozmowami?
     - Tak, to prawda. Ale zastanawiam się nad jednym z aspektów naszego planu.
     Olivia odwróciła się i otoczyła kobietę ramieniem. Przez moment masowała jej kark, po czym pogłaskała kręcone czarne włosy. Podprowadziła ją do skraju łóżka.
     - Słucham.
     - Chodzi o sposób ucieczki. Rozumiem, że będą dwie furgonetki i nastąpi zamiana. Ale trochę się boję, że uciekając będziemy musieli przejechać tuż obok banku. Nie wiem, czy zdołamy zachować zimną krew.
     - Na tym właśnie polega piękno ucieczki. Ruszymy w jedną stronę, i nagle, zanim te Świnie, które ruszą za nami w pogoń, zorientują się, zmienimy kierunek i przejedziemy tuż obok nich. Masz rację, to wymaga silnych nerwów. Ale my mamy dość siły. Wszystko będzie wspaniale. Zobaczysz.
     - Sądzisz, że ona poradzi sobie za kierownicą? A jeśli nas zatrzymają?
     - Dlatego właśnie pozwoliłam Duncanowi przyprowadzić ją do brygady. Przede wszystkim, ona zrobi wszystko, co każe jej kochaś. Bez zastrzeżeń. Po drugie, musisz pamiętać, że ona nigdy nie zarobiła nawet jednego pieprzonego mandatu. Świnie nie będą miały śladu w swojej ewidencji. Poza tym, przyjrzyj się jej. Wygląda jak przeciętna skołowana studentka uniwersytetu. Mogłaby najwyżej sprawić trochę kłopotu kilku wystraszonym policjantom, szukającym bandy profesjonalnych rewolucjonistów. I nawet jeśli nas zatrzymają i skontrolują jej nazwisko oraz prawo jazdy, niczego nie znajdą w swoich komputerach. I będą musieli ją puścić. A my, z tyłu, będziemy konać ze śmiechu. Emily wyciągnęła się na łóżku. Uśmiechnęła się.
     - W twoich ustach brzmi to tak prosto.
     - Bo to jest proste. Kwanzi i Sundiata robili to nieraz. Oni mają zimną krew. I naprawdę znają się na tym.
     - Ale kiedyś dali się złapać.
     - Bo nie mieli prawdziwej motywacji.
     - A teraz mają?
     - Teraz mają - odparła Olivia. Przez moment uderzyło ją to, z jaką łatwością skłamała. Kłamała więc dalej: - Kiedyś byli kryminalistami. A teraz są rewolucjonistami. Wiedzą, jak wykorzystać swoją wiedzę dla dobra walki.
     Ciemnowłosa kobieta przymknęła oczy.
     - Cóż - odezwała się. - Chyba lepiej by było, gdybyśmy na pierwszą akcję wybrali coś łatwiejszego, ale wierzę ci.
     - To dobrze. I pomyśl o pieniądzach. Nowa broń. Lepsze kwatery. Nowi członkowie. Brygada Feniksa stanie się rzeczywistością. Staniemy się prawdziwie rewolucyjną organizacją. Zostaniemy zauważeni. Z całą pewnością.
     Emily roześmiała się.
     - Boże, ale te Świnie się wkurzą.
     Olivia ułożyła się obok niej, jej palce powędrowały po szyi kobiety.
     - Musisz mi zaufać - powiedziała. - Musisz robić to, co ci mówię. Razem stanowimy armię.
     - Będę. Wszyscy będziemy.
     Palce Olivii, przesuwając się w dół, rozpinały guziki dżinsowej bluzy kobiety, badały kształt jej piersi. Emily przymknęła oczy.
     - Bill jest zazdrosny, kiedy to robimy - powiedziała. Przebiegł ją dreszcz, gdy Olivia dotknęła jej brzucha. Wyciągnęła rękę i przeczesywała palcami jasne włosy Olivii. - Musi się przyzwyczaić do tego, że i ciebie kocham.
     - I ja ciebie kocham - odparła Olivia odsuwając zamek jej dżinsów. - Zawsze kochałam i będę kochać. - Nie powiedziała jednak: "Jesteś jedyną, która się dla mnie liczy. Jedyną, na której mi zależy". - Kiedy się to wszystko skończy, odejdziemy stąd i zaczniemy od nowa, pozbędziemy się tych pogmatwanych politycznych pasożytów, które się nas uczepiły. Razem poświęcimy się nowemu światu. To my jesteśmy prawdziwą Brygadą Feniksa. My obie. Razem.
     Emily zachichotała.
     - Wszyscy są tak podnieceni. Chyba każdy to robi dzisiejszego ranka. Roześmiały się jednocześnie. Potem szybko się rozebrały. Olivia zaczęła się na nią nasuwać, kiedy zauważyła, że drzwi do sypialni lekko uchyliły się. Usłyszała czyjś oddech.
     - Wejść - zakomenderowała. Odczekała, póki nie zobaczyła brodatej twarzy męża swojej kochanki. - Możesz sobie popatrzeć - odezwała się do Billa Lewisa obcesowo. - Tylko nie odzywaj się i nie ruszaj. Po prostu patrz. - Brzmiało to jak polecenie, wydane tonem nie podlegającym dyskusji. Głową wskazała mu kąt pokoju. Mężczyzna poczerwieniał, blizna na szyi zapłonęła jak latarnia morska. Zawahał się, po czym skinął głową. Cicho, bez słowa podszedł do wyznaczonego miejsca. Olivia uśmiechnęła się do siebie w przypływie poczucia władzy i wślizgnęła na swoją partnerkę.
     
     Tuż przed południem brygada zebrała się w salonie.
     - Świetnie - powiedziała Olivia. - Przećwiczmy nasz plan jeszcze raz. Ważne jest, żeby nie było żadnych wątpliwości co do roli poszczególnych osób. Szybkim ruchem wskazała Emilię. - Co należy do ciebie?
     - Wchodzę pierwsza do banku, staję przy kontuarze i wypełniam formularz. Biorę na cel strażnika, kiedy bracia ruszają na opancerzoną furgonetkę.
     Olivia obróciła się raptownie i wskazała na czarnoskórych. Odpowiedział Kwanzi:
     - To my zaczynamy całą zabawę. Zdejmujemy konwojenta, gdy tylko wejdzie w drzwi. Sundiata od środka, ja z zewnątrz.
     - Che?
     - Ja zajmuję się kasjerami, upewniam się, że nie włączyli alarmu. Skinęła głową i błyskawicznie zwróciła się do Duncana.
     - Ty?
     - Siedzę za kierownicą pierwszej furgonetki. Parkuję na rogu River i Sunset, tak by widzieć wejście do banku. Kiedy Kwanzi i Sundiata przystąpią do akcji, podjeżdżam do nich i otwieram tylne drzwi samochodu.
     - Co dalej?
     - Czekam spokojnie.
     - Słusznie. Megan?
     Megan wzięła głęboki oddech i próbując powstrzymać drżenie odpowiedziała:
     - Siedzę w drugiej furgonetce, zaparkowanej za drogerią, z włączonym silnikiem. Czekam, aż się pokaże wóz Duncana. Ruszam, kiedy wszyscy do niego wsiądą. Powoli w dół Sunset, obok banku.
     - Tak jest.
     Olivia zawahała się.
     - A co się dzieje wewnątrz banku? Kwanzi natychmiast odpowiedział:
     - Żadnych strzałów bez potrzeby. A jeśli już, to w sufit. Pamiętajcie, że nic nie daje Świniom takiego popędu jak strzelanina.
     Wszyscy kiwnęli głowami.
     - Nie chcę stosu trupów.
     - Uważam, że broń powinniśmy mieć zabezpieczoną - stwierdził Duncan. - Będziemy wtedy pewni, że nikt nie zrobi błędu. Musimy pamiętać o naszym celu - zabrać pieniądze i wygłosić oświadczenie. Jeśli się wdamy w strzelaninę, to świńska prasa nazwie nas po prostu bandą rabusiów.
     Pozostali zgodzili się z nim.
     - Brat ma rację - powiedziała Olivia. - Musimy pamiętać po co tu jesteśmy. Żeby nikogo broń nie swędziała.
     - A jeśli strażnicy sięgną po broń? - zapytała Emily.
     - Nie sięgną - orzekła Olivia. - Są nauczeni, że w razie napadów mają zachowywać się spokojnie. - Roześmiała się. - A poza tym, to przecież nie ich pieniądze. - Na twarzach obecnych pojawiły się uśmiechy. - Zanim zorientują się, że to napad, nas już tam nie będzie.
     - Jeszcze jedno - dodał Sundiata. - Nie ruszać szuflad kasjerów. Może, co prawda, być w nich kilka patyków, ale banknoty mogą być specjalnie oznakowane. Lepiej nie być zachłannym. Chodzi nam o pieniądze z furgonetki, bracia i siostry, nie traćmy więc zimnej krwi.
     Rozległ się szmer aprobaty.
     - Będzie tego ze sto tysięcy.
     Ta liczba, wymieniana już wcześniej, nadal robiła wrażenie. Po chwili Olivia przerwała milczenie.
     - Jakieś pytania?
     - A kto zajmie się obserwacją? - zapytał Duncan.
     - Ja - odparła Olivia. - Będę w drzwiach, obserwując ulicę. Mamy na wszystko cztery minuty. Minimalny czas na zareagowanie, w razie gdyby ktoś był na tyle głupi, żeby włączyć alarm, wynosi pięć minut. Mamy więc pół minuty, żeby się zmyć, zanim pojawi się pierwszy wóz policyjny. Zresztą, Świnie rzucą się pewnie prosto do środka, nie rozglądając się na zewnątrz. Tylko pamiętajcie, kiedy powiem: "Idziemy!", to idziemy. Rozumiecie mnie?
     - Siostra ma rację - przyznał Kwanzi. - Sundiata i ja wpadliśmy w sklepie monopolowym tylko dlatego, że nie spieszyliśmy się z wyjściem, kiedy jeszcze było można. Niech nikt nie spieprzy roboty, ludzie.
     - Jesteśmy armią - zaznaczyła Olivia. - I działamy jak jeden mąż.
     - Jasne - odpowiedzieli chórem dwaj czarnoskórzy.
     - Pamiętajcie - odezwała się Olivia. - Wycofujemy się w takim samym porządku, w jakim przyszliśmy. Prosto do furgonetki.
     Rozległ się nerwowy śmiech.
     - No dobrze - Olivia zerknęła na zegarek. - Już niedługo. Ruszamy za godzinę.
     Po chwili grupa rozproszyła się. Kwanzi wyciągnął butelkę szkockiej, pociągnął łyk i podał ją Sundiacie.
     - Trzymaj.
     Sundiata podał ją dalej.
     - Żeby podrażnić sobie trochę nerwy. - Obaj popatrzyli po sobie i wybuchnęli śmiechem.
     Cholerni zboczeńcy udający mężczyzn, pomyślała Olivia. Czarne więzienne pedały. Wydaje im się, że jestem na tyle głupia, żeby im zaufać. Myślą, że wykorzystają nas dzięki temu całemu pseudorewolucyjnemu bajdurzeniu i nowym afrykańskim imionom. Przejrzałam ich w jednej chwili. Ale oni nie wiedzą, z kim mają do czynienia. Nie mają pojęcia o moim zapale i że w końcu w nim spłoną.
     
     Megan znalazła Duncana w kuchni. Siedział przy małym tanim stoliku przykrytym ceratą, wpatrując się w pistolet i magazynek z nabojami. Podniósł wzrok, kiedy weszła.
     - Właściwie nie sądzę, żebym go potrzebował. Przecież tylko prowadzę i lepiej będzie jak obie ręce będę miał na kierownicy. - Uśmiechał się niewyraźnie, jakby porozumiewawczo, nie potrafił jednak ukryć narastającego niepokoju. - Wiesz, przez cały ubiegły tydzień z przerażeniem wyobrażałem sobie, że postrzelę się w nogę. To dziwne, jak obawa może przekształcić się w taką fantazję, prawda? Widzę siebie przed bankiem, obok furgonetki, z pistoletem w ręku - wszystko idzie jak z płatka. I nagle broń wypala. Wszystko dzieje się jak na zwolnionym filmie. Widzę kulę, jak trafia prosto w moją nogę. Nic mnie nie boli, ale widzę krew i nie mogę już prowadzić samochodu, a oni zostawiają mnie i odjeżdżają. Zrywam się zlany zimnym potem, mamrocząc coś do siebie. - Pokręcił głową. - Dziwaczne, prawda?
     - Nie wiem. Ale strasznie się rzucasz i wiercisz we śnie.
     - Źle śpię, mówię ci. Cały czas czuję się zmęczony.
     Megan westchnęła głęboko i niespokojnie rozejrzała się wokół. Wszyscy rozeszli się gdzieś po domu - wydawało się, że chcą przez parę cennych chwil być sami. Teraz, rozkazała sobie samej, zrób to teraz. Powiedz mu!
     - Duncan, czy ty jesteś całkowicie przekonany do tego, co robimy? Zobaczyła, że robi się zły. Skarciła się w duchu. W niewłaściwy sposób rozpoczęła rozmowę.
     - Nie, nie, wiem co chcesz powiedzieć - dodała szybko, przywołując się do porządku. - Zgadzam się z tobą jeśli chodzi o zaangażowanie i samą akcję, że trzeba było coś zrobić. Ale pomyśl o nas. Jesteś pewny, że to właściwa droga?
     - Nie będę znowu o tym rozmawiał - urwał.
     Ależ on jest głupi, pomyślała. Kiedy się tak zachowuje, nienawidzę go równie mocno, jak kocham. Poukłada sobie coś w tym swoim głupim łbie i psuje wszystko, co może się stać. Nie lubi myśleć o kimś poza samym sobą. No dobrze, mamy coś, czego nie brał pod uwagę.
     - Świetnie - zaczęła ze złością. - Nie będziemy o tym mówić. Pomówimy o czymś innym, o czymś całkowicie, cholera, innym... - Wzięła głęboki oddech. - ...Chyba jestem w ciąży.
     Zdumiewający wyraz zaskoczenia, szoku a także błysk radości przebiegł po jego twarzy. Przez moment patrzył na nią, po czym spytał:
     - Chyba co?
     - Słyszałeś.
     - Może powtórzysz to jeszcze raz.
     - Wydaje mi się, że jestem w ciąży.
     - W ciąży? Dziecko?
     - Chryste, Duncan!
     - No tak, to...
     - No co?
     - No... to cudownie. Będziemy mieli dziecko. Sądzę, że teraz powinniśmy się pobrać. Zalegalizować to i tak dalej. O rany! Ale niesamowite! To znaczy, czy jesteś pewna?
     - Niecałkowicie. Ale wszystko na to wskazuje. Powinnam pójść do bezpłatnej kliniki i zbadać się, ale jestem prawie pewna.
     Popatrzyła na niego i zobaczyła dawnego Duncana. Zachwyconego jak dziecko i zarazem zatroskanego jak mężczyzna. Ujrzała na jego twarzy błysk entuzjazmu, jakiego nie widziała od miesięcy, i to ją podniosło na duchu. Plany na dzisiaj, chociaż na parę sekund, przestały istnieć.
     Duncan odchylił się w krześle.
     - Naprawdę nie wiem, co powiedzieć. - Wyszczerzył zęby w uśmiechu. - To znaczy, to jest naprawdę coś. Wiesz, na ogół każdy zastanawia się, jak zareaguje na taką wiadomość. Rany! Niesamowite! To tak, jakby wskoczyć do kolejki górskiej w biegu... Jezu, powinniśmy chyba zadzwonić do twojej rodziny. Nie rozmawiałaś z nimi całe miesiące. Ależ będą zaskoczeni...
     Patrzyła na niego i widziała wyłącznie tego Duncana, którego kochała, dostrzegała zamęt w jego myślach, wiedziała, kiedy jest zachwycony, zmieszany, dumny. I nagle dojrzała troskę na jego twarzy.
     Zawahał się.
     - Przepraszam, nie pomyślałem. To znaczy... czy ty chcesz tego dziecka? A może myślałaś, żeby go nie mieć?
     - Duncan, na rany Chrystusa.
     - No dobrze, przepraszam. Chciałem być tylko pewny. - Znowu zaczął się uśmiechać, niepomny grozy tego co ich w tej chwili otaczało. - No, no. Ale numer! To jest naprawdę...
     Zatrzymał się w pół zdania.
     Jego wzrok spoczął na broni leżącej przed nim, na stoliku.
     - Och, nie - powiedział. - Wreszcie załapałem. - Popatrzył na nią twardo. - Chyba mnie nie nabierasz? To nie temat...
     Przerwała mu.
     - Duncan! Ty sukinsynu! Myślisz, że kłamałabym w takiej sprawie? Jej wybuch złości uspokoił go.
     - Nie, nie, ale to, co mówiłaś, i co mamy zrobić... - Zamilkł. Ramiona mu opadły. - Ale szambo - powiedział. - Cholerne szambo. - Spojrzał na pistolet. Potem na nią. - Co teraz zrobimy?
     - To wszystko zmienia - odrzekła z naciskiem.
     - Tak. Nie, naprawdę? To znaczy, co to zmienia? Nie możemy się teraz wycofać. Za czym się opowiadamy, do czego się zobowiązaliśmy?
     Już chciała mu odpowiedzieć, słowa kipiały w niej, ale stłumiła je gwałtownie, słysząc odgłos kroków pospiesznie zmierzających do kuchni. Z otwartymi ustami, z ręką sięgającą przez stolik do dłoni Duncana, spostrzegła Billa i Emily wchodzących do środka. Che i Emma, pomyślała o nich. Pieprzeni rewolucjoniści.
     Co my tutaj robimy? - zapytała Megan siebie samej.
     Ale nie miała czasu, by znaleźć odpowiedź.
     Emily trzymała wielkokalibrową strzelbę w pozycji "prezentuj broń". Gwałtownym ruchem odciągnęła zamek załadowując nabój. Megan poczuła sopel lodu w żołądku.
     - Już czas - powiedziała Emily zimnym, spokojnym głosem. - Czas się zbierać.
     - Do biegu, gotowi, start - dodał Bill. - Wokół szyi owinął kolorową chustę, żeby ukryć szramę. - Czas ruszać. Do ataku.
     W nagłej, niemal bezdennej rozpaczy Megan patrzyła, jak Duncan wsuwa magazynek z nabojami do pistoletu i podnosi się. Zatknął broń za pasek.
     Poczuła gwałtowny zawrót głowy.
     A potem oboje, Duncan i Megan, czując się jakby zostali raptownie wyrzuceni przez przypływ morza, wyszli w ślad za Billem i Emily.
     
     Przed zakładami American Pesticide na Sutter Road, niedaleko głównego wejścia, dwaj mężczyźni zaparkowali starą opancerzoną furgonetkę i weszli do środka kierując się do biura księgowego. Jeden z nich był korpulentny, pod sześćdziesiątkę, twarz miał czerwoną z wysiłku. Jego towarzysz był masywny, połowę od niego młodszy. Poruszał się energicznie, naładowany nerwową energią. Zdjął jasnoniebieski kapelusz w stylu policyjnym, przeczesał ręką włosy, po czym nałożył kapelusz z powrotem. Starszy chwycił go w końcu za ramię, żeby zwolnił.
     - Przyhamuj trochę, Bobby. Chcę to robić do emerytury, ale jeśli będziesz tak pędził, nie doczekam jej. Padnę martwy na atak serca. I spróbuj potem wyjaśnić to szefom.
     - Przepraszam, panie Howard. Już zwalniam.
     - Mów mi Fred, Bobby.
     - Jasne, panie Howard.
     Dalej poszli korytarzem w umiarkowanym tempie. Po chwili starszy z nich odezwał się:
     - To chyba twoje pierwsze prawdziwe zadanie. Widzę, że ponoszą cię nerwy.
     Młodszy przytaknął.
     - Pewnie. Przez ostatnich parę miesięcy pilnowałem w nocy sklepów. Odkąd wróciłem z wojska w kwietniu. Ale to nie była prawdziwa robota, taka jak ta.
     - Tak, to prawda. Byłeś za granicą? - Tak.
     - Brałeś udział w jakiejś akcji?
     - W paru starciach. Ale na ogół robiłem to, co inni - no wie pan, przemykałem się w dżungli nie widząc za dużo, starając nie dać się głupio zabić.
     - To dlatego jesteś taki nerwowy...
     - Nigdy przedtem nie przewoziłem żadnych pieniędzy. A zwłaszcza cudzych.
     Starszy roześmiał się.
     - Przyzwyczaisz się, mały, zrośniesz się z tym bagażem. Młodszy nie wydawał się przekonany.
     - Wziąłem tę robotę na przeczekanie.
     - Złożyłeś podanie do policji?
     - Uhum. Zdawałem egzaminy do lokalnej i stanowej. Mój wujek jest policjantem. To całkiem niezłe zajęcie.
     - Chwali ci się, mały. Dzisiaj większość młodych nie chce mieć nic wspólnego ze służbą w policji. Zapuszczają sobie włosy i palą trawkę. A być policjantem, to dobra rzecz. Pomaga się ludziom. Robisz to, co należy, wiesz, dla społeczeństwa i w ogóle. Byłem kiedyś gliną.
     - O rany, nie wiedziałem.
     - Ano tak. W policji wojskowej w Korei, a później dwadzieścia lat w służbie w Parkersville. Tylko ja i trzech innych. Wycofałem się parę lat temu i zacząłem pracować dla Pinkertonów. Za osiem miesięcy będę miał trzy emeryturki - wojsko, policja w Parkersville, no i ta robota. Co miesiąc, jak w zegarku.
     - No, no, panie Howard, nieźle. I co ma pan zamiar wtedy robić?
     - Kupię sobie małą przyczepę i zabiorę się z żoną na jakiś czas na Florydę. Mam zamiar zająć się wreszcie wędkowaniem.
     - Rany, to brzmi fantastycznie.
     - Jeszcze jak!
     Starszy mężczyzna wskazał drzwi biura.
     - To tutaj. Widziałeś kiedyś - zerknął na fakturę - dwadzieścia jeden tysięcy dziewięćset dwadzieścia trzy dolce i trzydzieści siedem centów w jednym miejscu?
     - Nie, proszę pana.
     - No to właśnie zaczynasz edukację. I nie bądź takim nerwusem, bo to nie jest aż taka suma. W żadnym wypadku. Poczekaj, aż będziesz taszczył milion.
     Mrugnął do niego i otworzył drzwi do pokoju księgowego. Weszli do środka. Młoda sekretarka przywitała starszego konwojenta.
     - Fred Howard, pięć minut później niż zwykle. Jak się pan ma?
     - Świetnie, Marto. A któż to tak pilnuje zegarka?
     Roześmiała się i zapytała:
     - Co się stało z panem Williamson?
     - Rozłożyła go grypa.
     - To może przedstawi mnie pan swemu nowemu partnerowi? Starszy mężczyzna zaśmiał się:
     - Jasne, Marto! To jest Bobby Miller, Bobby - poznaj Martę Matthews. Młodzi wymienili uścisk dłoni.
     Młody mężczyzna wymamrotał niewyraźnie "halo".
     - Kiepsko się starasz, powinieneś umówić się z tą śliczną panną na randkę - podchwycił starszy.
     Oboje młodzi spłonęli rumieńcem.
     - Fred! - wykrzyknęła dziewczyna. - Ty niepoprawny stary tryku. Howard wybuchnął śmiechem.
     - Sama nie wiesz, co mówisz. Zwróciła się do młodego mężczyzny.
     - Niech pan nie zwraca na niego uwagi. On jest prehistorycznym stworem, który powinien zostać na pastwisku setki lat temu.
     Starszy śmiał się głośno, zachwycony tym przekomarzaniem.
     - Czy pan będzie się tym teraz stale zajmował? - zapytała młodszego. Skinął głową.
     - Chyba tak. Przynajmniej dopóki nie dostanę nowego zajęcia.
     - Ma zamiar być prawdziwym policjantem, Marto. I to dobrym.
     - To świetnie - uśmiechnęła się. - Naprawdę świetnie. Ja zostaję tutaj. Myślę, że zobaczę pana następnym razem.
     Starszy konwojent zagwizdał, zanim któreś z nich zdołało się odezwać. Sekretarka zwróciła się do niego:
     - Dobra, Fred, wiesz gdzie są pieniądze. Podpisz tu, ty stary myszołowie, i wynoś się, zanim zamkną bank.
     Patrzyła na niego z uśmiechem, gdy bazgrał swoje nazwisko na dokumentach.
     
     Gdy furgonetka zmierzała już w kierunku banku na Sunset Street, starszy strażnik stwierdził:
     - Spodobałeś się jej. Masz już dziewczynę?
     - Nie. Myśli pan, że naprawdę?
     - Bezsprzecznie. Młodszy zaśmiał się.
     - Może... Może powinienem spróbować...
     - To .naprawdę miła dziewczyna - ciągnął starszy. - Znam ją od lat. Zaczęła jako stenotypistka, a potem pracowała przy inwentaryzacji i dość szybko awansowała na sekretarkę księgowego. Ma głowę na karku.
     - Nie tylko - dodał młodszy. Obaj wybuchnęli śmiechem.
     Po chwili milczenia starszy zapytał:
     - Kiedy byłeś za granicą, bywało gorąco?
     - Byłem parę razy w ogniu walki. Wie pan, tam zawsze było ciemno i trzeba było się ostrzeliwać. Nie miałem pojęcia, czy w kogoś trafiam. Wszyscy byliśmy cholernie wystraszeni. - Uśmiechnął się. - Zresztą, nie było aż tak źle. A u pana?
     - W Korei było okropnie, jak diabli. Wam przynajmniej nie zamarzały jaja. Ale najstraszniejszą akcją, w jakiej kiedykolwiek brałem udział, była obłąkańcza pogoń za facetami, którzy napadli na sklep monopolowy. Uciekali corvetą, a ja jechałem moim samochodem. Na prostej mogłem ich złapać, ale za każdym razem, kiedy braliśmy zakręt, wrzucali niższy bieg i oddalali się. Na liczniku miałem chyba ze sto dwadzieścia. Do diabła, niemal poczułem ulgę, kiedy obrócili się w miejscu i ja oraz paru chłopaków ze stanowej zaczęliśmy do nich strzelać. Kule stukały dokoła, ale w końcu dobrałem się do nich i opanowałem sytuację.
     Bobby pokiwał głową i obaj roześmieli się.
     - Człowiek tam szybko dorośleje - roześmiał się Howard. Wyhamował przed frontem banku.
     - Idziemy, tylko wezmę spluwę.
     - Jeśli pan nie miałby nic przeciwko temu, panie Howard, to ja bym wolał trzymać broń.
     - Coś nie tak?
     - Po prostu nigdy nie miałem w ręku takich pieniędzy i ponoszą mnie nerwy. Pewniej bym się czuł z bronią.
     - Żaden problem. Ale następnym razem, mały, ty będziesz targał te worki, nie ja. - Starszy zaśmiał się.
     Młodszy skinął głową, uśmiechnął się i załadował magazynek. Potem odpiął pasek kabury od rewolweru.
     - Na ogół nie bawię się w te ceregiele - powiedział starszy. - Wszystko, co mamy zrobić, to wyładować worki, umieścić je na wózku, zawieźć do skarbca, podpisać papiery i już nas nie ma.
     - Ale na kursie przygotowawczym, panie Howard, na procedurę kładli duży nacisk.
     - Wiesz co, mały? Tym razem zrobimy dokładnie tak, jak to mówią w książkach. Zobaczysz, że to kaszka z mlekiem. No, dobra. Strażnikiem w banku jest Ted Andrews. Były gliniarz z Frisco, który dostał w nogę kilkanaście lat temu. Nie wiem, czy masz coś przeciwko czarnym, ale to porządny facet, więc zachowuj się uprzejmie.
     - Tak jest.
     - Namów go, żeby ci kiedyś opowiedział parę historyjek. Może cię sporo nauczyć jak być policjantem. Jak to naprawdę jest.
     - Tak jest.
     Starszy konwojent odpiął pasek od kabury pistoletu.
     - W porządku. - Uśmiechnął się. - Zgodnie z przepisami.
     Przez chwilę badawczo lustrował ulicę przez przednią szybę, potem poprawił zewnętrzne lusterko, żeby lepiej widzieć, co się dzieje za furgonetką.
     - Lewa strona czysta.
     - Prawa strona czysta.
     - Wychodzę. Ty mnie ubezpieczasz.
     - Tak jest.
     Starszy mężczyzna wysiadł i przeszedł na drugą stronę samochodu.
     - W porządku, ubezpieczam cię.
     - Wychodzę.
     Młodszy wysiadł, trzymając broń w pogotowiu.
     - Idę na tył - oznajmił starszy.
     - Jesteś bezpieczny. Widzę strażnika, jak do nas idzie.
     - Drzwi otwarte. Wyjmuję pieniądze. Są już na wózku.
     - Ubezpieczam. Możemy iść.
     - Okay, synu. Idziemy.
     Starszy mężczyzna, z rewolwerem w jednej ręce, drugą pchając wózek z trzema torbami z pieniędzmi, wszedł w drzwi banku. Rozejrzał się i już zaczął kiwać na zaprzyjaźnionego z nim strażnika, kiedy zobaczył, że znajdujący się w środku, niewysoki, czarnoskóry mężczyzna wyraźnie zmierza w jego kierunku. Nie zdążył nawet pomyśleć i zastanowić się, tylko krzyknął instynktownie:
     - Chyba mamy kłopoty!
     Młodszy konwojent szybko się odwrócił i spostrzegł, jak drugi czarny wyłania się zza rogu i zatrzymuje jakieś sześć metrów przed nim, sięgając po coś w zanadrze.
     Czyżby naprawdę to się stało? - przemknęło mu przez myśl. Ale z gardła wyrwało mu się:
     - Uwaga! Wy tam! Stać!
     Czarny na ulicy zlekceważył rozkaz. Wyciągnął spod płaszcza przeciwdeszczowego rewolwer i wycelował prosto w strażnika. To niemożliwe, pomyślał ochroniarz. A potem wrzasnął:
     - Broń!
     W tym samym momencie powietrze rozdarł grzmot wystrzału. On także wypalił, chowając się jednocześnie za furgonetkę. Ale nie był dość szybki i błyskawica z rewolweru Kwanziego poraziła go w udo. Krzyknął:
     - Trafił mnie! Trafił! Lekarza! Lekarza! O Boże! Panie Howard! Pomocy! Lekarza!
     Starszy konwojent nie odwracał się jednak, próbując za wszelką cenę wepchnąć wózek do środka. Kiedy zobaczył pistolet w ręku czarnego mężczyzny zachodzącego go od przodu, wyciągnął swój. Ale kula trafiła go, zanim usłyszał odgłos strzału. Poczuł jakby potężna pięść uderzyła go w pierś i runął do tyłu roztrzaskując szkło w drzwiach wejściowych. Mgliście dotarło do niego, że musiało stać się z nim coś strasznego. Zdziwił się, że prawie nie może oddychać. Nie rozumiał, skąd się wzięła krew jaką przesiąkała na piersi jego koszula.
     Sundiata, celując teraz w kasjerów, próbował zlokalizować strażników bankowych. Wokół panował hałas i panika.
     W rogu banku Emily wyciągała spod płaszcza pistolet. Zawadziła o kieszeń, niemal wypuszczając go z ręki. Zaczęła krzyczeć:
     - Stać! Stać! Nie ruszać się! - I ona rozglądała się za strażnikami.
     Bill, wymachując pistoletem w kierunku urzędników, również wrzeszczał:
     - Nie ruszać się! Nie ruszać się!
     Jednak nikt nie słuchał ich rozkazów. Ludzie rozbiegali się we wszystkie strony, chowali się za stoły, krzesła, za cokolwiek. Niektórzy wciskali się w kąty. Mały oddział banku wypełnił się hałasem paniki.
     Strażnik w banku w pierwszej chwili skrył się za jakimś biurkiem. Wyciągnął broń i - biorąc głęboki oddech - powoli wyprostował się trzymając oburącz pistolet. Z odległości trzech metrów oddał cztery strzały do Sundiaty, który okręcił się jak zabawka i osunął na ziemię,
     Wtedy podniósł się krzyk przerażenia, w który nagle włączył się ogłuszający dźwięk alarmu. Znajdujący się w środku członkowie brygady poczuli zamęt w głowach, że ich plany idą na marne.
     Emily, z otwartymi ustami, wpatrywała się w ciało Sundiaty, które upadło jej wprost pod nogi, świadoma, że to ona miała wyłączyć strażnika. Odwróciła się w stronę jego kryjówki i wystrzeliła z pistoletu. Pocisk przebił szybę w oknie nad biurkiem, za którym przykucnął strażnik. Ten oddał w jej stronę dwa ostatnie strzały, po czym znowu schował się, desperacko próbując załadować broń. Musiał wyciągnąć zapasowy magazynek z pasa. Dotąd sądził, że nosi je głównie dla ozdoby. Palce mu drżały. Uniósł głowę, słysząc jakiś odgłos parę metrów obok. Wysoka, atrakcyjna kobieta celowała w niego z czterdziestkipiątki. Była śmiertelnie blada.
     - Świnia - powiedziała i wypaliła.
     Kula trafiła w biurko tuż obok głowy strażnika. Drzazgi powbijały mu się w twarz. Odrzuciło go do tym. Był ogłuszony. Olivia wyrzuciła z siebie przekleństwo, ponownie wycelowała i nacisnęła spust.
     Ale broń się zacięła.
     Szarpała spust jak opętana, mamrocząc coś do siebie.
     Strażnik wcisnął wreszcie magazynek do rewolweru, zatrzasnął bębenek i wycelował prosto w bezbronną Olivię. Mierzył dokładnie, przez moment jakby zaskoczony, że sam jeszcze żyje, że ma szansę, że może się bronić.
     Nie widział jednak, jak po przeciwnej stronie westybulu Emily podnosi broń i - bez celowania - strzela po raz drugi. Strzał dosięgnął strażnika i w jednej chwili odrzucił na bok przez biurko skręcone zwłoki.
     Olivia odrzuciła własną broń i chwyciła pistolet strażnika. Odwróciła się do Emily, w jej głowie pozostała jedna tylko myśl: Nie tak, to nie miało być tak.
     
     Po przeciwnej stronie ulicy przerażony Duncan bił się z myślami. Widział, jak Kwanzi wyskoczył zza rogu, zgodnie z planem, i tak jak było postanowione, zapuścił silnik. Nie ujechał jednak nawet kilkunastu metrów, kiedy usłyszał, jak pierwszy wystrzał przeciął spokojny nastrój upalnego popołudnia.
     Zahamował z piskiem opon, widząc jak młody konwojent strzela i daje nurka za furgonetkę. Nie widział, co się dzieje wewnątrz banku; hałas na ulicy nagle nasilił się, co go jeszcze bardziej zdezorientowało.
     Odwrócił się i zobaczył, jak strzał cisnął Kwanziego na ścianę budynku. Kwanzi osunął się po murze koloru piasku zostawiając szeroką smugę krwi.
     Duncan próbował wydać z siebie głos - bezskutecznie.
     Odwrócił wzrok i zobaczył, że szyba w oknie banku rozpryskuje się na drobne kawałki. Z wnętrza dochodził huk wystrzałów. Duncan był zdruzgotany.
     Wyrwał broń zza pasa, niepomny postanowień, rozkazów i ustalonych zadań. Otworzył drzwi busa, chcąc wydostać się z pojazdu, gdy w banku zaczął wyć alarm.
     Zawahał się, jakby przeraźliwy dźwięk osadził go w miejscu.
     A potem dotarł do niego z oddali odgłos? który stawał się coraz głośniejszy i coraz bliższy.
     O Boże! Syreny policyjne.
     Jadą tu!
     Pomyślał o Olivii i reszcie towarzyszy znajdujących się w banku, wyobrażając sobie, że kule rozrywają ich ciała. Pomyślał o Megan, czekającej kilka przecznic dalej. Jest sama, pomyślał. Zupełnie sama.
     Zatrzymał się w drzwiach samochodu, wciąż trzymając broń w ręce, opartej na kierownicy.
     Nie miał pojęcia, co robić.
     
     Olivia krzyczała histerycznie:
     - Idziemy! Uciekać! Wszystko skończone!
     Słysząc zbliżające się syreny jednym susem znalazła się przy Emily, która stała jak wryta, ze wzrokiem wbitym w ciało strażnika. Olivia chwyciła ją za ramię.
     - Uciekamy - powiedziała. - Natychmiast.
     - Gdzie Bill?
     Olivia nie miała pojęcia.
     - Już idzie! Chodźmy! Szybko!
     - Co się stało? Nie rozumiem...
     - Nie ma nic do rozumienia - odparła Olivia. - Wszystko skończone. Parę metrów ciągnęła ją za sobą w kierunku wyjścia, dopóki u Emily nie
     zadziałał instynkt samozachowawczy i nie zaczęła biec sama obok niej. Obie słyszały, że wozy policyjne są coraz bliżej.
     W momencie gdy pokonały pierwszą parę drzwi, wzrok Emily padł na ciało starszego strażnika. Zatrzymała się raptownie.
     - Mój Boże!
     Olivia uderzyła ją w twarz.
     - Nie zatrzymuj się! Ruszaj! - krzyknęła, znów chwytając ją za ramię. - Musimy się stąd wydostać! Szybko! Ruszaj się!
     Mocno pchnęła ją na ulicę. Emily upadła na chodnik i wtedy zobaczyła ciało Kwanziego.
     - Nie - wyjęczała. - Nie on...
     - Dosyć! - krzyknęła Olivia. - Nie zwracaj na niego uwagi! Ratuj się! Bez większego wysiłku postawiła Emily na nogi. Czuła, jak każdy mięsień jej ciała się napina, jakby całą ją ściskało od środka. Muszę nas uratować, pomyślała. Będziemy mogły zacząć od nowa.
     - No chodź już, trzeba się wynosić. Wszystko będzie dobrze. Pociągnęła Emily na ulicę. Bus Duncana stał półtorej przecznicy dalej. On sam tkwił w drzwiach samochodu. Przez moment ich spojrzenia się spotkały. No i gdzie ty jesteś? I co robisz? Miałeś być tutaj! Olivia krzyczała w duchu. Ruszaj, Duncan! Ratuj nas!
     Zaczęła na niego machać, ale Emily potknęła się, Olivia upadła podpierając się rękami.
     Znowu popatrzyła na Duncana. Tutaj! - krzyczała w myślach.
     Parszywiec bez charakteru! Tchórz! Ogarniała ją wściekłość.
     Znów pomogła Emily wstać i powiedziała:
     - Musimy biec. Dalej, damy radę. To niedaleko.
     Olivia zaczęła holować Emily w stronę Duncana, kiedy pierwszy samochód policyjny wyskoczył z piskiem opon zza rogu stając raptownie kilkanaście metrów za nimi. Olivia podniosła broń, którą zabrała martwemu strażnikowi, i strzeliła do policjanta przeskakującego z samochodu za jakąś osłonę. W tym momencie pojawił się drugi samochód, tym razem blokując jej drogę do Duncana i busa. Nadjechało trzecie auto i czwarte. Odwróciła się w stronę banku, wciąż nie puszczając ramienia Emily.
     - Pośpiesz się! - krzyczała do swojej kochanki. - Jeśli uda nam się dostać do środka, weźmiemy zakładników!
     Dopiero w tym momencie zauważyła rannego młodego konwojenta z furgonetki, który przeczołgał się dookoła maski wozu, pozostawiając za sobą brudny ślad krwi. Wypaliła mu prosto w twarz, ale ten uchylił się i pocisk trafił w reflektor, roztrzaskując szkło. Teraz on miał je na muszce.
     - Nie! - krzyknęła Olivia.
     Emily odwróciła się i podniosła broń.
     - Nie! - znów krzyknęła Olivia. Młodszy strażnik nacisnął spust.
     - Nie - powiedziała po raz trzeci. Strzał wyrwał Emily z jej ramion.
     Olivia, nagle sama, wydając głośny jęk rozpaczy, próbowała chwycić kochankę, przytrzymać ją przed impetem tej siły, która ją odrzuciła do tyłu.
     Odwróciła się i spojrzała na jezdnię. Emily, z trudem łapiąc powietrze, leżała na wznak. Zamiast klatki piersiowej miała teraz krwawą miazgę strzaskanych kości i porozrywanych wnętrzności. Patrzyła na Olivię zagadkowo, jakby w nadziei, że odpowie jej w tajemnicy na pytanie, na które tak naprawdę nie ma odpowiedzi.
     A potem umarła.
     Krzycząc: "nie! nie! nie!" Olivia osunęła się na kolana obok niej. Upuściła rewolwer i objęła ramionami głowę Emily.
     - Nie! - z głową odrzuconą do tyłu krzyczała jak zwierzę doprowadzone do rozpaczy. Nagle zalała ją fala wściekłości i pierwszą konkretną myślą, jaka przeniknęła jej umysł w ciągu tego czasu, który wydawał jej się godzinami, było: "zabić ich! zabić ich wszystkich!"
     Sięgnęła po broń.
     Wtedy usłyszała czyjś głos:
     - Nie rób tego!
     Odwróciła się, a wzrok jej napotykał ciemną lufę rewolweru, trzymanego przez policjanta.
     Z gardłowym krzykiem pochyliła się nad zmasakrowanym ciałem Emily. Znów uniosła głowę, próbując dostrzec Duncana, żeby przekląć go, ale jej wzrok nie mógł przebić się przez zwarty krąg otaczających ją policjantów. Przymknęła więc powieki i poddała się ciemności, agonii, rozpaczy i pierwszym ukłuciom nieokiełznanej nienawiści, jaka rosła w jej sercu.
     
     Duncan widział wszystko...
     Wysunął się z busa i schował pistolet pod koszulą.
     Ze wszystkich sił hamował się, aby nie rzucić się do ucieczki.
     Idź spokojnie. Nikt cię nie widział. Idź. Nikt o tobie nie wie. Powoli, cholera. Powoli!
     Ruszył ulicą w przeciwnym kierunku, dotarł do przecznicy, skręcił w nią i przyspieszył. Kiedy znalazł się między budynkami, wydłużył krok. Oddychał przez otwarte usta, głośno, coraz głośniej, narastało w nim przerażenie. Serce mu łomotało. Wreszcie zaczął biec alejką, najszybciej jak potrafił, spodziewając się, że w każdej sekundzie może usłyszeć ryk samochodu policyjnego zatrzymującego się tuż za jego plecami.
     
     Bill Lewis również obserwował ze względnie bezpiecznego wnętrza banku to, co się działo dookoła.
     Widział, jak Olivia wyciągnęła Emily na ulicę.
     Nie mamy pieniędzy, pomyślał. Nic nie mamy.
     Popatrzył dookoła na kasjerów i personel banku. Ludzie rozpierzchli się w przerażeniu, jedni z rękoma w górze, inni kryjąc się przed kulami.
     Co się mogło stać? - zastanawiał się przez chwilę.
     Wszystko było nie tak.
     Zrobił trzy kroki w stronę wyjścia, kiedy zobaczył samochód policyjny gwałtownie hamujący na środku jezdni.
     Nie, pomyślał, nie tędy.
     Wycofał się, dalej od strzelaniny na ulicy.
     Muszę się stąd wydostać! Muszę!
     Odwrócił się i chwycił za ramię jedną z kasjerek, pakując jej lufę pistoletu pod brodę. W tym momencie uprzytomnił sobie, że nie brał udziału w strzelaninie. Co to jednak za różnica?
     - Pieniądze! - wrzasnął.
     Nie poznał własnego głosu, ze zdziwieniem uświadomił sobie, że po raz pierwszy w życiu nie siedzi z założonymi rękami i nie czeka na to co się zdarzy. Pozwolił, żeby zadziałał w nim instynkt pobudzony przypływem adrenaliny. Puścił ramię kasjerki i zaczął garściami wpychać pieniądze za koszulę.
     - Wychodzimy! - krzyknął do niej. - Tylnymi drzwiami! Prowadź do tylnych drzwi!
     Kiedy wskazała drogę, pociągnął ją na zaplecze.
     Zobaczył drzwi z zaporą przeciwpożarową i napisem: WYJŚCIE AWARYJNE.
     Tak, na pewno mamy sytuację awaryjną, pomyślał. Otworzył je jednym pchnięciem, uruchamiając jednocześnie kolejny alarm, który wzmógł panujący hałas. Odepchnął kasjerkę i pognał aleją znajdującą się na tyłach banku. Od frontu budynku wciąż słychać było strzały.
     Mknął przed siebie, pragnąc tylko jak najszybciej oddalić się od tego miejsca.
     Wtedy sobie uświadomił, że prawdopodobnie wszyscy są martwi.
     Pomyślał o swojej żonie i o Olivii, co na chwilę prawie osadziło go w miejscu. Poczuł, że się dusi. Ciężko zaczerpnął powietrza, jak gdyby w ten sposób mógł odzyskać rozsądek i zmienić całą sytuację. Ale uspokoił się. Stwierdził, że aleja jest pusta. Za dużo tu zamieszania, pomyślał, uda ci się. Uciekniesz!
     - Tylko biegnij - rzekł do siebie. - Biegnij. Biegnij!
     
     Megan słuchała odgłosu syren, łzy spływały jej po policzkach. Chwilę przedtem doleciał ją odległy hałas strzelaniny, który wydał jej się zrazu dziwaczny i obcy. Dopiero po paru sekundach dotarło do niej, co on naprawdę oznacza. Zalała ją fala rozpaczy.
     Wiedziałam. Wiedziałam. Wiedziałam.
     Wszystko się skończyło, zanim dana nam była szansa, by cokolwiek rozpocząć.
     Dlaczego mu pozwoliłam? Dlaczego?
     Nie była w stanie opanować szlochu.
     Nie żyje. Wiem, ze nie żyje.
     Kurczowo objęła się ramionami i siedząc na miejscu dla kierowcy kiwała się w przód i w tył, czując, że za chwilę umrze. Chcę do domu, szlochała. Och, moje biedne maleństwo, wybacz mi. Pozbawiłam cię ojca, zanim jeszcze go poznałeś. Boże mój, co ja zrobiłam...
     Nagle chwyciły ją mdłości, pchnęła drzwi i wydostała się z wozu. Oparła się o ścianę budynku, próbując się opanować.
     Po chwili wyprostowała się, lecz łzy wciąż płynęły jej po twarzy. Wybacz, dziecinko. Zrobiłam tyle głupstw, ale wydostanę cię stąd. Nie pozwolę, żebyś się urodziła w więzienną celi. Jedziemy do domu i obiecuję ci, że zrobię wszystko, byś była szczęśliwa. Przysięgam. Słyszysz mnie?
     Odwróciła się i spojrzała na busa. Wciąż jeszcze miała na rękach cienkie, gumowe rękawiczki. Olivia kazała je włożyć wszystkim, żeby nie zostawili odcisków palców. Zdjęła je, wrzuciła do stojącego obok kontenera na śmieci i od razu poczuła się lepiej.
     Znowu spojrzała na wóz zastanawiając się, co może świadczyć, że ma on jakiś związek z brygadą. Został wypożyczony - w przeciwieństwie do drugiego, który ukradli. To był pomysł Olivii - żeby ze skradzionego skorzystać tylko w pierwszej chwili, tuż po napadzie, a potem porzucić go i przesiąść się do drugiego, całkiem czystego, posiadającego kartę rejestracyjną i dowód wypożyczenia go z agenq'i w Sacramento. Należało go tam zwrócić za trzy dni.
     Śmiało mogę nim stąd odjechać, uznała.
     Musiała się jednak zmusić, żeby wsiąść do wozu. Tak jakby wypełniony był wonią spisku i członków brygady, którzy - była pewna - leżą martwi zaledwie kilka przecznic stąd.
     Megan zapuściła silnik, otarła łzy rękawem. Włączyła bieg i powoli ruszyła. Dojechała do rogu, uważnie rozejrzała się w obie strony, po czym ostrożnie włączyła się do ruchu. W oddali wciąż było słychać wycie syren, lecz na ulicy przed nią ruch odbywał się normalnie, zupełnie jakby w pobliżu nic szczególnego się nie działo. Ruszyła przed siebie czując się jakby była niewidzialna. Jestem po prostu jakąś osobą w samochodzie. Nie różnię się niczym od innych. Tak jak, na przykład, ta starsza pani w sedanie obok, albo ten biznesmen w cadillacu przede mną. Jej wzrok padł na kilkoro długowłosych nastolatków w wymalowanym kempingowym volkswagenie. Równie dobrze mogłabym być członkiem tej grupy, a któreś z nich mogłoby być na moim miejscu. Czuła się tak, jakby otoczył ją przezroczysty pancerz, jakby znajdowała się w niezniszczalnej bańce, w której była całkowicie bezpieczna.
     - Uda nam się - powiedziała na głos.
     Zatrzymała się na czerwonym świetle. I wtedy go zobaczyła. Pojawił się miedzy dwoma budynkami, ni to biegnąc, ni to idąc.
     - Duncan! - wyszeptała.
     Nie myślała o ryzyku; widziała tylko człowieka, którego kochała, ojca jej dziecka. Wyskoczyła z samochodu machając do niego. Nie zważała na to, czy biegnie za nim policjant, albo czy ona sama stanowi dla niego jakieś zagrożenie.
     Zauważyła, że w momencie gdy ją dostrzegł, zmienił się wyraz jego twarzy. Widziała błysk nadziei.
     Światła się zmieniły, więc szybko wskoczyła za kierownicę. Minęła skrzyżowanie i zatrzymała się. W mgnieniu oka był przy samochodzie, wdrapywał się na siedzenie obok niej.
     - Gdzie inni? - zapytała.
     - Jedź, błagam. Chyba wszyscy nie żyją. Albo ich złapali. Jedź. Włączyła się w ruch uliczny i po kilku sekundach ujrzała przed sobą drogę wyjazdową z miasta.
     - Co się stało? - spytała, kiedy wjechali na czteropasmową autostradę. Nie patrzyła na znaki drogowe; nie robiło to żadnej różnicy; i tak wiedziała, gdzie mają jechać.
     - Wszystko szło źle. Od samego początku. Mówiła, że strażnicy odrzucą broń, a nie zrobili tego. Zaczęli strzelać, włączył się alarm i wszystko potoczyło się cholernie szybko, tak że w ogóle nie wiedziałem co robić.
     Sięgnął pod koszulę i wyciągnął swój pistolet kaliber 45.
     - Powinienem im pomóc. Powinienem. Megan uciszyła go łagodnie.
     - Wszystko w porządku - powiedziała. - Nie mogłeś nic zrobić. Powinniśmy wiedzieć. To wszystko. Powinniśmy wiedzieć.
     Nie musiała go przekonywać, tłumaczyć mu, żeby zaczął myśleć o nowym życiu, które zaczęło się w jej łonie. Wiedziała, że zdaje sobie sprawę z tego tak samo dobrze jak ona, nawet jeśli dotąd nie wyraził tego słowami. Kątem oka dostrzegła, że odchylił się do tyłu i przymknął powieki.
     - Prawdopodobnie w końcu nas złapią. Nic wtedy nie rób. Tylko to, co ci powiedzą. Poddamy się gładko i bez oporów. Będzie dużo bezpieczniej. Powiem, że nie miałaś z tym nic wspólnego, i uwierzą mi. Twój ojciec załatwi dobrego adwokata i nic się nie stanie ani tobie, ani dziecku. Nie chcę, żeby coś ci się stało... - Zaśmiał się, śmiechem bez radości, gorzkim, pełnym rozpaczy. - I ja chyba też nie chcę umierać. - Zamilkł. - Mogłem ich uratować. Nie zrobiłem tego, co powinienem. Zostawiłem ich. Stchórzyłem.
     Megan odparła ze złością:
     - Byli przegrani od samego początku. A my daliśmy się ponieść jakiejś obłąkanej idei. Opętani przez tę sukę Tanyę. Zrobiłeś to, co jest dobre dla mnie i dla dziecka. Uciekłeś stamtąd.
     - Rzeczywiście? Nie sądzę, żebym zrobił coś dobrego dla kogokolwiek. Znowu przymknął powieki, czuł tylko rozpacz.
     Po chwili otworzył oczy, rozejrzał się, jakby dopiero teraz zrozumiał, gdzie się znajduje.
     - Właściwie dokąd jedziemy? - zapytał.
     - Do domu - odpowiedziała. Skinął głową potakująco.
     To napełniło ją siłą, jakiej się nie spodziewała. Z całym przekonaniem zwróciła swoje myśli do nie narodzonego dziecka: Nie martw się, maleństwo. Wszystko będzie dobrze. Jedziemy do domu.
     Megan zacisnęła zęby i dała się ponieść ogarniającej ją determinacji.
     W milczeniu jechali na wschód, a gęstniejąca ciemność coraz szczelniej zakrywała ich przed światem.
     

   
   
Część trzecia

WTOREK W NOCY
     
Zastanowił się, dlaczego go nie uderzyli. Ostatnim obrazem, jaki zarejestrował, zanim zarzucili mu na głowę czarny worek, był człowiek celujący z pistoletu w zakapturzoną skroń jego dziadka. Leżąc na podłodze samochodu słyszał jego płytki oddech. Był regularny, taki jak wówczas, gdy jako małe dziecko tkwił godzinami w ramionach dziadka, który czytając mu książkę powoli zapadał w sen.
     Nie chciał się ruszać, ale nogi zaczynały mu drętwieć i nie był pewien, czy dłużej potrafi to znieść. Próbował ustalić, jak długo jadą samochodem. Prawdopodobnie zaledwie parę minut, ale niewykluczone, że strach zakłócił jego poczucie czasu, więc nie był co do tego przekonany. Słyszał odgłos silnika i szum opon po autostradzie, czuł każdą nierówność na jezdni. Nikt się nie odzywał, nie wiedział ile osób jest w środku razem z nim i z dziadkiem. Nie wiedział, dlaczego go porwali i co mają zamiar z nim zrobić. Ale był dość duży, żeby rozumieć grozę sytuacji. Leżał cichutko. Wreszcie ktoś się roześmiał. Był to krótki wybuch śmiechu, wyrażający raczej ulgę niż radość.
     - No tak - powiedział ktoś. - To było łatwiejsze, niż sądziłem. To męski głos, ocenił Tommy. Numer Jeden.
     - Wiedziałem, że to małe piwo. Kolejny głos męski. Numer Dwa.
     - Porwanie zawsze udaje się najlepiej, kiedy delikwent jest całkiem zaskoczony. Nie wyobraża sobie, że może mu się coś stać. Nie ma pojęcia, że ktoś się nim interesuje. Jest tak cholernie zaskoczony, że nie jest w stanie myśleć. I zawsze robi to, co mu każesz. Tych dwóch było idealnych. - To mówił Numer Jeden.
     - Nie pieprz. Próbowałeś kiedyś zdjąć kogoś, kto wiedział, że coś się na niego szykuje? - zapytał Numer Dwa.
     - Nie, ale byłem, kiedy planowano...
     - Zamknijcie się.
     Na dźwięk kobiecego głosu Tommy mimo woli się wzdrygnął. Ten głos przerażał go.
     - Może byście przestali gadać, póki nie dojedziemy do domu - ciągnęła. - Czemu po prostu nie wręczycie dzieciakowi i staremu swoich wizytówek. Nie bądźcie durniami.
     - Przepraszam - odpowiedział Numer Jeden.
     - Nie jesteśmy jeszcze w domu, gdzie możemy być całkiem swobodni - stwierdziła. I roześmiała się głośno.
     Dźwięk ten wywołał u Tommy'ego przypływ nienawiści. Poczuł zawrót głowy i - po raz pierwszy - łzy napływające do oczu. Nie mógł się opanować, zwłaszcza gdy pomyślał o matee i ojcu. Chcę do domu. Poczuł, że usta zaczynają mu drżeć.
     - Ale jesteśmy już blisko. Cholernie blisko.
     Numer Jeden i Numer Dwa również wybuchnęli śmiechem. Wyczuwał, że zaczynają się rozluźniać. Samochód wciąż jechał. Od czasu do czasu czuł jak podskakuje na nierównej drodze. Przez parę minut panowała cisza. Potem usłyszał jak kobieta oznajmia:
     - Jesteśmy na miejscu.
     Samochód skręcił z szosy na podjazd. Słyszał szuranie opon po żwirze. Odliczył powoli od jednego do trzydziestu pięciu i pomyślał: To musi być długi podjazd, nie tak jak przed naszym domem. Kiedy auto się zatrzymało, sięgnął ręką po omacku, szukając dłoni dziadka. Znalazł ją i wsunął w nią swoją rękę. Przepełniło go uczucie radości, gdy poczuł, że dziadek odwzajemnił jego uścisk. Teraz musiał powstrzymać się od płaczu.
     - W porządku - usłyszał kobietę. - Wychodźcie powoli.
     Dziadek mocno ścisnął mu dłoń, po czym puścił ją. Zrozumiał. I czekał.
     Usłyszał jak z trzech stron otworzyły się drzwi samochodu. Chwyciły go jakieś ręce i wyciągnęły na zewnątrz. Jego noga była jak uśpiona i aż zadygotała, kiedy stanął na ziemi. Było mu zimno, cały się trząsł, nie mogąc opanować drżenia. Worek na głowie sprawiał, że wszystko wokół wydawało się nocą, ale miał nadzieję, że wkrótce pozwolą mu go zdjąć. Usłyszał jak dziadek jęknął, a potem zaszurał nogami wydostając się z samochodu. Poczuł jego bliską obecność. Znowu sięgnął po dłoń dziadka i znowu ją odnalazł, chwycił, czując jak jest silna. Przytulił się do niego, a dziadek otoczył go swoim ramieniem.
     - W porządku, Tommy, jestem tutaj. Rób, co mówią. Nie pozwolę im cię skrzywdzić.
     - Piękna przemowa - usłyszał głos kobiety. - Męskie słowa.
     Wyczuł, że dziadek chciał jej coś odpowiedzieć, ale w tym samym momencie powstrzymał się.
     - Idziemy do środka - zarządziła. - Powoli. Niech pan trzyma dziecko, a ja pokieruję wami z tyłu. Gotowi? Dobrze. Dziesięć kroków na wprost, potem będą schody.
     Tommy ruszył do przodu, trzymając wciąż rękę dziadka. Przez chwilę pod stopami czuł żwir, potem chyba jakiś chodnik. Zatrzymał się, kiedy dziadek stanął.
     - Dobrze - stwierdziła kobieta. - Teraz trzy stopnie do góry. Potem będzie mały ganek i próg w drzwiach.
     Zrobili, jak powiedziała. Tommy pomyślał, że przypominało to trochę grę w ślepą babkę, bawił się tak na urodzinach u sąsiadów. Pamiętał, jak okręcali go dokoła parę razy, a potem popychali we właściwym kierunku.
     - Dobrze. Teraz trzymajcie się prawej strony. Sędzio, proszę wyciągnąć rękę, a znajdzie pan poręcz... Dobrze. Wchodzimy na schody. Na górze skręcamy w lewo - tam jest podest. I jeszcze jedne niewysokie schody.
     Weszli na podest. Tommy raz potknął się, ale silna dłoń dziadka chwyciła go i nie pozwoliła, by upadł.
     - Dobrze, dobrze - pochwaliła kobieta. - Nie chciałabym, żeby nasz cenny ładunek uszkodził się w trakcie transportu. - Tak mocno pchnęła starego człowieka w plecy, że z trudem utrzymał się na nogach. Wspięli się na następne schody. - Świetnie. Teraz prosto korytarzem około dwudziestu kroków. - Dobrze. Poczekajcie, zaraz otworzę drzwi. I znowu na górę. Uwaga, te są wąskie.
     To musi być strych, pomyślał Tommy.
     - W porządku - oznajmiła w końcu. - Witam w nowym mieszkaniu. Tommy poczuł, że stanęła obok dziadka i nakierowała go na coś. Nie wypuścił jego ręki.
     - Siadajcie - powiedziała.
     Poczuli, że są obok łóżka i ostrożnie usiedli.
     - Teraz, możecie zdjąć maski.
     
     Sędzia Pearson ujął brzeg kaptura, żeby wyzwolić się z duszącej czerni i swobodnie odetchnąć. Czuł się w nim tak, jakby znajdował się zaledwie o krok od śmierci, bezbronny jak niemowlę. Chcę widzieć, jak nadchodzi, myślał. Jeśli mają mnie zabić, chcę, żeby spojrzeli mi prosto w oczy. Uniósł tkaninę do połowy i zawahał się. Straszna myśl przyszła mu do głowy. Jeśli będziemy wiedzieć, kim oni są... Na moment puścił maskę i powiedział:
     - Nie musimy pani widzieć. Nie będziemy w stanie pani zidentyfikować. Dlaczego pani...
     Przerwała mu bezpardonowo.
     - Ściągać maski! Już!
     Sędzia uczynił, jak kazała, odwracając oczy od kobiety.
     - Nie, stary, nie masz racji - powiedziała ze złością. Złapała sędziego za podbródek i odwróciła siłą jego głowę, tak że patrzył jej prosto w oczy z odległości zaledwie kilkunastu centymetrów. Stała nad nim jak zagniewany nauczyciel, mający zamiar ukarać krnąbrnego ucznia.
     - Spójrz na mnie - wysyczała. Tommy wzdrygnął się słysząc jej głos. - Zapamiętaj tę twarz. Jej każdy szczegół. Czy wiesz, jaka była kiedyś piękna. A teraz? Widzisz te zmarszczki przy brwiach? A kurze łapki w kącikach oczu? Widzisz te fałdy po obu stronach ust? A co powiesz o kolorze oczu,
     o kształcie nosa i podbródka? Wystających kościach policzkowych? A tu jest blizna, tu, pod włosami, na czole.
     Gwałtownym ruchem odrzuciła do tyłu włosy, ukazując małą, postrzępioną białą kreskę.
     - Widzisz? Zapamiętaj ją. Chcę, żeby wryła ci się w pamięć, żebyś nigdy jej nie zapomniał.
     Wyprostowała się, spoglądając na dziadka i wnuka.
     - Jeszcze sporo dowiemy się o sobie, zanim to wszystko się skończy. A wy musicie się jeszcze dużo nauczyć. Obaj.
     Kobieta pochyliła się i nagle, z zaskoczenia, pchnęła sędziego do tyłu. Wsunęła mu rękę do kieszeni, wyjęła kluczyki od samochodu i wybuchnęła śmiechem.
     - A szczególnie ty, Świnio. Będziemy musieli poddać cię gruntownej reedukacji.
     Uśmiech, jaki pojawił się na jej twarzy, wywołał u Tommy'ego dreszcz strachu.
     - Rozejrzyj się, sędzio. Zobacz, jak tu ciasno. Byłeś kiedyś w jednej z tych cel, do których posyłasz ludzi? Byłeś kiedyś zamknięty jak kryminalista? Może zaczniesz wydrapywać znaczki na ścianie? Skazańcy oznaczają w ten sposób upływ czasu. Wyobraź sobie sześć tysięcy pięćset siedemdziesiąt nacięć, które ja zrobiłam.
     Zamilkła, jej wściekłość wypełniała małe pomieszczenie. Nagle uśmiechnęła się.
     - Niedługo przyślę wam obiad. - Odwracając się do wyjścia dodała jeszcze: - Najlepiej będzie, jeśli rozpoczniecie swój program bez narzekania.
     - Zrobimy, co pani mówi - odparł sędzia.
     - Oczywiście, że zrobicie - stwierdziła kobieta. - W przeciwnym wypadku umrzecie. - I patrząc na Tommy'ego dokończyła: - Obaj.
     A potem wyszła.
     Kiedy zamykała za sobą drzwi, usłyszeli, jak zatrzask wraca na swoje miejsce.
     Sędzia Pearson objął wnuka ramionami i mocno przytulił do siebie.
     - No cóż - powiedział - jesteśmy w niezłych tarapatach. Ale nie martw się. Wydostaniemy się jakoś.
     - Jak, dziadku? - zapytał Tommy drżącym głosem.
     - Jeszcze nie wiem, ale na pewno znajdę sposób.
     - Chciałbym być w domu - Tommy powstrzymywał się od płaczu, - Chciałbym być w domu, z mamą i tatą. - Łzy zaczęły mu płynąć po policzkach.
     Dziadek otarł palcem delikatną buzię chłopca.
     - Już dobrze - powiedział łagodnie. - Nie martw się, jestem przy tobie. Tommy zaszlochał, chowając twarz w koszulę starszego pana. Ten kołysał
     go łagodnie, w przód i w tył, tuląc do siebie i szepcząc: - Jestem tu, jestem tu, jestem... - Po chwili chłopiec się uspokoił.
     - Przepraszam, dziadku.
     - Wszystko w porządku, Tommy. Płacz przynosi ulgę.
     - Ja też czuję się trochę lepiej - przytulił się jeszcze mocniej. - Będę silny, zobaczysz. Będę żołnierzem, jak ty.
     - Nie wątpię, Tommy.
     - Ale to takie trudne, kiedy się boję. Ona powiedziała, że nas zabije.
     - Chciała nas nastraszyć.
     - Mnie bardzo przestraszyła.
     - No tak... Mnie też. Nie bardzo wiem, do czego ona zmierza, ale sądzę, że chce nas tak zastraszyć, byśmy robili wszystko, czego od nas zażąda. Jeśli jej się to uda, będzie miała jeszcze większe poczucie władzy. Dlatego nie damy się przerazić za bardzo. I w ten sposób będziemy mogli się zastanowić co zrobić.
     - Dziadku, czy my zostaliśmy uprowadzeni? Starszy pan uśmiechnął się przytulając go.
     - Na to wygląda. - Starał się mówić lekkim tonem. - A gdzieś ty się nauczył tego słowa?
     - Tata czytał mi o tym książkę w zeszłym roku. Czy ona jest piratem?
     Sędzia Pearson usiłował sobie wyobrazić, o jaką książkę może chodzić, ale na myśl przychodziła mu tylko Wyspa Skarbów z Billy Bonesem, czarną plamą i Długim Johnem Silverem.
     - Może i tak, tyle że we współczesnym wydaniu. Tommy pokiwał głową.
     - Zachowuje się zupełnie jak piraci. Sędzia Pearson znów uścisnął chłopca.
     - To prawda - przytaknął. - Rzeczywiście.
     - Czy ona nas zabije?
     - Ależ nie, skąd ci to przyszło do głowy? - szybko odrzekł sędzia. Chyba trochę za szybko, pomyślał.
     Tommy nie odpowiedział; zastanawiał się nad czymś intensywnie.
     - Chyba jednak chce to zrobić. Nie wiem dlaczego, ale myślę, że ona nas nienawidzi.
     - Nie, Tommy, nie masz racji. Tak się tylko wydaje, ponieważ ona sama jest przerażona. A co ty wiesz o porywaniu ludzi?
     - Niezbyt dużo.
     - No więc, to jest niezgodne z prawem i dlatego ona jest taka zdenerwowana.
     - Dziadku, mógłbyś ją wsadzić do więzienia?
     - Oczywiście, Tommy. Żeby nie straszyła więcej małych chłopców. Tommy uśmiechnął się przez łzy.
     - Czy przyjdzie policja?
     - Myślę, że tak.
     - A czy oni zrobią jej coś złego?
     - Tylko wtedy, jeśli będzie stawiała opór.
     - Chciałbym, żeby jej coś zrobili. Tak jak ona tobie.
     - Ze mną jest wszystko w porządku.
     Sędzia Pearson podniósł dłoń do czoła, wyczuwając guz. Nie jest tak źle, pomyślał. Nic naprawdę poważnego.
     - Jest ich troje. W tym dwóch mężczyzn.
     - Tak, Tommy. Ale mogą też być inni ludzie, których głosów nie słyszeliśmy, więc musimy być ostrożni. Musimy wyostrzyć uwagę i spróbować ocenić, ile ich jest tu.
     - Jeśli ona uderzy cię jeszcze raz, to ja jej oddam.
     - Nie, Tommy, nie zrobisz tego. - Znów przytulił chłopca. - Na razie nie będziemy stawiać oporu. Musimy najpierw zorientować się, o co jej chodzi. Najważniejsze, żeby robić to, co pomoże nam się uwolnić.
     - Dziadku, co to wszystko znaczy?
     - Na ogół jest tak, że porywacze żądają pieniędzy. Pewnie zadzwonią teraz do twojej mamy i taty, powiedzą im, że jesteśmy cali i zdrowi, i puszczą nas, kiedy dostaną trochę pieniędzy.
     - A ile?
     - Nie mam pojęcia.
     - A czy my nie moglibyśmy jej zapłacić i pójść do domu?
     - Nie, kochany chłopcze, to nie takie proste.
     - Dlaczego ona nie zabrała zamiast nas Karen i Lauren?
     - No cóż, myślę, że dowiedziała się jak bardzo mama i tata cię kochają, i uznała, że zapłacą bardzo dużo pieniędzy, żeby cię mieć z powrotem w domu.
     - A jeśli nie będą tyle mieli?
     - Nie martw się o to. Twój tata zawsze może dostać trochę z banku. Chłopiec zamyślił się, sędzia Pearson czekał na następne pytanie.
     - Dziadku, wciąż się boję, ale jestem trochę głodny. W bufecie mieliśmy dzisiaj zapiekanki z sera, a ja nie bardzo je lubię.
     - Dadzą nam obiad, musimy tylko trochę poczekać.
     - Dobrze, chociaż chyba nie będzie mi smakował. Mama pewnie przygotowała gulasz, a ja go tak lubię.
     Sędziemu Pearsonowi niemal chciało się płakać. Spojrzał na wnuka, pogłaskał jego potarganą czuprynkę i ujął buzię w swoje starcze dłonie. Patrzył na niebieskie linie żył i brązowe plamy na skórze rąk, kontrastujące z delikatną skórą chłopca. Westchnął głęboko, mocniej przygarnął wnuka i pomyślał: Nie martw się, Tommy. Stary człowiek nie pozwoli cię skrzywdzić. Uśmiechnął się do niego, a chłopiec odwzajemnił uśmiech. Oni nie wiedzą, że całe swoje życie masz dopiero przed sobą, a ja nie pozwolę im ukraść z niego choćby najmniejszego kawałka.
     - No dobrze, Tommy. My dwaj będziemy żołnierzami. Wnuk potaknął głową.
     Starszy pan rozejrzał się po pokoiku na poddaszu, w którym zostali ulokowani. Było to ciemne, małe pomieszczenie bez okien, z dwiema żelaznymi pryczami. Tak jak powiedziała kobieta, było niewiele większe niż cela więzienna i równie jak ona ponure. Sufit był skośny. Na jednym z łóżek leżał stos koców, choć było tu dość ciepło. Sędzia wstał i spojrzał na schodki prowadzące do jedynych w tym pomieszczeniu drzwi. Zainstalowany był w nich nowoczesny zamek zatrzaskowy. Nic więcej w pokoju nie było warte odnotowania. To nie ma znaczenia, pomyślał. Pokoje takie jak ten zawsze mają swoje sekrety. Odkrycie ich jest tylko kwestią czasu.
     Skierował wzrok na koszarowe łóżko i stos szarozielonych koców, i przypomniał sobie, gdzie widział je już wcześniej. To było w zupełnie innym życiu, pomyślał. Wspomniał, jak brnął przez ciepłą wodę, jakby przez rozlaną krew, jak czuł w ustach piasek, kiedy czołgał się po plaży w takim pośpiechu, że nie było czasu myśleć o otaczającej śmierci. Byłem wtedy młody, jeszcze prawie dziecko, i jedenaście razy lądowałem pod ostrzałem. Pamiętał wciąż krzyk sierżanta: "Nawet jeśli tu zginiecie, warto jest o to walczyć!" Nie rozumiał, co on miał na myśli, dopóki nie stoczył walki o swój pierwszy piekielny przyczółek na Pacyfiku. Powróciły do niego nazwy plaż - Guadalcanal, Tarara, Okinawa. Za każdym razem myślał, że to już koniec i zmuszał się, żeby wyskoczyć z transportowca do buczącej, kołyszącej się motorowej szalupy. Byłem pewien, że zginę tu, że nigdy nie wrócę do domu, najwyżej w trumnie. Przeżył jednak wojnę. No cóż, pomyślał, nie po to uniknąłem śmierci na Pacyfiku jako chłopak, żeby teraz - już jako starszy człowiek - dać się zarżnąć jak krowa w rzeźni.
     Mocno objął ramiona Tommy'ego.
     - No dobrze, musimy zacząć obmyślać nasz plan.
     Chłopiec przytaknął.
     Sędzia Pearson pomyślał: Chociaż nie jest to prawdziwe pole bitwy, to jeśli trzeba będzie, mogę umrzeć i tutaj.
     
     Olivia Barrow zamknęła za sobą drzwi i zablokowała zamek. Ten dźwięk przywołał całe lata nienawiści. Ale to tylko początek. Do końca gry jeszcze daleko.
     Ogarnęło ją podniecenie.
     Udało się. Wszystkie wysiłki i plany, wszystko zadziałało jak trzeba. Myślałam o tej chwili przez osiemnaście lat i wreszcie ich mam. Jakież to cudowne.
     W mgnieniu oka znalazła się na dole, w kuchni, gdzie Bill Lewis robił właśnie kanapki.
     - Jak myślisz, będą woleli z majonezem czy z musztardą? - zapytał. Ich oczy się spotkały i oboje wybuchnęli śmiechem. Śmiejąc się, odwrócił się do blatu. - Dam im też trochę zupy - dodał. - Niech wiedzą, że się o nich troszczymy. Ważne jest, żeby dotarło do nich, że są całkowicie w naszych rękach.
     Olivia podeszła do niego i przylgnęła całym ciałem do jego pleców.
     - Bo są - wyszeptała.
     Odłożył kanapki chcąc ją objąć.
     - Nie - odsunęła się. - Później.
     Przesunęła dłonią po jego piersi, w dół, do sprzączki od paska, do zamka błyskawicznego. Przybliżył się, lecz ona w tym momencie zatrzymała rękę.
     - Mamy teraz co innego do roboty.
     - Nic nie mogę na to poradzić - odpowiedział. - Minęło tyle lat. Obrzuciła go lodowatym spojrzeniem.
     - Gdzie jest Ramon? - zapytała.
     - Poszedł na zewnątrz zorientować się, czy nikt się tu nie kręci.
     - Dobrze. Muszę teraz zadzwonić. Chcę, żeby mnie podwiózł.
     - A co z naszymi gośćmi?
     - Ty za nich odpowiadasz.
     - Dobra. Przyjdę do ciebie za jakąś godzinę.
     - Nie myślę, żeby to tyle trwało.
     Zostawiła Billa Lewisa - już nie nazywała go Che - przy blacie, zajętego otwieraniem puszki z zupą pomidorową. Wzięła mały worek, który przygotowała wcześniej, i wyszła na dwór. Wieczór był chłodny. Rozejrzała się w ciemnościach, szukając wzrokiem Ramona Gutierreza. Słyszała jego kroki na żwirze podjazdu i czekała, żeby podszedł bliżej. Był muskularnym, niewysokim mężczyzną, miał lśniące, czarne wąsy i wypomadowane kręcone włosy. Nawet porusza się tak, jakby cały był posmarowany olejem, pomyślała. Zwerbował go Bill, który kiedyś był jego kochankiem - dawno temu, kiedy obaj działali w podziemiu. Ramon uczestniczył przedtem w Ruchu Portorykańskich Nacjonalistów, ale pozbyli się go po incydencie z dziesięcioletnią córką jednego z przywódców organizacji. Był nadpobudliwy, przesiąknięty kryminalnymi nawykami i więziennym sprytem, był ofiarą własnych rozpasanych pragnień seksualnych. Miał na swoim koncie odsiadkę za gwałt na starej kobiecie. Dziecko, staruszka, pociąg do mężczyzn - to były jego słabości, które pchnęły go także do Olivii. Ona zaś wiedziała, że dopóki będzie w stanie przewidywać i kontrolować jego skłonności i popędy, może manipulować nim do woli. On mnie pragnie. Bill także. Teraz obu mam w swoich rękach.
     - Ramon - powiedziała szorstko - bierz kluczyki. Musimy wykonać pewien telefon, a poza tym chcę zabrać samochód tej starej Świni, zanim go zaczną szukać.
     - Dobrze to wszystko zaplanowałaś. - Uśmiechnął się.
     - Jasne. Obmyślałam to przez drugie lata. Już w samochodzie dodał:
     - Nie lubię bić starych, ale tak mnie jakoś naszło. Pomyślałem o tych wszystkich braciach i siostrach, których prawdopodobnie wysłał do więzienia, i ręka sama mi poleciała. Byłoby źle, gdybym zrobił mu krzywdę. Potrzebujemy go.
     - Postąpiłeś bardzo dobrze. Ale musimy cały czas kontrolować sytuację. To, co rozpieprza takie sprawy, to brak kontroli. Wszystko musi być zgodne z planem. My o tym wiemy, oni - nie. Dlatego zawsze będziemy mieli nad nimi przewagę. Zarówno nad naszymi gośćmi, jak i właściwymi przeciwnikami.
     Przez chwilę jechali w milczeniu. Mijali inne samochody, których światła przebijały się przez wczesny, wieczorny mrok. Wracają z pracy do swoich domów, pomyślała. Na miły obiadek, później trochę telewizji. Strzelą sobie pewnie piwko, popatrzą na mecz, jakiś serial komediowy, ukrytą kamerę albo policyjny show. Nieco przemocy przed wiadomościami i rutynowe pieprzonko pod kołderką przed snem. Są tacy zadowoleni z siebie, tacy przeciętni. A nie wiedzą kto jest tuż obok, niemal wśród nich.
     - W twoich ustach brzmi to tak prosto - powiedział z podziwem.
     - Bo takie jest. Jak dotąd. Wiesz co?
     - Co?
     - Będzie jeszcze prostsze. Jakbyśmy dopiero zaczynali.
     Samochód wyjechał na główną ulicę miasteczka. Minęli pocztę, posterunek policji, bistro College Inn i parę restauracji. Widziała grupki studentów zmierzających do pizzerii i barów kanapkowych, mężczyzn i kobiety interesu, idących w kierunku parkingów. Wszystko to było takie małomiasteczkowe, takie uładzone.
     Widząc kabinę telefoniczną na rogu, naprzeciwko skromnego, nowoczesnego biurowca, wskazała na stację benzynową nieco dalej.
     - Wyrzucisz mnie tutaj, a sam zajmiesz się samochodem, kiedy będę telefonować.
     - To tutaj? - zapytał Ramon. W jego glosie dała się wyczuć nutka nerwowości.
     - Tak, tutaj. - Roześmiała się. - Jest właśnie tu. I nie ma pojęcia, co się na niego szykuje.
     Ramon pokiwał głową ł przełknął ślinę.
     - Wezmę benzynę - powiedział. - Powinniśmy zawsze mieć pełny bak.
     - Słusznie - odparła.
     Widziała parę wydobywającą się jej z ust przy oddychaniu, niczym dym z papierosa. Widziała, jak Ramon pomachał jej ruszając od krawężnika w kierunku stacji benzynowej.
     Facet bez jaj, pomyślała. Kieruje się albo strachem, albo słabością. Pamiętaj o tym.
     Po chwili odsunęła od siebie myśli i zaczęła koncentrować się na czekającym ją zadaniu. Weszła do kabiny i wrzuciła dwudziestopieciocentówkę do otworu. Numer znała na pamięć, więc wystukała go niemal machinalnie. Była dokładnie piąta. Nie wiedziała na pewno, czy sekretarka jest jeszcze, czy już wyszła. Telefon zadzwonił dwa razy, po czym usłyszała głos, na który czekała tyle lat.
     - Zbieram się właśnie do domu... - powiedział bez wstępu. Odpowiedziała automatycznie, bez namysłu.
     - Naprawdę? Nie sądzę. Nie sądzę, żebyś się gdzieś zbierał. Już nie.
     Jej serce napełniło się rozkoszą, kiedy po drugiej stronie linii zapadła głucha cisza.
     Wie! - pomyślała. Wie!
     Wiedziałam. Zawsze wiedziałam, że tak będzie.
     I w ciągu tych paru sekund kiedy Duncana Richardsa ogarniała gwałtowna panika wspomnień, ona poczuła jak minione osiemnaście lat nagle ulatnia się z niej. Z trudem zapanowała nad sobą.
     
     Na poddaszu sędzia Pearson usłyszał, jak ktoś zapala silnik i samochód odjeżdża po żwirowej drodze. Jadą zadzwonić, pomyślał. Są zbyt sprytni, żeby korzystać z własnego telefonu. Usiadł na brzegu łóżka obejmując Tommy'ego. Nagle wyprostował się.
     To jest szansa, uznał.
     - W porządku, Tommy, spróbujemy coś zrobić. Wejdź za łóżko. Gdyby były jakieś kłopoty, chowaj głowę. Szybko.
     Tommy pokiwał głową i wcisnął się tak, żeby nie było go widać. Sędzia podszedł do drzwi i mocno zastukał.
     - Hej tam! Na pomoc! Czekał na jakiś odgłos.
     Zawahał się, po czym znowu załomotał w drzwi. Zauważył, że zamek jest dość solidny, ale framuga lekko zadrżała. Same drzwi nie są za mocne, ocenił. Pewnie, jak to się dzisiaj robi, są tylko obite sklejką i puste w środku
     - Halo tam!
     Odczekał chwilę, aż w końcu usłyszał zbliżające się po schodach kroki.
     - Czego chcesz, stary?
     Numer Dwa, pomyślał Tommy. Skulił się jeszcze bardziej, ale głowę wysunął, tak by widzieć dziadka i słyszeć co się dzieje.
     - Słuchaj, muszę skorzystać z pisuaru. Mam kłopoty z pęcherzem i całe to - sędzia zawahał się - zamieszanie sprawiło, że
     - Co?
     - Muszę iść do łazienki.
     - Chryste!
     - Słuchaj, jeden z was może pójść ze mną, a inny pilnować chłopca, ale proszę...
     - Nie, nie. Nie teraz.
     To znaczy, że tylko on tu został, uznał sędzia i przeszły go ciarki. Jest ich tylko troje, a dwoje pojechało samochodem. Poczuł ścisk w sercu.
     - Skorzystaj, cholera, z wiadra - odpowiedział Bill Lewis.
     - Jakiego wiadra?
     - Kurczę, nie ma tam jakiegoś wiadra?
     - Nie.
     - Chryste!
     Bill Lewis rozejrzał się. Wiadro stało w rogu hallu, to samo, które miał postawić wcześniej na stryszku. Był na siebie wściekły. - Szlag by to trafił,
     wcale mi się to nie podoba. Nie ufam temu staremu ani na jotę. Gdzie jest, do diabła, Olivia?
     Sędziemu Pearsonowi serce zabiło mocniej.
     Jest sam - był już przekonany. Reszta odjechała i zostawiła go samego. Ma mało doświadczenia, jest przestraszony i niepewny siebie.
     Wziął głęboki oddech. Teraz, pomyślał. Teraz.
     Jeśli otworzy drzwi, żeby wziąć cię do łazienki albo podać wiadro, to musisz działać. Bez względu na to jaką bronią będzie ci machał przed twarzą.
     Stary człowiek sprężył się cały, przemawiając do swoich niegdysiejszych mięśni: Nogi, musicie skoczyć do przodu. Ramiona, chwytajcie tego człowieka. Ręce, wyduście z niego życie. Ugiął się i pochylił, gotowy do skoku w chwili, gdy drzwi się otworzą.
     Bill Lewis wciąż się wahał.
     To było tak dawno. I w zasadzie, nigdy przedtem nie robiłem czegoś takiego. Ale jego serce zaczęło już targować się z nagłymi wątpliwościami. Więc stłumił je i postanowił: Po to tu jesteś. Żeby być bogatym. Nie spieprz tego.
     Tylko przez krótki moment błysnęła w nim myśl, że okłamuje siebie samego.
     Przełknął z trudem i podniósł broń, którą powiesił na ramieniu kiedy usłyszał pierwsze wołania starego. Był to mały pistolet maszynowy; dwukrotnie sprawdził, czy magazynek był na swoim miejscu. Odciągnął bezpiecznik i przesunął małą boczną dźwignię na ogień ciągły. Pomyślał, że dobrze by było, gdyby już kiedyś miał okazję, żeby użyć tej broni. Ostrożnie położył palec na spuście.
     Sięgnął do drzwi.
     - Proszę, muszę pójść...
     Za drzwiami sędzia Pearson gotował się do ataku. Słyszał dziwne drżenie we własnym głosie, który brzmiał tak, jakby należał do kogoś innego. Zamknął oczy, zamierzał rzucić się na wchodzącego.
     - No dobrze - powiedział Lewis.
     Już miał otworzyć drzwi, ale znów się zawahał.
     - Słuchaj - odezwał się po chwili zastanowienia. - Wiedz, że jestem uzbrojony i nie pozwolę na żadne numery. Stawiam wiadro pod drzwiami. Potem otwieram zatrzask. Czekasz, aż dam ci rozkaz, wtedy otwierasz drzwi i bierzesz wiadro.
     Wziął głęboki oddech i przesunął wiadro pod drzwi stryszku.
     - Słuchaj uważnie, stary. Zabiję cię. Zabiję cię na śmierć tak szybko, że nawet nie zdążysz uświadomić sobie, że jesteś w drodze do piekła. Zrobisz jeden niewłaściwy ruch i już jesteś martwy.
     Przerwał, pozwalając, żeby jego słowa przeniknęły do środka.
     - I wciąż będziemy mieli dzieciaka. Bill Lewis czekał z ręką na klamce.
     - No, odezwij się, stary. Chcę cię usłyszeć.
     - W porządku - rzekł sędzia Pearson. Zamarł w bezruchu.
     - Posłuchaj tylko - ciągnął Bill Lewis. Przeładował automat i nastawił go na strzelanie. Poznajesz ten dźwięk?
     - Nie...
     - Oznacza, że pistolet maszynowy jest gotowy do strzału. Znów zamilkł.
     - To byłaby paskudna śmierć. Dużo kul i mnóstwo krwi.
     - Dobrze. - Wątpliwości zaczęły się wkradać do serca sędziego. Poczuł, jak napięcie mięśni ustępuje z lekka. Zaczął się zastanawiać: Teraz? Czy to słuszne? On jest sam, czy zdołasz obezwładnić go? Zrób to. Nie, poczekaj. Poczekaj. Nie, teraz jest najlepsza okazja. Zrób to!
     Było tak, jak gdyby dwa głosy w jego wnętrzu przekrzykiwały się wzajemnie, a każdy chciał zwrócić uwagę na siebie.
     Wyprostował się. I wtedy usłyszał trzeci dźwięk, własny, tubalny głos tak dobrze mu znany z licznych wystąpień sądowych wygłaszanych po wysłuchaniu argumentów obu stron.
     Nie, nie teraz. Musisz poczekać.
     - Nie ma mowy, żebym nie trafił. Nie tą bronią.
     - Rozumiem - odparł sędzia. Przez chwilę poczuł ciężar swoich lat, poczuł ze smutkiem, jak opuszczają go siły.
     Bill Lewis krzyknął:
     - Jesteś gotowy, stary?
     - Tak.
     - Nie słyszę.
     - Tak, mogę wziąć wiadro.
     Kiedy sędzia Pearson odpowiadał, Bill Lewis wziął klucz, otworzył zamek i cofnął się. Uznał, że nieźle nastraszył starego człowieka. Oparł pistolet na biodrze celując w drzwi.
     - No dobra. Otwieraj drzwi i bierz wiadro.
     Obserwował, jak drzwi otwierają się powoli, odsłaniając sędziego, który przypatrywał mu się uważnie. Lewis lufą wskazał na wiadro. Sędzia skinął i ujął kabłąk.
     - Dziękuję - powiedział. - Jesteśmy panu wdzięczni. Lewis gapił się na niego.
     - Żaden problem. Chcemy, żeby było wam jak najwygodniej podczas pobytu tutaj. - Słowa wymawiał z dużą starannością. Uśmiechnął się, kiedy starszy pan skinął głową.
     - Aha, jeszcze jedno.
     - Słucham?
     - Do kanapek życzy pan sobie musztardę czy majonez?
     Bill Lewis uśmiechał się zamykając za sobą drzwi. Nie pamiętał już jak bardzo przerażony był w pierwszej chwili - przede wszystkim własną słabością.
     Olivia Barrow pozwoliła, aby cisza w telefonie narastała, jakby wchłaniając w siebie całą czerń nocy. Wyobrażała sobie ziemistą bladość, jaka musiała wystąpić na twarzy jej ofiary.
     - Kto mówi? - usłyszała wreszcie.
     - Duncan, doprawdy! Wiesz przecież kto.
     Wymówiła te słowa niemal jak kochająca cioteczka strofująca bez przekonania swojego małego siostrzeńca za to, że zbił ohydną, antyczną wazę.
     - Czy rzeczywiście musimy bawić się w zgadywanki? - zapytała.
     - Nie - odpowiedział.
     - Kim jestem, w takim razie? Powiedz, kim jestem.
     - Olivia. Tanya.
     - Tą samą. No cóż, nie zamierzasz się przywitać ze starą towarzyszką broni? Upłynęło tyle czasu, spodziewałam się, że się ucieszysz, że powiesz: dzień dobry, jak się masz, co się z tobą działo przez te wszystkie lata? Tak jak na spotkaniu dawnej klasy, na zjeździe szkolnym.
     - To było tak dawno - odparł.
     - Ale pamiętamy wszystko, nieprawdaż? Wszystko, chociaż zdarzyło się tak dawno.
     - Tak. Pamiętam.
     - Naprawdę, Duncan? Pamiętasz, jak zostawiłeś mnie na pewną śmierć? Ty tchórzliwy sukinsynu!
     - Pamiętam - przyznał.
     - Pamiętasz, jak Emily zginęła, ponieważ nie przyjechałeś po nas? Bo zostawiłeś nas same na ulicy przed lufami tych wszystkich Świń, ty zasmarkany, wystraszony szczurzy pomiocie!
     - Pamiętam.
     Olivia nie była w stanie dłużej panować nad sobą. Słuchawka trzęsła się jej w dłoni.
     - Czy wiesz, jak długo myślałam o tym dniu?
     - Mogę sobie wyobrazić.
     - Myślałam o tym w każdej minucie, codziennie przez osiemnaście lat. Duncan nie odpowiadał.
     Olivia westchnęła głęboko. Potem jeszcze raz. Zamilkła, wsłuchując się w odgłosy wieczora, w ciężki oddech po drugiej stronie telefonu. Chłodne powietrze otrzeźwiło ją.
     - Masz coś do powiedzenia? - zapytała. Chwilę milczał, nie mogąc znaleźć słów.
     - Chyba nie.
     Ponownie odetchnęła głęboko i poczuła, że gwałtowna wściekłość zaczyna z niej opadać i zastępuje ją to samo co zawsze przytłumione uczucie, które odczuwała przez tyle lat.
     - No cóż - powiedziała - przyszedł dzień odpłaty. Pozwoliła, żeby słowa te zawisły w powietrzu.
     - Co masz na myśli? - zapytał.
     - To jest słownictwo więzienne, język skazańców, który znam tak dobrze, a o którym ty, Duncanie, nie masz pojęcia. Dzięki mnie. Ponieważ nigdy ciebie nie wydałam. Ty też używasz tego słowa - kiedy ktoś jest twoim dłużnikiem, a ty przychodzisz, żeby odebrać pieniądze. Właśnie po to tu jestem, Duncanie. Jestem po to, żeby odebrać dług. - I wyszeptała prosto do słuchawki: - Mam ich, ty szczurzy pomiocie. Mam ich i ty mi za nich zapłacisz.
     - Kogo? O co ci chodzi? Co masz na myśli?
     Wyczuła, że ogarnia go panika, i zrobiło jej się ciepło na sercu.
     - Mam ich obu. Zabrałam ich z parkingu sprzed szkoły i teraz są moi. Dobrze wiesz, o kim mówię.
     - Proszę... - zaczął Duncan.
     To słowo wprawiło ją we wściekłość.
     - Nie proś! Nie błagaj! Ty tchórzu! Miałeś szansę i zlekceważyłeś ją. Powinieneś być tam, a nie byłeś!
     Ponownie zapadła głucha cisza.
     - Czego chcesz? - wykrztusił Duncan po paru sekundach. Zawahała się.
     - No, Duncanie, zaczynasz być grzeczny. Te wszystkie lata były dla ciebie udane, korzystne. Potrafiłeś świetnie zakrzątnąć się koło swoich spraw. - Wzięła głęboki oddech i dodała: - A teraz zabieram to wszystko.
     - Proszę cię, tylko nie skrzywdź ich. Dam ci, co chcesz.
     - To dobrze.
     - Proszę... - powtórzył Duncan, nie zwracając uwagi na jej upomnienia.
     - Jeśli chcesz ich z powrotem, musisz za to zapłacić.
     - Zapłacę.
     - Chyba nie muszę powtarzać tych bezsensownych ostrzeżeń, prawda? To, co pokazują w telewizji. Na przykład - nie dzwoń na policję. Nie mów nikomu. Rób tylko to, co ci mówię. Czy muszę ci to mówić?
     - Nie, nie, wcale nie. Jestem gotowy na wszystko...
     - Świetnie. Wkrótce jeszcze sobie porozmawiamy.
     - Nie - poczekaj! Tommy, mój syn, gdzie...
     - Ma się dobrze. I sędzia, ta stara faszystowska świnia, też. Nie martw się. Jeszcze ich nie zabiłam. Nie tak jak ty postąpiłeś z Emily. Oni wciąż jeszcze mają szansę...
     - Proszę, nie wiem...
     - Ale ja wiem, Duncanie. Mogę ich zabić tak samo łatwo, jak ty zabiłeś Emily i nieomal mnie. Rozumiesz?
     - Tak, tak, ale...
     - Czy to rozumiesz?! - podniosła głos.
     - Tak - rzekł krótko.
     - To dobrze, Duncanie. Teraz czekaj. Skontaktuję się z tobą. Byłam w stanie czekać na to osiemnaście lat, z pewnością więc mogę poczekać jeszcze parę godzin. - Zaśmiała się z jego przerażenia. - Życzę ci dobrej nocy, matematyk. I przekaż najlepsze pozdrowienia twojej cizi. Odwiesiła słuchawkę.
     
     Olivia Barrow szybko odsunęła się od automatu, jakby był żywą istotą, i spojrzała na kabinę wzrokiem inspektora oceniającego wielkość parceli budowlanej. Rozejrzała się za Ramonem, który zaparkował nie opodal. Pomachała do niego i energicznie podeszła do samochodu. Ramon otworzył przed nią drzwi, a ona usadowiła się koło niego.
     - Jak poszło? - zapytał.
     Cała płonęła. Zacisnęła pięść i tak mocno uderzyła w deskę rozdzielczą, że rozległo się dudnienie.
     - Coś nie tak?
     - Nie - odparła. - To dlatego, że poczułam się naprawdę świetnie. Ramon trochę się uspokoił.
     - To dobrze. Powiedz, jak ci poszło?
     - Później, po powrocie. Opowiem za jednym zamachem tobie i Billowi.
     - Dobra - powiedział, wciąż jeszcze nieco zdenerwowany. - Szykuje szmal, co nie?
     - Zapłaci. Nie martw się. Ramon uśmiechnął się.
     - W porządku. - Przekręcił kluczyk w stacyjce.
     - Poczekaj - rozkazała.
     - Chyba nie chcesz tu wysiąść?
     - Nie - odrzekła. - Zrobimy coś jeszcze.
     - Nie rozumiem - stwierdził. Olivia nic nie odpowiedziała, patrzyła tylko przez okno samochodu.
     - To tylko minuta lub dwie - dodała. Wpatrywała się w wejście do banku.
     - No dalej, Duncan, chcę zobaczyć twoją twarz.
     W banku zaczęły gasnąć światła i po chwili drzwi frontowe się otworzyły. Po drugiej stronie ulicy ujrzała Duncana.
     - Wspaniale - roześmiała się. - Teraz przynajmniej wiemy, że na pewno nie dostał zawaha.
     Zauważyła, że upuścił na ziemię klucze od banku. Podniósł je i zaczął zamykać drzwi. Prochowiec miał zarzucony byle jak na ramiona, jego ręce poruszały się z szaloną szybkością. W nie domkniętej teczce miał pełno jakichś papierów. Działał w panicznym pośpiechu. Odnotowała, że miał dwa komplety kluczy i że otworzył zamek od skrzynki znajdującej się tuż przy drzwiach. Widziała, jak wystukał ciąg cyfr na jakiejś tabliczce. Podziwiała, że palce ma tak spokojne.
     - No dobrze, jestem w domu - powiedziała głośno. - Sukinsyn zna szyfr od systemu bezpieczeństwa.
     Patrzyła, jak Duncan biegł potykając się w stronę małego parkingu obok banku. Ramon nerwowo wyszczerzył zęby.
     - Jedziemy?
     - Cierpliwości, Ramon, cierpliwości. Musimy dowiedzieć się jak najwięcej. Samochód Duncana wyjechał z parkingu i minął ich gwałtownie przyspieszając.
     - Świetnie, Ramon, doskonale. Pojedziemy za sukinsynem i jego śliczniutkim, nowym BMW.
     - Po co?
     - Rób, co ci mówię!
     Ruszył i szybko usiadł mu na ogonie.
     - A jeśli cię rozpozna?
     - To co z tego? Biedny skurwysyn będzie miał szczęście, jeśli nie rozjedzie kogoś w drodze do domu. Ale jeśli ma cię to uspokoić, zwolnij trochę, tylko żebyś nie stracił go z oczu.
     - Jasne.
     Ramon pozwolił Duncanowi oddalić się, potem znów przyspieszył.
     - Właściwie po co to robimy? Przecież wiemy, gdzie mieszka. Już tam byliśmy.
     - Racja. Chcę jednak się upewnić, czy jedzie do domu, czy też prosto do FBI.
     - A, rozumiem. Żeby upewnić się.
     - No właśnie. - To wyjaśnienie przekonało Ramona całkowicie. Przez kilka minut prowadził z większym entuzjazmem. Szybko minęli centrum i wjechali w spokojne aleje. Reflektory samochodu Duncana oświetlały okolicę.
     - Skręca w East Street.
     - Jeszcze pół przecznicy. Dajmy mu minutę, a potem wolno przejedziemy obok.
     Kiedy mijali dom, odwróciła się. Megan i Duncan stali w drzwiach jak zamurowani pod wpływem wiadomości, która ich obezwładniła.
     - Doskonale - orzekła z bezwzględną satysfakcją. - Niech sobie tak pomyślą o tym przez chwilę. Niech zmartwienie i lęk narastają w nich aż do wrzenia.
     Ramon pokiwał głową i wyszczerzył zęby w uśmiechu.
     - Z powrotem do domu?
     - Najpierw musimy zabrać samochód sędziego i ukryć go gdzieś w lesie. A potem zobaczymy, co z naszymi gośćmi.
     To jest jak przygotowywanie potrawy, pomyślała. Teraz przyszedł czas, żeby trochę odczekać, zanim podkręci się ogień.
     
     Megan i Duncan przeszli do salonu i usiedli naprzeciw siebie. Przytłoczeni druzgoczącą wiadomością nie byli w stanie pozbierać myśli. Po pierwszym szoku i łzach oboje popadli w stan otępienia, znajdowali się na granicy paniki.
     Megan próbowała wziąć się w garść - nie była pewna, czy minęły godziny, czy zaledwie sekundy. Straciła poczucie czasu. Usiłowała przypomnieć sobie kilka podstawowych faktów: Jest wtorek. Jesteśmy w domu. Jest pora obiadu.
     To stwierdzenie wywołało u niej potok łez. Musisz zająć czymś myśli, desperacko błagała samą siebie. Rozejrzała się po pokoju, patrząc na tak dobrze znane przedmioty, zmuszając się, żeby przypomnieć sobie historię każdego z nich: popiersie antyczne, kupione w Hadley, starannie odrestaurowane; komplet czarek z galerii w Mystic; akwarela przedstawiająca statki w doku, autorstwa przyjaciółki, która po odchowaniu dzieci wróciła do malarstwa. Każda z tych rzeczy wiązała się z jej życiem, przypominała, kim wówczas była Megan, kim miała stać się wkrótce. Teraz czuła się jak liść na wietrze. Nie znajdowała w nich pociechy, czuła się wepchnięta w jakieś obce miejsce. Tak chyba wygląda śmierć.
     - Czegoś tu nie rozumiem - odezwała się w końcu.
     - Czego mianowicie? - warknął. - No dobrze. Krótko po piątej, parę minut po twoim telefonie zadzwoniła Olivia Barrow. Powiedziała, że ma ich obu, że uprowadziła ich sprzed szkoły. Że będziemy jej musieli za nich zapłacić, jeśli chcemy mieć ich znowu.
     - Myślałam, że ona jest w wiezieniu...
     - Okazało się jednak, że nie.
     - Zostaw te uszczypliwości!
     - Dobrze, ale nie rozumiem co to, do cholery, ma do rzeczy, jak się tu znalazła! Jest tu! I ma ich! Tylko to ma znaczenie!
     Megan skoczyła z fotela, prosto do niego, nie zważając na nic, poddając się udręce.
     - To przez ciebie! Przez ciebie! Och, Tommy! Tato! To wszystko twoja wina. To byli twoi kretyńscy przyjaciele! Ja nie chciałam mieć nic z nimi wspólnego! Zabawa w rewolucjonistów! Jak mogłeś? Ty sukinsynu! - Skoczyła na Duncana, który siedział zaskoczony. Jej pierwszy cios nie trafił go, drugi - został przez niego zablokowany. Rzuciła się na niego, młócąc na oślep pięściami i jęcząc. Złapał ją mocno, aż w końcu się poddała. Przytulił ją i kołysał w przód i w tył.
     Po paru minutach ciszy, przerywanej jedynie skrzypieniem fotela i cichymi spazmami płaczu, Megan z trudem wymówiła.
     - Przepraszam. Nie chciałam tego. Och, Duncan.
     - Już dobrze - wyszeptał. - Rozumiem cię. - A po chwili dodał: - Byliśmy wtedy zupełnie inni.
     Spojrzała na niego przez łzy.
     - Duncan, proszę cię, musisz zachować rozsądek. Przez całe życie, od naszego pierwszego spotkania, zawsze byłeś taki zrównoważony. Proszę, nie zmieniaj się teraz. Nie wiem, jak w przeciwnym razie sobie poradzimy.
     - Bądź spokojna - powiedział cicho. - Zrobię, co będę mógł. Ucichli. Megan poczuła twardą kulkę w gardle.
     - Och, moje biedne dziecko - wydobyła z siebie. Ścisnęła rękę Duncana, wyobraźnia podsuwała jej setki różnych obrazów, różnych przypuszczeń, nie do sprawdzenia. Z trudem przełknęła ślinę.
     - I co teraz zrobimy? - zapytała w końcu bezbarwnym, płaskim głosem.
     - Nie wiem.
     Pokiwała głową i znów zaczęła się kołysać.
     - Moje dziecko, mój ojciec...
     - Megan, posłuchaj mnie. Wszystko będzie dobrze. Sędzia poradzi sobie. I zaopiekuje się Tommym. Jestem tego pewny.
     Wyprostowała się i spojrzała na niego.
     - Myślisz?
     - Na pewno. Staruszek ma jeszcze dużo wigoru. Uśmiechnęła się.
     - Naprawdę dużo. - Pogładziła Duncana po policzku. - Nawet jeśli to nieprawda, musimy tak myśleć.
     - Słuchaj, przede wszystkim nie możemy wpadać w panikę.
     - Ale jak to zrobić? Powiedz, Duncan, jak mamy nie wpadać w panikę?
     - Sam chciałbym wiedzieć.
     Zaczęła znowu płakać, ale przerwała gwałtownie słysząc głosy córek.
     - Mamo? Tato? Coś się stało? - To była Karen, stojąca w drzwiach. Zza jej pleców wysuwała głowę Lauren.
     - Słyszałyśmy, jak płakałaś, a potem się kłóciliście. Gdzie jest Tommy? Gdzie jest dziadek? Czy coś się stało? Co z nimi? - Głosy dziewcząt drżały.
     - Och, Boże, dziewczęta - powiedziała Megan.
     Duncan widział, jak zbladły. Widział lęk malujący się na ich twarzach i nie mógł wymówić słowa.
     - Czy coś im się stało? - zapytała Karen głosem podniesionym ze zdenerwowania.
     - Gdzie oni są? Co się wydarzyło? - Lauren zadawała wciąż te same pytania. - Mamo? Tato? - Obie zaczęły płakać z przerażenia.
     - Chodźcie, dziewczynki, siadajcie. O ile wiemy, nic im się nie stało... Patrzył, jak wchodzą do pokoju, na ich identyczne, jak zwykle, ruchy, tak
     jakby były ze sobą powiązane niewidzialną nicią. Widział, że są przerażone, że nic nie rozumieją. Usiadły na kanapie naprzeciwko rodziców.
     - Zbliżcie się - poprosił.
     Bliźniaczki usiadły na podłodze, u stóp rodziców. Płakały cicho, jeszcze nie wiedząc dlaczego, wiedząc tylko, że coś zakłóciło rodzinny spokój. Duncan zaczął im tłumaczyć:
     - Tommy i dziadek zostali porwani.
     Twarze dziewcząt spąsowiały, oczy otworzyły się szeroko.
     - Porwani? Przez kogo? - Jak?
     Nie wiedział, co odpowiedzieć. W pokoju zapadła cisza. Teraz ich łzy zastąpiło coś innego niż smutek i lęk. Nie miał pojęcia, co im chodzi po głowach. Podniósł rękę.
     - Skupcie się na chwilę. - Na kolanie poczuł dłoń Megan. Na jej twarzy malował się niepokój. - Musimy powiedzieć im wszystko - zwrócił się do żony. - Ich to też dotyczy. Jesteśmy rodziną i wszyscy jesteśmy w to uwikłani. Muszą znać prawdę.
     - Jaką prawdę? Co w tym jest prawdą? Pokręcił głową.
     - Sam nie wiem.
     - Duncan, przecież to jeszcze dzieci! - Gwałtownie objęła bliźniaczki ramionami. Wyrwały się.
     - Nie! My chcemy wiedzieć!
     - To prawda! Daj spokój, mamo! Duncan odczekał chwilę, po czym rzekł:
     - Jeszcze jedna rzecz, Megan, którą dopiero teraz sobie uświadomiłem: skąd wiesz, że i one nie są w niebezpieczeństwie?
     Megan opadła na fotel porażona.
     - Och nie, to niemożliwe!
     - Nie wiem. Tak naprawdę nic nie wiemy.
     Megan skinęła głową. Z trudem przełknęła ślinę i z wolna się wyprostowała.
     - Dziewczęta, idźcie do kuchni i zaparzcie dzbanek kawy. Jeśli jesteście głodne, weźcie sobie coś do zjedzenia. Zostawcie ojca i mnie na parę minut. Musimy chwile porozmawiać, a potem wszystko wam powiemy. - Megan odezwała się tonem matki, która wszystko wie najlepiej, tonem jakiego używała, kiedy chciała ograniczyć dyskusję.
     - Mamo!
     - No, już! - poleciła.
     Duncan zobaczył, że Karen pociągnęła siostrę za rękaw. Popatrzyły na niego, a on skinął głową. Zachmurzone i niezadowolone wstały i poszły do kuchni bez dalszego sprzeciwu.
     Duncan zwrócił się do Megan.
     - No więc, co im powiemy? - zapytał mocniejszym głosem. - Zaczniemy od tego, że ich tata jest przestępcą? Że policja w Lodi, w Kalifornii, marzy tylko o tym, żeby go przyskrzynić, nawet po osiemnastu latach? A może od tego, że jest tchórzem, który zostawił swoich towarzyszy na śmierć, podwinął ogon i zwiał? A co z faktem, że zmajstrowaliśmy je, zanim wzięliśmy ślub? Jestem pewny, że to zmieni ich spojrzenie na świat. Jak im powiemy, że życie, jakie prowadzimy, jest jednym wielkim kłamstwem, przykrywką na czymś, co powinno zostać dawno zapomniane?
     - Nieprawda! - wykrzyknęła Megan. - Nasze życie nie jest żadną przykrywką! Teraz tacy właśnie jesteśmy. Nie jesteśmy już tacy jak kiedyś. Żadne z nas!
     - Ale Olivia jest!
     To stwierdzenie ostudziło na chwilę Megan.
     - Tak, ona jest - przyznała z rozpaczą. A potem pomyślała: Ale czy rzeczywiście? Przecież wcale tego nie wiemy. Jak dotąd.
     - No więc - rzekł Duncan - od czego zaczniemy? Jak im to wszystko wyjaśnimy?
     - Nie wiem. Musimy po prostu zacząć.
     Gniew Duncana ustąpił równie nagle, jak się pojawił. Zawahał się, potem skinął głową.
     - Dobrze. Miejmy nadzieję, że to się dobrze skończy.
     Lecz w tej samej chwili oboje poczuli, że skończy się to fatalnie, choć trudno im było powiedzieć jak.
     
     Olivia Barrow przystanęła na parkingu obok samochodu, poczuła chłód nocnego powietrza. Usiłowała wzrokiem przeniknąć otaczające ciemności. Nie spostrzegłszy nikogo otworzyła drzwi auta i wślizgnęła się za kierownicę wytwornej limuzyny. Przesunęła palcami po skórzanym siedzeniu, po czym szybko zapaliła silnik i włączyła bieg.
     Ruszyła szybko, ale i ostrożnie, przez Greenfield. Miasteczko wydawało się pogrążone we śnie; na ulicach było pusto. Nawet neony, zapraszające do barów i sklepów, wydawały się jakby przyćmione.
     Po paru minutach jazdy znalazła się już poza centrum, w dzielnicy willowej. Nie zwracała uwagi na wymuskane domy i podmiejską schludność. Patrzyła prosto przed siebie, zagłębiając się w narastającą czerń przedmieścia.
     Energicznie skręciła w jedną i w drugą przecznicę i przyhamowała dopiero wtedy, gdy zobaczyła drogę dojazdową do swojego domu. Minęła ją, przejechała jeszcze jakieś pięćdziesiąt metrów, w końcu wydostała się na bity, częściowo porośnięty trawą, stary dukt prowadzący do lasu. Zwolniła. Wielka limuzyna podskakując wcisnęła się między drzewa. Gałęzie ze świstem, jaki wydają niekiedy zwierzęta w rui, rysowały boki samochodu. Po chwili dojechała do zakątka, który odkryła kilka tygodni temu. Upewniając się, że koła limuzyny nie trafiły na bagniste podłoże, ostro skręciła kierownicę i zgasiła silnik.
     Wzięła nieduży wcześniej przygotowany podróżny worek i sprawdziła jego zawartość: komplet ubrania, przybory toaletowe, fałszywy dowód tożsamości, sto dolarów gotówką, fałszywe karty kredytowe i pistolet magnum kaliber 357.
     Zadowolona, zamknęła torbę, wsunęła ją pod siedzenie samochodu i dopiero wówczas wysiadła, zostawiając kluczyki w stacyjce. To mój zawór bezpieczeństwa, pomyślała. Na wszelki wypadek.
     Następnie ruszyła w drogę, w ciemnościach miedzy drzewami i krzewami jeżyn, szybko pokonując dystans dzielący ją od domu.
     Tommy z zapałem machał łyżką - ciepła zupa pozwalała mu zapomnieć o otoczeniu. Myślał o domu, o tym czy mama, tata i siostry siedzą teraz przy stole jedząc obiad. Uznał jednak, że pewnie nie, z powodu dziadka i jego samego, i zadumał się nad tym, co mogą teraz robić. Czy też są przerażeni? Wyobrażał sobie siostry, pragnąc by też były tutaj, razem z nim. Na pewno nie byłyby takimi dzielnymi wojownikami jak on i dziadek, ale z drugiej strony znają tyle różnych gier, które mogłyby zapełnić im czas. One zawsze bawiły się ze mną, nawet wtedy, kiedy inne dzieci nie chciały, kiedy wyśmiewały się ze mnie i obrzucały przezwiskami - to nie miało dla nich znaczenia. Przypomniał sobie, jak kiedyś w zimie padał śnieg, a on stał przed domem chyba z godzinę, próbując chwycić w rękę płatek śniegu. Dzieciaki z sąsiedztwa dokuczały mu i mówiły, że to się nie uda, a wtedy wyszły Karen i Lauren, i postanowiły mu pomóc, a już po chwili wszystkie dzieci próbowały łapać płatki. Albo ten chłopak, który mieszkał niedaleko przy tej samej ulicy. Tłukł mnie mocno dopóty, dopóki Karen mu nie oddała i wtedy wreszcie przestał. Tommy uśmiechnął się na to wspomnienie. Rąbnęła go tylko raz. Poleciała mu krew z nosa, a ona wcale go nie przepraszała. Tommy myślał o nocach, kiedy ciemność wywoływała w nim różne lęki. Karen i Lauren przynosiły wtedy swoje śpiwory i kładły się obok jego łóżka na dywanie, dopóki nie zasnął, i dopiero wtedy wracały do siebie. Wiedziałem, kiedy wychodziły, pomyślał, ale noc nie wydawała mi się już tak straszna. Spojrzał na trzymaną w ręku kanapkę. One zrobiłyby dla mnie z pomidorami i sałatą, i dałyby mi trochę chipsów. A Lauren przyniosłaby mi jeszcze czekoladowego herbatnika, które mama trzyma na górnej półce.
     Na pewno przyjdą po mnie, zdecydował. Mama i tata też. A tata dołoży tej kobiecie, która tak mnie przestraszyła i aresztuje ją, a dziadek wsadzi ją do więzienia, gdzie jest jej miejsce.
     Mam nadzieję, że Karen i Lauren nie zapomną o herbatnikach dla mnie.
     Na chwilę przerwał rozmyślania. Łyknął trochę mleka - smakowałoby lepiej z syropem czekoladowym - i ugryzł kęs chleba. Zobaczył, że dziadek siedzi na krawędzi swojej pryczy i patrzy przed siebie pustym wzrokiem.
     - Dziadku, musisz zjeść trochę zupy. Jest dobra.
     Sędzia Pearson pokręcił przecząco głową, ale uśmiechnął się do chłopca.
     - Nie jestem głodny - odpowiedział.
     - Ale my musimy być silni, obydwaj, jeśli mamy z nimi walczyć. Sędzia Pearson uśmiechnął się znowu.
     - Tak powiedziałem?
     - No właśnie.
     Tommy odsunął pusty talerz na bok i podszedł do starszego pana.
     - Proszę, dziadku. - Jego głos drżał lekko. - Proszę, zjedz. - Ujął rękę dziadka. - Mama zawsze mówi, że nie można biegać z pustym żołądkiem. Nie można bawić się i w ogóle nic robić.
     Sędzia Pearson spojrzał na dziecko i pokiwał głową.
     - Wszystko co mówisz, Tommy, brzmi nadzwyczaj rozsądnie.
     Przysunął talerz i zaczął jeść zupę. Ku swemu zaskoczeniu stwierdził, że jest całkiem smaczna. Jadł, a wnuk obserwował go uważnie.
     - Masz rację, Tommy. Czuję się teraz silniejszy. Chłopiec roześmiał się i klasnął w ręce.
     - Tommy, myślę, że to ty powinieneś być dowódcą. Będziesz generałem, a ja szeregowcem. Wygląda na to, że wiesz, co jest najlepsze dla żołnierza. - Sędzia Pearson wziął do ręki kanapkę. - Trochę za mało majonezu.
     Mój Boże, pomyślał, minęło tyle lat odkąd często jadałem mleko, zupę i kanapki. Takie potrawy jedzą dzieci. Ciekawe, czy oni uświadamiają sobie, że w ten sposób pogłębiają jeszcze naszą zależność od nich, że traktując mnie jak dziecko odbierają mi coś z mojej dorosłości.
     Po raz pierwszy sędzia Pearson uprzytomnił sobie, że sama siła nie wystarczy, by zdołał wydostać się ze strychu. Jednak rozważanie wszelkich psychologicznych aspektów postanowił zostawić na później. Teraz przede wszystkim musimy zacząć działać.
     - Tommy, czy zdajesz sobie sprawę, że minęło już parę godzin od naszego porwania, a my wciąż nie przyjrzeliśmy się dokładnie tej więziennej celi? - Spojrzał na zegarek. Minęła dziewiąta wieczór. Nie są zbyt bystrzy, uznał. Powinni odebrać mi zegarek. To by nas bardziej zdezorientowało. A tak, wiemy która godzina i że minęło już prawie pięć godzin, odkąd nas pojmali. Jest to dla nas pewna wskazówka.
     - Co masz na myśli, dziadku?
     - Co wiemy o miejscu, w którym jesteśmy? Sędzia Pearson wstał. Poczuł przypływ energii.
     - Jesteśmy na poddaszu - odpowiedział Tommy.
     - A jak sądzisz, gdzie to może być?
     - Myślę, że gdzieś poza miastem.
     - Daleko od Greenfield?
     - Niezbyt, bo niezbyt długo jechaliśmy samochodem.
     - Co wiemy jeszcze?
     - Do tego domu prowadzi długi podjazd.
     - Skąd wiesz?
     - Doliczyłem do trzydziestu pięciu od chwili, kiedy zjechaliśmy z szosy.
     - Świetnie.
     - Mama i tata nie będą musieli jechać po nas daleko. Sędzia uśmiechnął się.
     - Chyba to oni zawiozą nas do rodziców. Zwykle tak bywa.
     - Fajnie. Chciałbym, żeby się pospieszyli. Dziadku, czy myślisz, że wrócimy na noc do domu?
     - Nie, chyba nie.
     - Przecież tata może wypisać im czek.
     - Oni będą pewnie chcieli gotówkę.
     - Mam prawie pięćdziesiąt dolarów w mojej skarbonce w domu. Myślisz, że je wezmą?
     Pearson uśmiechnął się znów.
     - Nie. Na pewno zostawią ci twoje pieniądze. Oszczędzasz na coś konkretnego?
     Tommy skinął głową, ale nie powiedział nic.
     - Na co?
     - Ale obiecasz, że nie powiesz mamie?
     - Nie powiem. Obiecuję.
     - Chcę kupić skateboard.
     - A to nie jest trochę... zbyt niebezpieczne?
     - Trochę, ale będę nosił kask i nakolanniki, jak inne dzieci w szkołę.
     - Masz przecież taki ładny rower. Pamiętasz, kiedy twój tata i ja przywieźliśmy ci go?
     Pokiwał głową.
     - Coś z nim nie tak?
     - Nic... tylko...
     - Chcesz skateboard.
     - No właśnie.
     - Dobrze, nie powiem nikomu. I wiesz co, kiedy wrócimy do domu, dam ci pięć dolarów, żebyś dołożył do swojej skarbonki.
     - Fajnie.
     Sędzia Pearson ponownie rozejrzał się po stryszku. Pośrodku sufitu zwisała pojedyncza, jaskrawo świecąca żarówka. Mogą gasić i zapalać światło za pomocą kontaktu przy drzwiach.
     - Tommy, myślę, że czas byśmy się lepiej przyjrzeli naszemu poddaszu.
     - Dobrze - zgodził się Tommy wstając z miejsca.
     - Tylko zdejmij buty - powiedział miękko sędzia. - Nie rzucaj ich na podłogę, tylko połóż na łóżku. I chodź po cichutku, dobrze?
     - Dlaczego, dziadku?
     - Po co ci ludzie na dole mają słyszeć, że tutaj myszkujemy. Tommy wykonał polecenie dziadka.
     - Dobrze - pochwalił go sędzia. - Zaczynamy.
     Starszy pan i chłopiec przystąpili do badania każdego zakątka stryszku.
     - Czego szukamy? - wyszeptał chłopiec.
     - Jeszcze nie wiem.
     Pod jedną ze ścian Tommy znalazł na podłodze długi, zakurzony gwóźdź. Wręczył go dziadkowi.
     - Świetnie, świetnie - pochwalił go starszy pan, chowając gwóźdź do kieszeni. Szukali dalej. Nagle Pearson zatrzymał się. Położył dłoń na drewnianej okładzinie. - Czujesz?
     - Zimno. W tym miejscu jest zimniej.
     Sędzia Pearson mocniej przycisnął rękę do ściany.
     - Może uda nam się tędy wydostać. Tu nie ma izolacji. Może kiedyś było tu okno?
     Myszkowali nadal. Kiedy dotarli do drzwi, Tommy zwrócił uwagę, że gwoździe mocujące je na zawiasach nie były zbyt mocno przybite.
     Dokładnie obejrzeli też oba wojskowe łóżka. Na jednym z ram obluzowana była metalowa klamra. Sędzia pomajstrował przy niej i stwierdził:
     - Mogę ją oderwać.
     Potem usiadł na łóżku i włożył buty. Tommy uczynił to samo.
     - Nie znaleźliśmy zbyt dużo - ocenił chłopiec.
     - Nie masz racji. Znalazłeś gwóźdź, odkryliśmy słabe miejsce, dzięki któremu może zdołamy uwolnić się, i kawałek metalu, który może nam posłużyć za broń. Dowiedzieliśmy się czegoś o drzwiach, chociaż za wcześnie mówić, jak to wykorzystamy. Spisaliśmy się lepiej, niż zakładałem. Dużo lepiej.
     Optymizm w jego głosie podtrzymał chłopca na duchu. Lecz po chwili powiedział:
     - Och, dziadku, jestem taki zmęczony i chciałbym być w domu. - Przytulił się mocno do niego. - I wciąż się boję.
     Chłopiec przymknął oczy i sędzia pomyślał, że dobrze by było, gdyby zasnął. Pogłaskał go po czole i uzmysłowił sobie, że i jemu samemu też zamykają się oczy. Zdziwił się, że opuściła go wcześniejsza czujność. Poczuł, że jego ciało domaga się wypoczynku, na przekór napięciu i strachowi. Oparł głowę o ścianę.
     Nagle Tommy wyprostował się.
     - Idą! - powiedział.
     Sędzia otworzył oczy. Usłyszał kroki w korytarzu. Ktoś położył rękę na klamce.
     - Jestem tu, Tommy. Nie denerwuj się.
     Jak to głupio zabrzmiało, pomyślał. Ale nie mógł wymyślić nic innego.
     
     Olivia Barrow otworzyła drzwi i weszła do pokoiku. Zauważyła, że jej podopieczni cofnęli się jakby do ściany, a na ich twarzach odmalował się niepokój.
     - Skończyliście jeść? - zapytała ostro. Tommy i dziadek skinęli głowami.
     - To dobrze. Musicie być silni - ciągnęła, nieświadomie powtarzając słowa Tommy'ego. - Nie wiadomo, jak długo to potrwa. - Zbliżyła się do nich. - Pokaż czoło, stary.
     - Nic się nie stało - odparł sędzia. Nie pozwolę, żeby mnie popychała. Nie tym razem.
     - Proszę mi pokazać!
     - Powiedziałem już, że jest w porządku. Zawahała się.
     - A więc chcesz się ze mną pobawić, co? Pokręcił przecząco głową.
     - Czy ty nic nie rozumiesz, stary sukinsynu?
     - Słucham?
     - Zadałam ci pytanie!
     - Co mam rozumieć?
     - Że jesteście w kiepskiej sytuacji.
     - Proszę pani - zaczął przemowę sędzia Pearson, tonem, w którym przebijała irytacja, ale i właściwa mu rzeczowość - macie nas. Porwaliście nas, nie dając nam jakiejkolwiek szansy. Uderzyła mnie pani i przestraszyła chłopca. Zamknęliście nas na strychu w tej dziurze. Jego rodziców postawiliście zapewne w sytuacji bez wyjścia. Macie nas w swoich rękach. Brawo! Dlaczego nie zajmie się pani swoimi sprawami? Chyba nie jest pani sadystką! Więc proszę dać nam spokój, paniusiu. Proszę przestać tu rozrabiać! Nie ma powodu ciągnąć tego minuty dłużej niż to konieczne. Niech pani wydusi te swoje cholerne pieniądze i puści nas do domu!
     Olivia uśmiechnęła się.
     - Och sędzio, doprawdy pan nic nie rozumie.
     - Proszę przestać mówić zagadkami.
     Pokręciła głową, jakby śmiejąc się do jakiejś własnej myśli.
     - Ależ ty jesteś naiwny, dziadku. Myślisz, że zdołasz zapanować jakoś nad sytuacją walcząc ze mną. Nie fizycznie, oczywiście, lecz intelektualnie. Przez to, że będziesz nam się sprzeciwiał. Kazał przynosić sobie różne rzeczy - na przykład wiadro. Manipulował sytuacją. Teraz pewnie zażądasz dodatkowych koców - mimo że jest tu całkiem ciepło...
     - No cóż, rzeczywiście przydałyby się nam, i dodatkowe poduszki...
     - Albo stwierdzisz, że nie odpowiada wam jedzenie...
     - W rzeczy samej, zupę i sandwicze z trudem można uznać za znośne...
     - Upłynęło już pięć godzin i początkowy szok minął. Miałeś trochę czasu, żeby zastanowić się nad sytuacją. Nie jest jeszcze najgorsza. Żadnemu z was nic się nie stało. A poddasze nie jest najpaskudniejszym miejscem, jakie w życiu widziałeś. Wasi nadzorcy może wydają się trochę narwani, ale pomyślałeś, że zdołasz się z nimi dogadać. Trochę orientujesz się w sytuacji, zapewne nieraz przysłuchiwałeś się zeznaniom porywaczy podczas niejednego procesu? W sumie, mogłoby być dużo gorzej. Więc zacząłeś myśleć, prawda?
     - Żeby zrozumieć, o co wam chodzi.
     Olivia wyciągnęła swój wielki rewolwer i pogroziła nim sędziemu.
     - Chodzi mi o to, żebyś znowu zaczął się bać. Znam ludzi twojego pokroju, sędzio. Tacy sami są strażnicy więzienni. Myślą, że siłę można przechytrzyć. Wiedzą, że najważniejsza jest władza. Tak to właśnie działa w więzieniu, chociaż ty jeszcze tam nigdy nie byłeś, sędzio. Całe setki najtwardszych, najbardziej nikczemnych i brutalnych kryminalistów słucha poleceń wydawanych przez kilku umundurowanych strażników. Bo liczy się władza i siła. I tu jest tak samo. Ja jestem strażnikiem, a ty więźniem. Cały czas muszę panować nad tobą. A ty szukasz jakichś małych sposobików, żeby zachować swoją tożsamość. Pod tym względem znacznie cię wyprzedzam. - Wyszczerzyła zęby w uśmiechu. Wycelowała prosto w Pearsona, potem cofnęła lufę, jakby bawiła się z nim. - Naprawdę nie rozumiesz? Jestem ekspertem.
     Nagle spojrzała na Totnmy'ego.
     - I zaczniesz się bać, sędzio. Kiedy zabiorę stąd chłopca.
     - Co?
     - To proste, sędzio. Myślę, że to, iż jesteście razem, dodaje wam sił. Chyba więc was rozdzielę. Mamy tu piwnice. Chcieliśmy tam was umieścić, ale wydało się to nam zbyt okrutne. Naprawdę. Jest gorsza niż którakolwiek z dziur, w jakich siedziałam. Bez światła. Zimna, wilgotna, zatęchła. Z odorem ścieków. Nadzwyczaj przygnębiające miejsce, pełne bakterii i nie wiadomo czego. Może tam właśnie przywiążę chłopaka na trochę.
     - Proszę! Nie! Chcę zostać tutaj! - Tommy prawie krzyczał. Sędzia Pearson poczuł, że ciało wnuka całe drży.
     - To nie będzie konieczne, zrobimy, czego pani żąda.
     - Czoło.
     - Proszę, niech pani ogląda.
     Olivia odłożyła rewolwer i wzięła małą apteczkę. Na skaleczenie na skroni sędziego wycisnęła trochę betadinu.
     - Czy boli pana głowa?
     - Nie bardziej, niż można by się było spodziewać.
     - Proszę mi dać znać, gdyby wystąpiły zawroty.
     - Dobrze.
     Odłożyła apteczkę i wyprostowała się.
     - Musi pan coś zrozumieć, sędzio.
     - Co, mianowicie?
     - Już panu powiedziałam. To nie jest zwykłe porwanie. Z czymś takim nie miał pan jeszcze do czynienia. - Roześmiała się. - Niech pan się dobrze przypatruje wszystkiemu. Przemienimy coś całkiem zwyczajnego w coś naprawdę przerażającego.
     Popatrzył na nią oczyma bez wyrazu. Klasnęła w ręce.
     - No świetnie, chłopcy. Kto potrzebuje do toalety przed spaniem? Ani sędzia, ani Tommy nie odpowiedzieli.
     - No, dalej. Macie szansę uniknąć poniżającego wiadra. Kto chce pójść? Milczeli nadal.
     - No cóż, pójdziecie obaj. Sędzio, pan pierwszy. Za drzwiami czeka na pana mój towarzysz z małym automatem, całkiem niezłą bronią. Próbował pan kiedyś? Wie pan, prawie go nie słychać, kiedy kogoś zabijają.
     Sędzia nie wiedział, czy to są tylko przechwałki, czy rzeczywiście prawda.
     - Wiem, co pan sobie myśli, sędzio. - Znów się roześmiała. - No cóż, zostanie to na razie naszą małą tajemnicą, dobrze? - Nagle zmieniła ton i krzyknęła ostro: - No, zbieraj się, do cholery, i ruszaj do łazienki. Ja zostanę tutaj i dotrzymam małemu Tommy'emu towarzystwa.
     - Dziadku, błagam, nie zostawiaj mnie! Sędzia Pearson wstał z ociąganiem.
     - Szybciej!
     - Dziadku!
     Olivia podeszła do łóżka i położyła rękę na ramieniu Tommy'ego.
     - Proszę, nie zostawiaj mnie samego, dziadku! Błagam! Nie chcę, żebyś wychodził! Dziadku!
     - Widzisz, jaki wybór jest trudny? Czujesz się cały rozdarty? Cóż ja tu za twoimi plecami mogę zrobić? Co może się stać? A może chłopca już nie będzie, jak wrócisz? Może zabiorę go do piwnicy? Ale z drugiej strony, mogę to zrobić, jeśli nie zgodzisz się pójść. No, dalej, sędzio. Zdecyduj się. Postąp jak prawdziwy sędzia. Podejmij decyzję! Zgadnij, co też mam zamiar uczynić? Czy będę okrutna? Jaki wybór będzie właściwy?
     - Dziadku!
     - Pójdę. Tommy zostaniesz tutaj, a ja zaraz wrócę.
     - Dziadku! Błagam!
     Olivia chwyciła ramię chłopca. Patrzyła na sędziego.
     Niech cię diabli! pomyślał. Odwrócił się i podszedł do drzwi, a jego krokom towarzyszyły spazmy płaczu wnuka. Dźwięk ten przeszywał go na wskroś i sam już nie wiedział, co robić, rozdarty między szlochem Tommy'ego a groźbami, które wciąż pulsowały mu w głowie. Co ona chce zrobić? Tommy! chciał zawołać, żeby uspokoić wnuka, który płakał bez przerwy. Zobaczył Billa Lewisa szczerzącego zęby w uśmiechu, czekającego na korytarzu z pistoletem maszynowym.
     - Tutaj - wskazał Lewis. - Zostaw drzwi otwarte. Pewnie chcesz słyszeć, co się dzieje.
     Sędzia podszedł do pisuaru i zaczął się załatwiać.
     - Szybciej, sędzio.
     Spuścił wodę i skierował się z powrotem na poddasze, skąd wciąż dochodził płacz Tommy'ego. Doznał nieomal uczucia ulgi: nie zabrała go stąd.
     - Wracam, wracam, już jestem, Tommy, już dobrze.
     Ogarnął chłopca ramieniem i mocno przytulił. Fala gniewu zaczęła w nim narastać, kiedy tak obejmował i kołysał wnuka. Olivia pozwoliła im postać tak przez chwilę.
     - No, dobrze - odezwała się. - Nie było to takie straszne. Ale będzie gorzej. Tommy! Wstawaj! Twoja kolej.
     - Mógłby skorzystać z wiadra - powiedział sędzia ze złością.
     - Nie, nie mógłby. Nie teraz.
     - To proszę pozwolić mi pójść z nim.
     - Nie ma mowy.
     - Dziadku! - Tommy szlochał. - Ona zabierze mnie do piwnicy, na pewno!
     - Może. Zawsze jest taka możliwość, nieprawdaż? Życie jest takie... zmienne. - Olivia uśmiechnęła się. - Idziemy!
     - Nie, dziadku, nie. Ja chcę zostać tu z tobą. Ja nie chcę iść, nie chcę! Proszę, pozwól mi tu zostać, proszę, dziadku, proszę!
     Sędzia wiedział jednak, że błagania chłopca nie mają dla kobiety żadnego znaczenia.
     - Już dobrze, Tommy. Bądź dzielny. Potrafisz być dzielny. Potrafisz to zrobić, i wszystko będzie dobrze. Jestem pewien.
     Łagodnie postawił Tommy'ego na nogi.
     - Będę tutaj. Idź, zrób co trzeba i zaraz wracaj. Ja będę tu cały czas. Nie płacz.
     Chłopiec łkał gorzko i ramiona mu się trzęsły. Dziadek zobaczył jednak, że skinął głową. Objął go więc ramieniem i skierował w stronę drzwi. Poczuł, jak ogarnia go wielka, bezbrzeżna duma.
     - Pospiesz się. Będę na ciebie czekał. Tommy wyszedł zdecydowanym krokiem.
     Olivia popatrzyła za nim przez moment, po czym zwróciła się do sędziego Pearsona.
     - Siadaj.
     Posłuchał jej, spodziewając się kolejnej dziwacznej przemowy. Lecz zamiast tego odwróciła się i szybko wyszła z pokoju.
     - Zaraz, zaraz! - zawołał sędzia. Zniknęła, zatrzaskując za sobą drzwi.
     - Zaraz, Boże! Poczekaj! Tommy! Usłyszał krzyk chłopca:
     - Dziadku! Dziadku!
     Sędzia zerwał się na równe nogi. Jednym susem pokonał ciasną przestrzeń i schodki prowadzące na zewnątrz. Zaczął dłonią walić w drzwi.
     - Oddaj mi go! Oddaj! Tommy! Tommy! Masz go natychmiast przyprowadzić, niech cię diabli! - Pienił się z gniewu, strachu, zaskoczenia i niedowierzania. Czuł się zdradzony i ogarniała go wściekłość. Jego oczy napełniły się łzami. - Tommy! Tommy! - krzyczał.
     Zaczął się słaniać i osuwać powoli, poniósł porażkę, zadrwiła z jego uczuć.
     I w tym momencie drzwi się otworzyły.
     Wypadł na zewnątrz bez zastanowienia, i widząc drobną postać chłopca, poczuł radość i ulgę. Dopiero wtedy zatrzymał się. Tommy'ego prowadziła Olivia, trzymając rękę na ustach chłopca. Nagle puściła go i pchnęła prosto w ramiona dziadka.
     Sędzia objął łkającego chłopca, jego własne łzy mieszały się ze łzami wnuka.
     - Jestem tu, Tommy, już nie płacz. Jestem tu. Będę przy tobie, nie płacz. Jestem tu, jestem tu...
     Ostatnie słowa wyszeptał prosto do ucha chłopca, uspokajając go powoli, lecz skutecznie.
     Podniósł wzrok. Głaszcząc chłopca po głowie i przytulając do swojej piersi spojrzał Olivii prosto w oczy.
     - No i kto tu jest panem, stary? - Ty.
     - Widzę, że się uczysz, Świnio - odparła. Odwróciła się i wyszła zamykając drzwi na zatrzask.
     



Część czwarta
     
  
ŚRODA RANO

Karen i Lauren
     
     Kidnaping - na samym początku słowo to zelektryzowało je, miało w sobie olbrzymi ładunek zagrożenia. Zupełnie nie wiedziały, jak zareagować: nigdy nie miały z czymś podobnym do czynienia. Nigdy nie stały się ofiarami żadnego przestępstwa, ani też nie znały nikogo, kto by nią był. Nikt ich nigdy nie oszukał, nie włamano się do ich domu, nie ukradziono samochodu. Kiedyś, co prawda, w początkach liceum jakiś mężczyzna szedł za nimi aż do domu, ale kiedy matka zadzwoniła na policję, okazało się, że tajemniczym osobnikiem był dorosły, opóźniony umysłowo syn przewodniczącego rady szkolnej. Zabłądził i był całkiem nieszkodliwy, a skończyło się tym, że po kolacji bliźniaczki odprowadziły go do domu.
     Tak więc, kiedy próbowały zrozumieć dokładnie, co się właściwie dzieje, obie miały tylko zamęt w głowach. Do tego dołączyło się poczucie winy i złość, gdyż podniecenie i fascynacja wydawały się przeważać nad uczuciem lęku o dziadka i brata. To, co je spotkało, wydawało się tak nieuchwytne, że ekscytacja zdominowała je obie. Krzątały się po kuchni, sfrustrowane prozaicznym zadaniem przygotowania kawy i czegoś do jedzenia, dziwiąc się, jak można być w tej sytuacji głodnym i jak można było kazać im wyjść z pokoju. Zastanawiały się, czy to zmieni ich całe dotychczasowe życie, ale przede wszystkim były ciekawe, co się teraz stanie.
     Karen i Lauren zagotowały wodę na kawę i położyły na tacy coś do jedzenia. Słyszały podniesione głosy rodziców, ale nie były w stanie rozróżnić słów. Wiedziały, że nie należy podsłuchiwać, a to, że stały blisko otwartych drzwi, trudno było uznać za świadome wtrącanie się w nie swoje sprawy.
     - Mówią coś o tym, żeby powiedzieć nam prawdę - wyszeptała Karen. - Co to może być?
     - Nie wiem. Myślisz, że nam powiedzą? Karen wzruszyła ramionami.
     - Oni nigdy nam nic nie chcą powiedzieć, ale i tak zawsze w końcu się wygadają.
     - Myślisz, że mają jakiś straszny sekret, który zawsze ukrywali przed nami? - zapytała Lauren wstrzymując oddech. Z nich dwóch to ona była romantyczką.
     - Mama i tata? - odpowiedziała Karen obcesowo. Zawsze była bardziej praktyczna, nawet jej głos brzmiał podobnie do głosu ojca. - Daj spokój. Spójrz na nich, na Boga. Czy oni wyglądają tak, jakby w ich życiu były jakieś tajemnice?
     - No cóż Lauren, nieświadoma jak bardzo jest bliska prawdy, nie chciała się uznać za całkowicie pokonaną - wszystko jest możliwe. Nie znałyśmy ich w przeszłości. A w dodatku prawie nie rozmawiają o czasach sprzed naszych urodzin.
     - Wiesz, byli kiedyś hippisami, jeszcze zanim tata podjął pracę w banku. Pokój, miłość i kwiaty. Pamiętasz to zdjęcie, na którym tata ma długie włosy i babcine okulary, a mama sukienkę w kwiaty...
     - ...I jest bez stanika. Roześmiały się zgodnie.
     Były prawdziwymi bliźniaczkami, nie można ich było odróżnić - miały szczupłe, silne ramiona jak ich ojciec, kasztanowate włosy matki i giętkość gimnastyczek. Grały w szkolnych drużynach piłki nożnej i koszykówki, należały do kółka teatralnego i uczyły się języków obcych. Karen miała zwyczaj ściągać kąciki ust ku dołowi, zaś Lauren - unosić wysoko brwi. Karen lubiła odgarniać rękami włosy do tyłu, a potem mocno potrząsać głową. Lauren, kiedy była zamyślona, stukała lekko palcem w podbródek. Obie nosiły złote łańcuszki ze srebrnymi blaszkami, na których wygrawerowane były ich imiona, ustępstwo wobec osób spoza rodziny, rodzice bowiem nie mieli żadnych kłopotów z ich odróżnieniem. Duncan uważał, że różniły się zwykłym pochyleniem głowy i odcieniem głosu, co pozwalało mu rozpoznać, która z córek przyszła akurat do niego. Megan nigdy nie zastanawiała się nawet nad tym, że ich identyczność mogłaby stanowić jakiś problem. To były jej dzieci i zawsze potrafiłaby natychmiast je rozpoznać.
     Jednakże przyjaciele i potencjalni konkurenci często nabierali się - podobieństwo dziewcząt było dla nich wprost porażające. Bliźniaczki uwielbiały to. Chociaż zawsze poruszały się w zgranych grupach koleżanek i kolegów, czy to ze szkoły podstawowej, czy średniej, jednak czuły się najlepiej tylko we własnym towarzystwie. Megan zauważyła, że nieliczne przyjaciółki, którym udało się naprawdę pozyskać zaufanie dziewcząt, niezmiennie należały do kategorii odludków; bliźniaczki potrafiły być szczere jedynie wobec samotników.
     - Myślisz, że z Tommym jest wszystko w porządku? - zapytała Lauren. W ich życiu, wypełnionym codziennymi sprawami, była jedna rzecz niezmienna, która przewyższała wszelkie inne - ich brat.
     Wiele razy rozmawiały o tej chwili - która miała miejsce lata temu - kiedy przyszła do nich matka i powiedziała im, że nie wiadomo co właściwie jest Tommy'emu, ale jest on inny niż wszyscy.
     A ojciec podszedł do tego inaczej. Wziął je na kolację do restauracji, a potem do kina, aż wreszcie, w drodze powrotnej, usiadł z nimi w samochodzie, a one w spokoju i z uwagą słuchały, co mówi:
     - Zawsze musicie pamiętać, że obie macie siebie nawzajem, a on jest jeden. Musicie go zawsze bronić, ponieważ on też jest częścią was. W każdej rodzinie są problemy, którym należy stawić czoło, a naszym wyzwaniem jest właśnie Tommy.
     Lauren i Karen nigdy nie zapomniały tych słów.
     Uważały też, że rodzice zrobili bardzo dużo w sprawie niemocy i apatii Tommy'ego. Zawsze traktowali jego specyficzność jako coś niezwykłego i jedynego w swoim rodzaju. "Tak jakby był bohaterem z książki o wyprawie do niezwykłej czarodziejskiej krainy, jak Narnia czy Śródziemie" - powiedziała kiedyś Lauren. - "Może cały czas, kiedy jest w tej przestrzeni, obdarza wszystkich miłością. Może jest jak Mały Książę, który udaje się w podróż na przelatującym obok meteorze".
     Lecz o ile Lauren wydawała się czasem trochę zazdrosna, stosunek Karen do brata był bardziej rzeczowy. Kiedy Tommy miał ataki szaleństwa, kiedy zawodził i krzyczał, rzucał się na podłogę i ciskał o ściany, kiedy płonął z wściekłości na to coś, co toczyło walkę w nim samym, to zawsze Karen, z właściwym sobie kojącym stoicyzmem, potrafiła uciszyć go prawie tak skutecznie jak matka. Po prostu obejmowała go ramionami i szeptała mu do ucha różne słowa, dopóki się nie opanował. Recytowała mu wtedy fragmenty z Ogdena Nasha, z Dziaberłaka i opowiadała różne dowcipy, i to zawsze jakoś hamowało wybuchy brata.
     Tommy nigdy nie miał problemu z rozróżnieniem sióstr, nawet wtedy, gdy się przebierały, próbując wprowadzić go w błąd. To była ich ulubiona zabawa, w której nigdy dotąd nie przegrał.
     - Na pewno. Ręczę, że żaden kidnaper nie da mu rady. On jest jak taka mała skała. Pamiętasz, jak spadł z huśtawki, gdy miał cztery lata, złamał sobie nadgarstek i nie powiedział o tym nikomu przez dwa dni? Przyznał się dopiero wtedy, gdy ręka pośmiała i spuchła, i mama zaprowadziła go do doktora Schwartzmana.
     Lauren uśmiechnęła się.
     - Pamiętam. Tylko, wiesz, kiedy ma te swoje odloty, kiedy zamyka się w sobie i nie odzywa się, i siedzi tak patrząc w pustkę, bardzo się o niego boję. Każdy może go wtedy skrzywdzić. A jeśli ma właśnie taki atak, a kidnaperzy tego nie zrozumieją? Mogą go skrzywdzić.
     - Jest tam dziadek. Wytłumaczy im wszystko.
     - Jeśli mu pozwolą. Przecież jemu też mogą coś zrobić.
     - Rany, ty chyba nic nie wiesz o kidnaperach. Nic im nie przyjdzie z tego, że zrobią krzywdę porwanym. Wtedy nie dostaną pieniędzy.
     - Wiem. Wszyscy o tym wiedzą. Ale czasami ludzie wpadają w panikę. A założę się, że mają broń. W dodatku mogą się wkurzyć na dziadka - jest zgryźliwy i uparty, i na pewno będzie im się stawiał. O to się boję.
     - Gdzie jest cukier i śmietanka?
     - Pod twoim nosem, głuptasie.
     - A, rzeczywiście.
     - A poza tym, nie rozumiem, po co porwali akurat Tommy'ego i dziadka.
     - Właśnie, też się nad tym zastanawiam. Zwykle porywają dzieci bardzo bogatych ludzi. Na przykład synów milionerów naftowych. Albo gwiazd filmowych.
     - Jak mama i tata im zapłacą?
     - Myślę, że chyba mają dość pieniędzy.
     - Skąd wiesz?
     - Widziałam kiedyś książeczkę czekową ojca, było na niej ponad siedem tysięcy dolców.
     - Kidnaperzy na ogół żądają milionów.
     - Sądzisz, że tata mógłby je pożyczyć?
     - Od kogo?
     - Sama nie wiem.
     - W każdym razie ciekawe, o co się tak kłócą?
     - Taaak. I dlaczego nie zawiadomili policji? Myślałaś o tym?
     - Kidnaperzy zawsze uprzedzają, że zabiją porwanych, jeśli zadzwoni się na policję.
     - Ale w filmach telewizyjnych i tak zawsze zawiadamia się gliniarzy.
     - Tak, wiem. Albo prywatnych detektywów, jak Spensera albo Magnum.
     - Myślisz, że to zrobią?
     - Nie wiem. Nie sądzę, żeby w Greenfield byli jacyś prywatni detektywi. Nie znam nikogo, kto by tak wyglądał.
     - Jak myślisz, będziemy musiały iść jutro do szkoły?
     - Nie zastanawiałam się nad tym.
     - Biedny Tommy. Założę się, że jest przerażony.
     - Taak, chyba tak. Myślisz, że go związali?
     - Nie. Najwyżej nogi. Ale pewnie nie wiedzą, jak szybko potrafi biegać.
     - Aha, szybciej niż ty, grubasku.
     - Zaraz, zaraz, ważymy tyle samo, więc mów za siebie.
     - Wcale nie. Ostatnio schudłam prawie trzy kilo, tylko ci o tym nie powiedziałam.
     - Nieprawda.
     - Właśnie, że tak.
     - Założę się, że schudłaś nie więcej niż ten grejpfrut, który zjadłaś...
     - W każdym razie Tommy jest szybszy niż my obie.
     - A jeśli go zabiją? - W momencie kiedy wypowiedziała te słowa, Lauren położyła rękę na ustach, i szybko dodała: - Nie, nie, lepiej nawet o tym nie myśleć. Nie wierzę, że mogłam to powiedzieć.
     - A jeżeli? - zapytała Karen.
     Spojrzały na siebie i obie poczuły łzy w oczach. Rzuciły się sobie w ramiona.
     - Nie pozwolę im - płakała Lauren. - Nie pozwolę. To taki mały chłopiec, to byłoby niesprawiedliwe.
     - Musimy coś zrobić - powiedziała Karen. - Jeśli coś się stanie Tommy'emu, to... Cholera, to niemożliwe, nie pozwolę im!
     - Ale co my możemy zrobić?
     - Nie wiem, lecz jeśli zrobią Tommy'emu najmniejszą krzywdę, to ja... ja... to ich zabijemy.
     - Masz rację. Już nas popamiętają! Pamiętasz, jak Alex Williams pobił Tommy'ego? Dobrze mu wtedy dołożyłaś.
     - Nie przyszło mu nawet do głowy, że mogę go uderzyć. Karen uśmiechnęła się.
     - Myślą, że jak jesteś dziewczyną i do tego kilkunastoletnią, to nie jesteś w stanie zrobić czegoś takiego. A przecież my nie jesteśmy już takie młode. Mogłybyśmy nawet iść do wojska, gdybyśmy chciały.
     - Do tego trzeba mieć osiemnaście lat.
     - To zaledwie jeszcze dziewięć miesięcy. A zresztą, przyjmują i młodszych, jeśli tylko rodzice wyrażą zgodę. Pamiętasz tego człowieka, co przyszedł do naszej szkoły, żeby werbować do armii?
     - Tak, rzeczywiście.
     - Ciii... zauważyłaś?
     - Co?
     - Uciszyli się. Już się nie kłócą.
     - Mamy tam iść?
     - Chyba tak.
     Ale zanim zdążyły się ruszyć, usłyszały, że ojciec ich wola.
     Usiadły na sofie naprzeciwko rodziców. Spokojnie czekały na to, co powiedzą.
     Zaczęła Megan.
     - Dziewczęta, nie mamy zbyt wiele informacji, ale możemy wam powiedzieć, że Tommy i dziadek zostali porwani przez pewnych ludzi. Nie wiemy, dokąd ich zawieźli, ani czego od nas chcą. Jak dotąd. Dzwonili do taty i rozmawiali z nim tuż przed jego wyjściem z banku. Powiedzieli, że wkrótce znowu się odezwą. Właśnie na to czekamy.
     - Czy z Tommym i dziadkiem wszystko w porządku?
     - Powiedzieli, że obaj są cali i zdrowi. Nie sądzę, żeby chcieli coś im zrobić dopóki... - zawahała się. - No cóż, nie wiemy, jakie mają plany. Wiemy tylko, że chcą pieniędzy.
     - Ile?
     - Tego jeszcze nie powiedzieli.
     - Dlaczego nie zadzwoniliście na policję? - zapytała Lauren. Duncan westchnął głęboko. Zaczęło się, pomyślał.
     - Zagrozili nam, że zrobią krzywdę Tommy'emu i dziadkowi, jeśli zawiadomimy policję. Tak więc, na razie nie chcemy ryzykować.
     - Przecież gliniarze wiedzą, jak postępować z kidnaperami...
     - Myślicie, że mogłaby tu pomóc policja w Greenfield?
     - Może nie, ale policja stanowa albo FBI...
     Powiem im, zaraz powiem im wszystko, pomyślał Duncan. Spojrzał na Megan.
     - Nie, Lauren, musimy najpierw poczekać.
     - Czekaj! Myślę, że...
     - Nie sprzeczaj się - przerwał jej Duncan.
     Lauren cofnęła się, natomiast Karen nachyliła się do przodu.
     - To nie ma sensu. Policja pomoże nam. A jeśli nie będziemy mieli dosyć pieniędzy dla kidnaperów?
     - Na razie musimy po prostu poczekać. Ucichły, ale po chwili znowu odezwała się Karen.
     - Mamo, dlaczego to wszystko się stało?
     - Nie wiem, kochanie. Karen pokręciła głową.
     - To wszystko jest bez sensu. W pokoju zapadła cisza.
     Karen uniosła się nieco i ujęła rękę Lauren. Siedziały na swoich miejscach, ale Karen czuła się silniejsza, kiedy dotykała siostry. Lauren ścisnęła jej dłoń na znak zachęty.
     - To naprawdę nie ma sensu. Myślicie, że jesteśmy wciąż małymi dziećmi i nie chcecie nam powiedzieć prawdy, ale Tommy jest też naszym bratem, a my nic nie rozumiemy. Myślicie, że wolimy nie rozumieć, ale to nieprawda. Myślicie, że nie wytrzymamy tego, ale on jest naszym bratem i chcemy pomóc. A jak to mamy zrobić, jeśli nic nie wiemy?
     Lauren zaczęła płakać, jakby żale siostry były też jej żalami. Oczy Karen również wypełniły się łzami.
     Megan poczuła ukłucie w sercu. Usiadła miedzy dziewczynkami i objęła je ramionami, przytulając do piersi.
     Duncan wstał i usiadł obok Karen również ogarniając ramionami rodzinę.
     - Macie rację - powiedział rzeczowym tonem. - Nie powiedzieliśmy wam nawet połowy prawdy. - Spojrzał na Megan. - Powinny wiedzieć - dodał.
     Skinęła głową.
     - Przepraszam, masz rację. Trzeba im powiedzieć.
     Mocno przygarnęła dziewczynki do siebie. Poczuła jednak, że ich mięśnie zesztywniały, a uwagę zwróciły głównie ku ojcu.
     - Nie bardzo wiem, od czego zacząć - przyznał - ale na początek udzielę wam kilku informacji. Przyczyną, dla której nie wezwaliśmy na pomoc policji, jest to, że ja, to znaczy my - wasza matka i ja - wiemy, kim są porywacze.
     - Znacie ich?
     - To kobieta, którą znaliśmy osiemnaście lat temu. Jeszcze zanim wy się urodziłyście.
     - Jak to?
     - Byliśmy z nią razem w grupie radykałów.
     - Co?
     - Radykałów. Uważaliśmy się za rewolucjonistów. Chcieliśmy zmienić świat.
     - Wy? Niemożliwe!
     Duncan wstał z kanapy i zaczął chodzić po pokoju.
     - Nie wiecie, jak wtedy było - powiedział. - To wszystko przez wojnę. Była taką niesprawiedliwością, takim złem; cały naród oszalał. Był rok tysiąc dziewięćset sześćdziesiąty ósmy. Akurat trwała ofensywa Tet, z ciężarówek rozrzucano zdjęcia marines, saperów na terenie ambasady, no i zdjęcie zastrzelonego Wietnamczyka. A potem zabity został Martin Luther King, zastrzelono go, kiedy przemawiał z balkonu w Memphis, i wybuchły zamieszki w Newark, w Waszyngtonie i wielu innych miastach. Ustawiono nawet karabiny maszynowe na schodach Kapitolu. Było tak, jakby losy całego kraju zawisły na włosku. Potem zastrzelony został Bobby Kennedy - przed kamerami, jak w potwornym widowisku telewizyjnym; wydawało się wtedy, że bez przemocy nic już nie można zdziałać. Następnie odbywała się konwencja w Chicago. Nie wyobrażacie sobie co się działo - policja przypominała oddziały szturmowe, a na ulicach pełno było rannej młodzieży. Było tak, jakby oszalał cały świat. Co wieczór w wiadomościach podawano to samo - bomby, zamieszki, demonstracje, no i wojna. Wciąż, bez przerwy. Wojna była wszędzie - chociaż nikt sobie tego nie uświadamiał. Toczyła się tak samo tutaj, jak tam. - Duncan zamilkł na chwilę, a potem cicho powtórzył: - Sześćdziesiąty ósmy. - Głęboko zaczerpnął powietrza, zebrał myśli i kontynuował: - A my tak jej nienawidziliśmy. Uważaliśmy, że trzeba ją skończyć. Próbowaliśmy demonstrować. Ale prowadzili ją nadal. Nikt nas nie słuchał! Nikt! Nie wyobrażacie sobie, jakie to było okropne. Nikogo nie obchodziliśmy! Było tak, jakby wojna stała się symbolem całego przegniłego społeczeństwa. Nic się nie udawało. Wszystko było nie tak. Więc uznaliśmy, że to społeczeństwo musi się zmienić, że trzeba je do tego zmusić. A potem doszliśmy do wniosku, że musimy to społeczeństwo zniszczyć, żeby można było zacząć wszystko od początku.
     Wierzyliśmy w to. Ja naprawdę wierzyłem. Teraz to wydaje się głupotą, dziecinadą, ale w tamtych czasach to było rzeczywistością, a my gotowi byliśmy nawet zginąć, żeby nastąpiły zmiany. Sami byliśmy jeszcze prawie dziećmi, ale wierzyliśmy w to. Boże, jak my w to wierzyliśmy. I wtedy spotkaliśmy Olivię.
     Przerwał, zbierając myśli.
     - Olivia miała plany. Wielkie plany, które poruszały romantyczną część naszej natury. Zamiast dawać się bić pałkami i przepędzać gazem łzawiącym, to my mieliśmy wreszcie zadać im cios. Co gorsza, była osobą, która potrafiła namówić do wszystkiego. Cokolwiek sugerowała, wydawało się, że musi być tak właśnie, jak ona twierdzi. Była piękna, inteligentna i energiczna. Wszystkich nas owinęła wokół palca, może z wyjątkiem waszej matki. Każdym z nas manipulowała w inny sposób. W moim przypadku - za pomocą sarkazmu, zawstydzania, poniżania. Popychała mnie do działania. Wobec innych posługiwała się seksem, przekonywaniem, logiką - wszystkim, czym tylko dysponowała.
     Dziewczęta wychyliły się do przodu na swoich miejscach, patrząc jak ojciec gestykuluje tłumacząc się przed nimi.
     - No i zrobiliśmy coś razem z nią - powiedział ostrożnie Duncan. - Podjęliśmy się - a raczej ja, bo wasza matka była temu przeciwna - czegoś, co uważaliśmy za akt rewolucyjny. Czegoś, co miało uderzyć w samo serce społeczeństwa, którego tak nienawidziliśmy. Och, sam siebie musiałem cholernie mocno przekonywać, że to, co robię, jest słuszne, właściwe i niezbędne. Ale z całą pewnością nie uważałem tego za przestępstwo. Nie, nie można było nazwać nas przestępcami. Byliśmy rewolucjonistami. Był to czysty akt rewolucyjnego zapału. - Po chwili ciągnął dalej: - Byłem strasznie naiwny. Byłem głupim studentem owładniętym głupimi ideami i w rezultacie wpakowałem nas w coś, co nie mieści się w głowie. - Zawahał się.
     - Nie - powiedziała Megan. - Tu nie masz racji. Duncan spojrzał na nią.
     - To, że chcieliśmy zmian, wcale nie było głupotą. I to, że chcieliśmy, żeby skończyć wojnę, też nie było niesłuszne. - Westchnęła głęboko. - Po prostu, zamiast myśleć samodzielnie, poszliśmy za niewłaściwym przywódcą, to wszystko.
     - Za Olivia? - zapytał Karen.
     - Miała dar przekonywania - odparła Megan. - Nie wyobrażacie sobie nawet jaki. A zwłaszcza, gdy trafiła na podatny grunt.
     - Wciąż jednak nie rozumiem - skonstatowała Lauren. - Dlaczego nie możemy zadzwonić na policję, żeby aresztowała tę kobietę?
     Duncan odwrócił się.
     Megan zaczerpnęła głęboki haust powietrza.
     - To przez to, co zrobiliśmy. Złapano ją i poszła do więzienia. A my uciekliśmy - osiemnaście lat temu.
     - No, ale...
     Megan mówiła coraz szybciej.
     - Nigdy nie zdradziła, kto był w to zamieszany. Gdybyśmy teraz poszli na policję, prawdopodobnie powiązaliby nas z nią.
     - To było osiemnaście lat temu i przecież wszystko się zmieniło...
     - Jedno nigdy się nie zmieni - przerwał Duncan. Dziewczynki patrzyły na niego, ale Megan odwróciła wzrok.
     - Pięć osób straciło życie.
     Dziewczynki patrzyły na ojca szeroko otwartymi oczami.
     - Czy wy... - zaczęła Lauren.
     - Nie. Nie dosłownie. Czy kogoś zabiłem? Nie z pistoletu. Ale czy byłem w to wmieszany? Tak.
     - Ale co się właściwie stało? - zapytała Karen. Duncan wziął głęboki oddech.
     - Próbowaliśmy obrabować bank.
     - Co? Co takiego?
     - Próbowaliśmy obrabować bank. Mieliśmy zaatakować zaraz potem, jak opancerzona furgonetka przywiezie gotówkę z zakładów chemicznych. Widzicie, te zakłady wchodziły w skład korporacji, produkującej napalm.
     - I co z tego?
     - Musicie zrozumieć. Napalm stosowano w wojnie i... - zawahał się. - Rzeczywiście, to brzmi jeszcze bardziej idiotycznie, niż się spodziewałem.
     - Ale dlaczego bank?
     - Dla pieniędzy. Żeby kupić broń i propagandę. Żeby o naszej grupie było głośno.
     - I rzeczywiście było - z goryczą wyszeptała Megan.
     - Ale, tato... - zaczęła Lauren.
     - Słuchaj! Wiem, że wszystkie te wyjaśnienia brzmią głupio, ale nic nie poradzę.
     - Ale co się właściwie stało? - spokojnie ponowiła swoje wcześniejsze pytanie Karen.
     Duncan westchnął.
     - Wszystko potoczyło się fatalnie, od pierwszej minuty. Strażnicy nie rzucili broni, jak to zakładaliśmy. Zaczęli strzelać. Dwóch z nich zginęło, także troje z naszej grupy. To była prawdziwa klęska. Ja siedziałem za kierownicą samochodu, którym mieliśmy odjechać po napadzie. Ale widząc, co się dzieje, uciekłem, zamiast przyjść im na pomoc. Miałem szczęście. Natknąłem się na waszą matkę i oboje wróciliśmy po prostu na Wschodnie Wybrzeże, próbując o wszystkim zapomnieć. Ukryliśmy się. Zapomnieliśmy. Świat się zmienił. To wszystko.
     - Ale dlaczego nie możemy pójść na policję? - znowu zapytała Lauren. Nie płakała już, w jej głosie brzmiało naleganie i ciekawość.
     - Ponieważ wsadziliby mnie do więzienia.
     - Och.
     Przez chwilę wszyscy milczeli. Duncan zdawał sobie sprawę, że dziewczęta chciałyby znać odpowiedzi na wiele pytań, lecz odkładają to na później.
     - Dobrze - Karen odezwała się w końcu z zaskakującą stanowczością - z tego wynika, że będziemy musieli poradzić sobie sami. Ale czy zdołamy? Damy im czego chcą i będzie spokój?
     Duncan i Megan skinęli głowami.
     - Mam nadzieję - powiedziała Megan cicho.
     
     Sędzia Thomas Pearson otworzył oczy. Światło, które wypełniało pokój, raziło jego wzrok. Cały był zesztywniały; czuł się tak, jakby jakaś potężna łapa skręciła mu szyję podczas snu. Zmienił ostrożnie pozycję, starając się nie obudzić wnuka, który drzemał z lekko rozchylonymi ustami i z głową na jego kolanach. Chłopiec cicho jęknął, machnął ręką przed twarzą, jakby chciał odepchnąć jakiś koszmarny obraz, a potem przekręcił się na bok i zapadł w głęboki sen. Sędzia ostrożnie wstał, wziął koc i okrył chłopca. Tommy westchnął przez sen.
     Pearson przez moment zastanawiał się, czy nie zgasić górnego światła, postanowił jednak tego nie robić. Nie chciał, by dziecko obudziło się w ciemności, przerażone.
     Spojrzał na zegarek. Była druga w nocy.
     Jestem starym człowiekiem, który nocami śpi kiepsko, za to w ciągu dnia ucina sobie drzemkę. To tak, jakby moje ciało zaczynało zwalniać bieg. Nic już nie pracuje tak dobrze jak kiedyś. Porównał siebie do ulubionego starego zegara, takiego ze sprężynami, wahadłem i ciężarkami, które podnosiły się i opuszczały, by wskazać czas, a nie do nowoczesnego zegarka elektronicznego z cyfrową tarczą i precyzyjnymi ruchami sterowanymi przez układ komputerowy.
     Rozejrzał się po pokoju - chyba setny raz. No cóż, mam wrażenie, że coś jeszcze we mnie tyka...
     Nasłuchiwał chwilę. W całym domu panowała cisza, słychać było tylko miarowy oddech wnuka. Podziwiał odporność dziecka - tak było przerażone, teraz się regeneruje. Do tej pory chłopiec trzymał się dzielnie. Ale nie przyszło jeszcze najgorsze. Nie wiem, jak twardy potrafi być.
     Wzdrygnął się na myśl o fatalnym doświadczeniu z łazienką.
     Ta kobieta, pomyślał, pokazała mi coś. Pokazała, jak potrafi być okrutna, jak dobrze umie grać na ludzkich uczuciach. To była rzeczywiście imponująca demonstracja władzy, skutecznie ukazująca, jak krucha jest sytuacja. Przypuszczalnie nie ma tu żadnej piwnicy, wilgotnej, ciemnej i zatęchłej, jak mówiła, ale groźba odniosła taki sam skutek, jakby to była prawda, a może nawet lepszy. Musi zachować czujność wobec tego rodzaju manipulacji; musi sprawić, żeby zajęła się czymś rzeczywistym. Trzeba ją zmusić, żeby zajęła się realnymi sprawami. I nie pozwolić, żeby wymyślała jakieś okropieństwa, które mogłyby tylko osłabić moją determinację.
     Sędzia Pearson pokręcił głową. Gdyby chodziło tylko o mnie, powiedziałbym im, żeby mnie zastrzelili i poszli do diabła.
     Popatrzył na Tommy'ego i pogładził go po głowie. Ale nie jestem sam, nie pozwolę, żeby nas rozdzielili. To będzie moja pierwsza bitwa, zdecydował, nawet jeżeli oni o tym nie wiedzą. Nie pozwolę, żeby nas rozłączyli, ani na chwilę, bez względu na to iloma pistoletami będą wymachiwać. Potrafisz wygrać tę potyczkę, przekonywał sam siebie, a kiedy zaczniesz odnosić małe zwycięstwa, zdołasz opracować plan wygrania całej wojny. Chcą pieniędzy. Przecież nie zrezygnują ze swojego głównego celu po to tylko, żeby udowodnić, że mają władzę w drobiazgach.
     Postanowienie to wyraźnie dodało mu siły. Jego ręka powędrowała mimowolnie do ramienia Tommy'ego. Przez sztywny koc poczuł falowanie oddechu dziecka. Uśmiechnął się. To naprawdę jest niemożliwe, pomyślał, żeby widząc śpiące dziecko nie odczuwać przemożnej chęci pogłaskania go czy otulenia kocem.
     Usiadł na drugiej pryczy, pozwolił myślom krążyć i śnić na jawie o wczesnym świtaniu.
     Pomyślał o żonie - było to naturalne, gdyż dziecko miało wiele jej rysów, Zadowolony był, że już jej nie ma i że nie musi się o nią martwić. Był to przejaw egoizmu, ale trudno, tak właśnie o tym myślał. Wspomniał jej pogrzeb, jak głupio się wtedy czuł, uważał, że to nie w porządku, że on żyje, wymienia uściski dłoni, wita starych przyjaciół. Była wczesna jesień, popołudnie, liście dopiero zaczynały żółknąć i pojawiały się pierwsze rdzawe plamki na tle zieleni. Dzień był upalny i pamiętał, że w czarnym garniturze było mu zdecydowanie za gorąco. Miał chęć go zdjąć, krzyczeć, że wszystko jest nie tak, i że każdy przeklęty głupiec powinien wiedzieć, że ktoś tu przesadził. Nie słuchał słów księdza ani monotonnego potoku kondolencji składanych przez gości. Przyglądał się grubym, szarym chmurom zbierającym się na burzę w oddali nad górami, czekając na próżno, że spadnie deszcz, runie prosto na niego i otoczy go ścianą wody. Uśmiechnął się - bliźniaczki chwyciły go pod ramiona i wyprowadziły z cmentarza - pamiętał jak przepłynęła przez niego fala ich młodości. Deszcz nie spadł. Coraz mocniej paliło słońce i wszystko biegło swoim trybem.
     Wciąż jednak wydawało mu się absurdalne, że ją przeżył, i wciąż go to dziwi. Przez tyle wspólnych lat nigdy nie przyszła mu do głowy taka możliwość. Był przekonany, pewnością zrodzoną z jakiejś głupiej, męskiej arogancji, że to on umrze pierwszy i ważne było, żeby zostawił ją dobrze zabezpieczoną. Wszystkie polisy ubezpieczeniowe były na to nastawione, a w ich testamentach były jedynie malutkie wzmianki o tym, że ona mogłaby umrzeć przed nim. Pamiętał, jak był osłupiały, gdy w gabinecie lekarskim powiedziano mu, że ona nie żyje. Patrzył na lekarza siedzącego po drugiej stronie biurka w białym kitlu i myślał: To jakaś bzdura; na pewno można to zmienić w trakcie apelacji. Nie widział nic absurdalnego w traktowaniu śmierci jako jeszcze jednego problemu prawnego.
     Uśmiechnął się na to wspomnienie.
     Problem z prawem polega na tym, że zmusza ono do traktowania wszystkiego, co się w życiu zdarza, jako precedensów, opinii i kwestii do rozstrzygnięcia. Jest taką zimną rzeczą, słowami i orzeczeniami, sztywnymi, próbującymi wtłoczyć całą nieskończoną różnorodność stworzoną przez człowieka w zbiór przepisów. Ona zawsze zwracała uwagę na wpływ, jaki wywierają formułki prawne na ludzi, i to właśnie czyniło prawo żywym. Wszystkie postanowienia, o życiu i wolności, lata orzekania o winie i niewinności, a ona była częścią każdego z nich. Dopóki nie umarła, a ja nie straciłem woli działania.
     To było dziesięć lat temu, a ja wciąż jeszcze tu jestem. A myślałem, że wkrótce umrę. Nie umarłem i wciąż się temu dziwię.
     Chciałbym, żeby tu była. Zjadłaby tę sukę żywcem.
     Myśl ta znów wywołała uśmiech na jego twarzy, choć nie było to prawdą.
     Sędzia położył się na pryczy i skulił pod kocem. Zimno tu, pomyślał. Szron wystąpi w nocy, niedługo spadnie śnieg. W tym pokoju jest naprawdę zimno - pewnie dlatego, że ściany są cienkie, a w dodatku ciągnie z dworu przez to miejsce, o którym muszę pomyśleć.
     Zastanawiał się, co to za budynek. Przypuszczalnie stary dom wiejski, z piętrową częścią środkową i parterowymi skrzydłami po obu stronach.
     Pewnie stoi samotnie wśród jakichś cholernych lasów, z dala od sąsiadów i szosy, stwierdził ze złością. No cóż, pomyślał wzdychając, mówi się trudno. Nie ma tak oddalonego od cywilizacji miejsca, którego nie można by odnaleźć. Nie ma tak odizolowanego miejsca, którego nie dosięgłoby prawo.
     Przez chwilę wyobraził sobie porywaczy i ogarnęła go fala gniewu. Nie postawili nawet strażnika przy drzwiach. Są tak pewni swego, że wszyscy położyli się spać. Nie boją się Tommy'ego ani mnie, nie boją się Megan ani Duncana, nie boją się policji, która wpadnie jak burza przez drzwi frontowe i wyśle ich żałosne powłoki prosto do piekła, czego by im życzył.
     Poczuł się nieco zawstydzony tą myślą. Powinienem życzyć sobie raczej, by ich aresztowano i osądzono. By wchłonął ich system.
     Byłem jednak sędzią przez trzydzieści lat i nie ufam mojej własnej profesji. Ani na jotę.
     Własny cynizm zaskoczył go. Od nowa zaczął analizować sytuację, w jakiej się znalazł.
     Dlaczego porywacze są tacy pewni siebie? Powinni być zdenerwowani, spoceni, niespokojni. Powinni się miotać tam i z powrotem nie mogąc zasnąć. A zamiast tego w budynku panuje cisza, tak jakby byli typową podmiejską rodziną odpoczywającą przed kolejnym pracowitym dniem.
     Nie rozumiał tego. Powinni być czujni. Powinni być przygotowani na wszystko.
     Nie bali się nawet pokazać nam swych twarzy. Coś tu jest nie w porządku.
     Sędzia Pearson zmienił pozycję; było mu na łóżku niewygodnie.
     Z tuzin razy wysłuchiwał w sądzie spraw o kidnaping; o uprowadzenia - różnego rodzaju - ponad trzydzieści lat. Próbował przywołać na myśl jakąś sprawę, która przypominałaby obecną sytuację, ale nie mógł się skoncentrować, przed oczami miał wciąż tę kobietę i gorzki uśmiech na jej twarzy, kiedy stanęła przed nimi na parkingu.
     I cóż oni zrobili? Porwali nas, a ona zachowywała się jakby nas znała - albo wiedziała coś o nas. Czegoś tu nie rozumiem.
     Poczuł chłód nocy i naciągnął mocniej koc.
     Jest bardzo niebezpieczna, pomyślał. Bardziej niż pozostali, mimo że mają broń. Tamci nie mają jej determinacji. Ona mi powie, o co tu chodzi, sprawi to jej arogancja. To ona będzie dyktować warunki.
     Skulił się na swojej pryczy. Leżał tak z otwartymi oczami, czekając na nadejście nowego dnia.
     Olivia Barrow wyślizgnęła się z łóżka. Była naga.
     Nocny ziąb wywołał gęsią skórkę na jej ramionach i nogach, poczuła dreszcz chłodu. Chwyciła z łóżka koc i zarzuciła na ramiona jak pelerynę. Zobaczyła, że Bill Lewis natychmiast zmienił pozycję i pogrążył się jeszcze głębiej we śnie. Był nudnym kochankiem z tymi swoimi jękami, pośpiechem i monotonnymi ruchami. Zachowywał się, jakby dokonywał pospolitego aktu reprodukcji, natychmiast po orgazmie padł jak martwy. Zagryzła wargi w rozpaczy, która przeszyła ją na wspomnienie chwil w łóżku z Emily Lewis.
     Podeszła do okna i wbiła wzrok w ciemność ledwo rozjaśnioną poświatą księżyca. To już zimowy księżyc, pomyślała; rzuca takie trupie światło. Wszystko wydaje się jeszcze zimniejsze, jakby ścięte szronem. Okno wychodziło na tyły domu, stąd było widać trawiastą łączkę ciągnącą się jakieś pięćdziesiąt metrów aż do lasu. Jakbym stała u brzegu oceanu, a las stanowił grzbiet napływającej fali. Można by się w nim zgubić w jednej chwili.
     Lecz nie ja. Zbyt dokładnie obeszłam całą posiadłość. Pierwszy raz z tą cholerną agentką od nieruchomości, która koniecznie chciała pokazać mi coś znajdującego się bliżej miasta. Łatwo połknęła moją historyjkę - "Świeżo rozwiedziona pisarka szuka absolutnego spokoju, ciszy i odludzia". Widok gotówki skutecznie przeciął wszelkie dalsze pytania. A potem jeszcze ze sto razy, aż dokładnie zaznajomiłam się z terenem.
     Olivia zwróciła swoje myśli ku wydarzeniom minionego dnia. Wydały jej się dziwnie pokawałkowane, tak jakby minęły całe dni, czy nawet tygodnie, a nie po prostu parę godzin.
     Wszystko okazało się zadziwiająco proste. Zbyt długo to wszystko planowałam, żeby teraz coś nie wyszło. Od pierwszego dnia, kiedy drzwi zatrzasnęły się za mną.
     Uśmiechnęła się. Wspomniała, jak policja była pewna, że kiedy tylko trochę posiedzi w więzieniu, zacznie sypać i powie im wszystko, czego chcieli.
     Wspomniała agenta FBI, takiego układnego w swoim szarym garniturze i białej koszuli, z włosami krótko ostrzyżonymi na wojskową modłę, rozmawiał z nią głównie na tematy teorii rewolucji i konspiracji. Usiadł z nią przy małym stoliku i zaczął przekonywać, że powinna ułatwić sobie życie.
     - Możemy pani pomóc - mówił. - Możemy załatwić pani lepsze warunki, a potem zacznie pani nowe życie. Proszę pomyśleć, panno Barrow, jest pani inteligentna i piękna. Niech pani nie rezygnuje z życia. Myśli pani, że pasuje do tych wszystkich dziwek i śmieci. Zjedzą panią żywcem. Każdego dnia będą pożerać po kawałeczku pani pięknej, białej skóry, aż nic z niej nie zostanie. Wyjdzie pani stąd stara, szpetna i zużyta. I po co? Proszę mi powiedzieć, po co?
     Agent pochylił się ku niej konfidencjonalnie, czekając na odpowiedź.
     Plunęła mu prosto w twarz.
     Na to wspomnienie uśmiechnęła się z satysfakcją. Był tak zaskoczony; zupełnie jak ten kapitan drużyny futbolowej w szkole średniej, któremu odmówiła swojego ciała.
     Więzienie właściwie nie przerażało jej. Spodziewała się jednej, może dwóch konfrontacji, a potem niechętnej akceptacji. W głębi serca wiedziała, że te wszystkie dziwki i inne szmaty przyjdą w końcu do niej i ona będzie nimi dyrygować.
     W jakiś komiczny sposób - chociaż nie mogła powiedzieć tego agentowi FBI ani swemu ojcu, którego łez nie była w stanie zrozumieć, ani adwokatowi, którego wynajął, a który był tak zdegustowany jej odmową współpracy przy jej obronie, ani też sędziemu, który ze złością wydał na nią wyrok po wygłoszeniu bezcelowego wykładu na temat konieczności szacunku wobec systemu - nie mogła się doczekać pójścia do więzienia.
     Najtrudniejszą rzeczą w pierwszych dniach było przystosowanie się nie tyle do braku wolności, co do fizycznego ograniczenia przestrzeni. Umieszczono ją w pojedynczej celi na piętrze zwanym tu terenem "klasyfikacji". Szybko się dowiedziała, że będzie przebywać tu, dopóki władze zakładu karnego nie orzekną, do jakiego rodzaju skazanych należy. W celi było jedynie łóżko, prysznic i toaleta. Mierzyła dwa czterdzieści od drzwi do ściany i metr osiemdziesiąt wszerz. Przemierzyła tę odległość raz, dwa, a potem uświadomiła sobie, że zrobiła to już setki razy. Nie zwracała uwagi na kraty, na odgłosy więzienia - bliskość krzyków, wrzasków, echa kroków, łoskotu zamykanych i otwieranych krat. Gdzieś z dala dobiegał dźwięk elektronicznego brzeczyka, kiedy otwierano kratę. Bzz, dzyń, dzyń, bzz, dzyń, dzyń. Był to rytm więzienia. Był to hałas, który odmierzał wielkość przestrzeni i ograniczenie ruchów.
     Żachnęła się, pragnąc uwolnić się od tych wspomnień.
     Myśleli, że uda im się mnie zaklasyfikować, zaśmiała się do siebie samej.
     Podczas pierwszego obiadu w stołówce po skończeniu posiłku rzuciła z łoskotem na podłogę pusty metalowy talerz. A kubek kawy prosto w twarz pierwszej nadbiegającej strażniczce. Drugą zaś uderzyła z taką siłą, że złamała jej szczękę.
     Sama siebie zaklasyfikowałam.
     Pamiętała, jak ją skatowali. Ale nie udało im się zrobić jej krzywdy. Uśmiechnęła się na to kłamstwo. W rzeczywistości skatowali mnie bez skrupułów. Byłam cała czarnogranatowa, jeszcze po miesiącu widać było sińce. Myślałam, że już zawsze będę utykać.
     Ale nie udało się im złamać mnie wewnętrznie. I ważne było, żeby im to pokazać. Nigdy nie zdobyli władzy nade mną, tyle tylko, że decydowali kiedy otworzyć, a kiedy zamknąć drzwi. Znów pomyślała o agencie FBI: "Lepsze warunki". Cały czas miałam lepsze warunki. Od pierwszej do ostatniej minuty.
     Nagle zauważyła jakiś ruch na tle linii lasu - na zalane światłem księżyca pole wyszło stadko jeleni. Cóż za okrutne życie, pomyślała. Taki jeleń nie zna niczego poza strachem. Mknie przed siebie, gdy tylko usłyszy najlżejszy szmer. Marznie w zimie, w lecie prześladują go kleszcze i muchy. Kiedy jeleń może zaznać spokoju? Na pewno nie jesienią, kiedy od New Jersey do
     Kanady polują na nie kretyni z karabinami. Jak poniżająca musi być śmierć jelenia: zastrzelenie przez jakiegoś weekendowego wojownika, który miał szczęście, że nie zabił siebie, swego kolegi albo krowy rolnika. Albo uderzenie samochodu podpitego biznesmena podczas próby przedostania się przez szosę - agonia w powietrzu, czołganie się ze złamanymi nogami w krzewy jeżyn i śmierć w samotności i bólu, podczas gdy tamta Świnia wrzeszczy z wściekłości z powodu uszkodzonego błotnika. Całe życie tych zwierząt polega na przetrwaniu od jednej paniki do drugiej. Są najgłupiej bojaźliwymi zwierzętami, mimo że są tak piękne w świetle księżyca.
     Patrzyła jak skubią trawę, podnosząc co chwila głowy, czujne na każdy szczegół. W ciągu paru chwil na otwartej przestrzeni przed oczami Olivii stadko, początkowo Uczące pół tuzina sztuk, zwiększyło się do ponad dwóch tuzinów. A kiedy wreszcie wystraszyło je coś, rzuciły się przed siebie drugimi susami, przepływając w pośpiechu przez pole jak ciemne zmarszczki na stawie gonione przez wiatr.
     Kiedy jelenie zniknęły w lesie, oprzytomniała i pomyślała o swoich więźniach na strychu, a także o Megan i Duncanie.
     Ciekawe czy płaczą? Siedzą przez całą noc i szlochają? A może tkwią bez ruchu z oczami utkwionymi w przestrzeń? Czy są w stanie pomyśleć, co się na nich szykuje?
     Zerknęła na Billa Lewisa i zanotowała w pamięci, żeby trochę przycisnąć Ramona, żeby mocniej zaczęły się w nim gotować zmysły. Musi mnie pożądać. Ale musi też pożądać Billa. Słysząc jego pochrapywanie, przykazała sobie, by i jego namiętność utrzymać w stanie wrzenia.
     Jeśli będą podnieceni, nie zauważą nawet, co w istocie robią. Muszę pieprzyć ich obu i nie dać im ostygnąć. Są jak wszyscy mężczyźni, niezdolni widzieć nic więcej poza własnym fiutem.
     To, co robię, jest wyłącznie moją sprawą, niczyją inną. Ale oni będą pomagać mi, dopóki sądzą, że chodzi również o coś innego. Potem będą zbyt zaskoczeni, by zrozumieć, w czym brali udział.
     A ja znowu będę sama.
     Wyprostowała się, zrzucając koc na podłogę i pozwalając, aby światło księżyca obmyło jej nagość.
     Czuła jakby noc zagłębiała się w nią powolnymi, długimi, wspaniałymi uderzeniami. Poczuła skurcz żołądka, oddychała szybciej, wewnątrz niej wszystko migotało w rytm falującej ciemności. Wysunęła do przodu biodra, lekko rozchyliła uda a chłodne powietrze owiewało ją, muskało, pieściło. Mocniej objęła się ramionami, jak gdyby przyciskając swego nowego kochanka.
     
     Z nastaniem brzasku Duncan rozejrzał się po salonie. Owładnęła nim myśl o problemach, jakie przynosi nowy dzień. Megan zasnęła w końcu na kanapie. Dziewczęta odesłali na górę trochę po północy. Było cicho i nie był pewien, czy śpią, ale przypuszczał, że tak - nastolatki były w stanie spać w każdej sytuacji, jak tego dowiodły wcześniej.
     Duncan wciąż tkwił w fotelu. Patrzył bezmyślnie na cienie przesuwające się z wolna po ścianie, z każdą minutą coraz bledsze i bardziej niewyraźne. Przez chwilę wydawało mu się, że widok ten zahipnotyzował go, potrząsnął więc głową, żeby uspokoić wyobraźnię i spróbować skoncentrować się na nowym dniu.
     - No więc - powiedział na głos. - Cóż powinienem zrobić?
     W pamięci odtworzył jeszcze raz rozmowę z Olivia. Ostrzegła go przed kontaktem z policją i nie zrobił tego. Jak dotąd jej pogróżki były ogólnikowe, nie udzieliła też żadnych instrukcji. Nie kazała mu gromadzić pieniędzy, nie wydała żadnych poleceń. To nastąpi później, uznał. Co powinienem zrobić teraz? Odpowiedź napawała go odrazą: Nic. Mógł tylko czekać.
     Na myśl o pójściu na górę do sypialni, wyjęciu świeżej koszuli i krawata, zdjęciu z wieszaka tradycyjnego wełnianego garnituru, a także wzięciu prysznica i ubraniu się - słowem wykonaniu codziennych porannych czynności - zrobiło mu się niedobrze. Jak zdoła przetrwać ten dzień - uśmiechać się, ściskać cudze dłonie, uczestniczyć w zebraniach, przeglądać papiery?
     Rozejrzał się po pokoju, znajdował się w otoczeniu znanych sobie przedmiotów. Wszystko zdawało się takie normalne, poukładane, przyjemne. Tak ciężko pracowałem na wszystko, co mam - na nowy samochód, wspaniały dom, niewielką wakacyjną posiadłość zaszytą w lasach. Zaspokajanie potrzeb. To jest właśnie to, co robiłem. Zaspokajałem potrzeby. Zapewniałem rodzinie byt, to są owoce mojej pracy. Nie brakowało im niczego.
     A wszystko to było w istocie kłamstwem.
     Przez moment wydawało mu się, że zazdrości Olivii. Często o niej myślałem, zwłaszcza w pierwszych latach, kiedy każdego dnia spodziewałem się, że to wszystko musi się przecież skończyć. Wyobrażałem sobie jej życie w więzieniu i z przerażeniem oczekiwałem na aresztowanie, na bicie i reżim więzienny. Minęły lata, zanim zrozumiał, że to jej przypadł luksus postępowania zgodnie z własnymi ideami, że to ona w istocie pozostała wolna. A ja stałem się mieszczuchem, filistrem, stałem się więźniem z wyboru. Ona nie musiała, myślałem, troszczyć się o bliźniaczki, o te nowo narodzone, bezbronne istotki i godzić się z myślą, że wykuwanie nowego społeczeństwa to jedno, lecz dużo ważniejsze jest troszczenie się o własne dzieci. A później, po przyjściu na świat Tommy'ego, wszystko ułożyło się inaczej. Pokręcił głową. Ale nie dla niej. Dla niej nic się nie zmieniło, dni były takie same, wciąż w więzieniu.
     Duncan podniósł się z miejsca. Zatrzymał się obok Megan, pochylił się chcąc ją obudzić, jednak wstrzymał się. Pragnął jej dotknąć, dodać otuchy. Lecz cofnął dłoń i pozwolił jej drzemać nadal. Zebrał myśli. Jest środa. Czas się ruszyć. Poszedł na górę wziąć prysznic. Otworzył kran z gorącą wodą, mocniej niż zwykle. Czuł jak obmywa go wrząca fala. Namydlił się obficie. Głowę, całe ciało, niezwykle starannie. Kiedy już pomieszczenie wypełniło się parą, gniewnie przesunął przełącznik prysznica w drugą stronę i skierował na siebie strugę lodowatej wody, biczując się, jakby za karę.
     
     Hałas dobiegający z łazienki zbudził Megan, zdziwioną, że zdołała usnąć, chociaż trudno powiedzieć, żeby była wypoczęta. Natychmiast poczuła na nowo emocje dnia wczorajszego, jakby falę, odbijającą się od brzegu morza.
     Najpierw chwyciła ją złość, wściekłość na Duncana, że traci czas na takie przyziemne zajęcia. Oboje powinni być wymięci i niedomyci, co lepiej harmonizowałoby z ich samopoczuciem.
     Spuściła nogi z kanapy, usiadła, odgarnęła do tym włosy, próbując odegnać od siebie resztki snu. Nie, przyznała jednak, on ma rację. Musimy się odświeżyć. Nie wiadomo, co przyniesie ten dzień.
     Podniosła się i niepewnym krokiem weszła na schody.
     W sypialni zastała Duncana.
     - I co teraz zrobimy?
     - Nie bardzo wiem - odpowiedział. Wycierał się właśnie energicznie ręcznikiem, pozostawiając na ciele czerwone pręgi. - Myślę, że oni chcą, byśmy się zachowywali jakby nic się nie stało. Ona skontaktuje się z nami. Tak powiedziała.
     - Jak ja tego nienawidzę.
     - Ja też, ale co innego możemy zrobić?
     - Nic. - Megan zawahała się. - A co ty teraz będziesz robił? Duncan głęboko westchnął.
     - No cóż, poprzednio zadzwoniła do mnie do biura. Ubiorę się więc, pójdę do banku i będę tam czekać na jej telefon, oczywiście udając, że pracuję.
     - Myślisz, że nic się im nie stało?
     - Chyba nie. Proszę, Meg, nie myśl teraz o tym. To tylko jedna noc, jestem pewien, że z nimi wszystko w porządku.
     - A co ze szkołą Tommy'ego? Oczekują go tam?
     - Zadzwoń i powiedz, że ma gorączkę. Skinęła głową.
     - A bliźniaczki? Duncan zastanowił się.
     - Nie wiem. A ty? Jesteś na dziś z kimś umówiona?
     - Nic takiego, czego bym nie mogła przełożyć albo poprosić kogoś o zastępstwo. Wymówię się grypą. - Po chwili dodała: - Nie wytrzymam, jeśli nie będę wiedziała, gdzie są bliźniaczki. Muszę je mieć przy sobie.
     - Jasne. Zadzwoń do szkoły...
     - Powiem im, że mają grypę. A potem?
     - Czekaj na mój telefon.
     - Nie wyobrażam sobie jak to zniosę.
     - Po prostu musisz.
     - Nie dam rady.
     Duncan stał próbując zawiązać krawat. Spróbował raz - wąski koniec był za długi. Spróbował ponownie - znowu niedobrze. Jeszcze raz - krzywo. Zerwał krawat z szyi i rzucił ze złością na podłogę.
     - Myślisz, że mi się to podoba? Że znoszę to lepiej niż ty? Chryste! Nie wiem, nie wiem, nie wiem! To odpowiedzi na twoje pytania. Musimy tylko czekać, do diabła!
     Megan poczerwieniała z gniewu, ugryzła się jednak w język.
     - Dobrze - odrzekła. - Dobrze. Przez moment oboje milczeli.
     - Może wreszcie umyj się i ubierz. Ja zrobię śniadanie. I jak się ubierzesz, obudź dziewczęta.
     Skinęła głową i prawie nie myśląc zaczęła zrzucać ubranie na podłogę. Duncan wyszedł z pokoju, walcząc wciąż z krawatem. Zmuszając się, żeby nie patrzeć w stronę pokoju Tommy'ego zszedł na dół.
     Megan zaś płakała, otoczona kłębami pary z prysznica. Potem wytarła się szybko, włożyła dżinsy i bluzę. Z kuchni dochodził zapach smażonego bekonu. Przełknęła ślinę i weszła do pokoju bliźniaczek.
     - Wstawajcie, dziewczynki.
     - Coś się stało? - zapytała Lauren.
     - Gdzie tata?
     - Nic się nie stało. Szykuje na dole śniadanie. Proszę, umyjcie się i ubierzcie.
     - Nie idziemy do szkoły?
     - Nie, zostaniecie ze mną. Dziewczęta skinęły głowami.
     - I pościelcie łóżka.
     - Mamo!
     - Słuchajcie, do cholery, wciąż jesteśmy rodziną i będziemy robić to, co zwykle. Proszę posłać łóżka!
     Potulnie zgodziły się.
     Megan zeszła powoli na dół - miała zamęt w głowie. Jesteśmy wciąż rodziną. Robić to, co zwykle. Była wściekła, że to powiedziała. Nienawidziła tego, co robiła. Usłyszała, że poszły do łazienki i nie mogła znieść, że będą czyste, przygotowane do spędzenia dnia, że kazała im posłać łóżka, co - pomyślała nagle - było najgłupszą, najbzdurniejszą rzeczą na świecie, jaką można robić w czasie, kiedy ich brat jest w rękach porywaczy.
     Weszła do kuchni zastanawiając się, czy dzienne światło porazi jej wzrok.
     Duncan spojrzał na nią.
     - Spokojniejsza? - zapytał. Nie odpowiedziała.
     - Był mróz ostatniej nocy - dodał. - Wszystko wygląda jak z kryształu.
     - Wiem - powiedziała nie patrząc na niego. Poczuła dreszcz, doskonale zdając sobie sprawę z tego, że słońce nie zdoła ogrzać jej nawet odrobinę.
     Olivia Barrow nie wyłączyła silnika, spaliny kłębiły się za samochodem jak dym. W wynajętym aucie było duszno i ciepło, rozpięła płaszcz. Ustawiła lusterko, poprawiła kapelusz i drugie, rude włosy. Rozejrzała się po ulicy, obserwując, jak inne samochody ruszają spod domów w kierunku miasta. Ponownie patrząc w lusterko otarła smużkę rozmazanej szminki z kącika ust. Miała na sobie ładną spódniczkę, białą bluzkę i drogi wełniany płaszcz. Na siedzeniu obok leżała aktówka, wypchana jakąś makulaturą. Był to jeden z elementów jej kostiumu. Pasuje do mnie doskonale. Wyglądam jak typowa pani domu, która wyprawiła dzieci do szkoły i teraz wybiera się do pracy. To miejsce jest tak cudownie podmiejskie, wszystko tu można bez trudu przewidzieć. Wysokość hipotek, rat i akcji giełdowych. Neokolonialne białe palisady, zagraniczne samochody, prywatne szkoły. Jedyne, czego im brakuje, to bud śliniących się złocistych psów myśliwskich.
     Popatrzyła na dom Megan i Duncana. Nie było najmniejszego śladu obecności policji. Żadnego podejrzanie nie wyróżniającego się samochodu zaparkowanego obok. Nikogo w roboczym stroju. Pracownika firmy telefonicznej udającego, że sprawdza linie, a faktycznie instalującego nowoczesną aparaturę umożliwiającą policji podsłuchanie następnej rozmowy telefonicznej. Tak by się tutaj odznaczali, że musiałabym być ślepa, żeby ich nie zauważyć. Dobrze się spisujecie, Duncanie i Megan. Zgodnie z pierwszą zasadą. Im dalej, tym lepiej.
     Zza samochodu wyjrzały promienie słońca. Olivia włożyła ciemne okulary. Zerknęła na zegarek. Dalej, Duncanie, pomyślała. Czas zacząć dzień.
     Kiedy tak mówiła do siebie, ujrzała samochód wyjeżdżający z podjazdu.
     - Dzień dobry, Duncanie - powiedziała.
     Roześmiała się widząc, jak jego samochód znika w oddali.
     - Życzę ci miłego dnia. Włączyła bieg.
     - Cholernie miłego dnia.




Część piąta


ŚRODA W POŁUDNIE
     
Duncan czekał. Cały ranek słysząc dzwonek telefonu odczuwał przypływ niepokoju, zmieniającego się w rezygnację, gdy okazywało się, że to nie porywacze, lecz jakiś lokalny przedsiębiorca czy ewentualni kredytobiorcy. Pracował wykonując wszystkie działania jak maszyna. Któryś z klientów, zdziwiony jego bezosobowością, zapytał, czy nie czuje się źle. Odpowiedział, że to prawdopodobnie atak grypy. To samo powiedział swojej sekretarce, gdy usiłowała przedstawić mu dzisiejszy plan spotkań. Zasugerowała nawet powrót do domu - na szczęście zachował jeszcze resztkę przytomności umysłu i odparł, że to skutek przemęczenia papierkową robotą i że lepiej będzie zmienić nieco jego rozkład zajęć na najbliższy dzień. Sekretarka pokiwała współczująco głową i spytała, czy ma ochotę napić się rosołu, który mogliby mu przynieść z najbliższego baru.
     Przez chwilę uderzyło go, jakim znakomitym wybiegiem jest udawanie grypy. Na Północnym Wschodzie chorobę tę traktowano jako główną przyczynę wszelkich odstępstw od normy.
     Następnie popadł w stan niespokojnego czuwania. Z każdą godziną odczuwał rosnące zdenerwowanie. Nie mógł zrozumieć, czemu porywacze tak się ociągają. Szybkość działania jest przecież jednym z ich atutów. Oczekiwał, że Olivia da mu poznać swoje żądania, powinna przekazać je już z samego rana. To było do niej niepodobne - tak przeciągać działania. Nie był na to przygotowany. Uprzytomnił sobie, że w ogóle na nic nie był przygotowany.
     Czas jednak biegnie jednakowo dla wszystkich, pomyślał. Czas nie zwalnia ani nie przyspiesza - trudno jednak było w to uwierzyć.
     Wszystko będzie dobrze, powtarzał sobie. Wkrótce zadzwoni. Tommy'emu nic nie jest. Może tylko trochę jest przestraszony i zdezorientowany, ale nic mu przecież nie jest. Podobnie z sędzią - jest rozdrażniony i kłótliwy, ale też nic mu się nie stało.
     Ona chce mnie tylko zmiękczyć, żebym przestał się mieć na baczności, żebym stracił pewność siebie.
     Wszystko będzie dobrze.
     Kiwał się na fotelu, słuchając rytmicznego skrzypienia sprężyn, wtórującego jego myślom. Popatrzył na telefon na biurku. Był nowoczesny, nieduży - jeden z tych leciutkich włoskich modeli bez widełek. Żałował, że nie ma jakiegoś staroświeckiego grata z okrągłą tarczą, który brzęczałby przy nakręcaniu numeru i solidnego dzwonka zamiast elektronicznych pisków, do których tak się przyzwyczaił.
     Oni żyją. Muszą żyć.
     Posłyszał stukanie do drzwi - pojawiła się w nich sekretarka.
     - Już prawie pierwsza, panie Richards, chciałabym wyjść coś zjeść razem z pozostałymi. Czy przynieść panu lunch?
     - Nie, dziękuję ci, Doris. Powiedz w centrali, że jestem u siebie i żeby łączyli do mnie wszystkie rozmowy z miasta.
     - Dobrze, oczywiście. Czy jednak nie czuje się pan zbyt chory? Blado pan wygląda.
     - Nic mi nie będzie. Do zobaczenia, Doris.
     - Powinien pan jednak jechać do domu odpocząć.
     - Bardzo ci dziękuję.
     - Proszę pamiętać, że pana ostrzegałam.
     - Dziękuję.
     - Z pozoru niegroźna grypa może łatwo rozwinąć się w zapalenie płuc.
     - Już dobrze, Doris.
     - W porządku, panie Richards, będę za jakąś godzinę.
     - Nie musisz się spieszyć.
     Zamknęła drzwi, a on wyjrzał przez okno. Błękitne poranne niebo zakryły ciężkie, szare chmury. Przeszywający wiatr napełniał powietrze ciężką wilgocią, zwiastującą bliską zimę. Duncan zatrząsł się z zimna w swym fotelu i pomyślał o Tommym - oby jemu nie było zimno. Próbował przypomnieć sobie w co chłopiec był ubrany tego dnia - dżinsy i trampki oraz starą czerwoną koszulkę z napisem "New England Patriots" na upamiętnienie zdobycia tytułu mistrzowskiego siedem lat temu. Tommy miał również czapeczkę i rękawiczki a także futrzaną kurtkę, trochę już przetartą, ale wciąż ciepłą. Ale tego ranka padało, więc mógł być równie dobrze ubrany w żółty płaszcz przeciwdeszczowy, a on nie był zbyt ciepły. Duncan uderzył ze złością pięścią w blat biurka - nie chcę żeby tam marzł.
     - Gdzie ona się podziewa? - Podniósł się i zaczął przechadzać po gabinecie. Gdzie jest i co knuje?
     Przypomniał sobie Olivię taką, jaką ją widział ostatnim razem, walczącą z bezwładną Emily Lewis na ulicy przed bankiem, starającą się odciągnąć ją do furgonetki, dającej złudne poczucie bezpieczeństwa.
     Jakże ona musi mnie nienawidzić. Nienawiść przepełniała ją w ciągu tych wszystkich lat spędzonych w więzieniu. Za grzechy ojców cierpią teraz niewinni. Podszedł do okna. Czy jeśli ktoś raz stchórzył, ma być tchórzem do końca życia? Spojrzał na nagie gałęzie dębu, walczące z lodowatym wiatrem.
     Na biurku za nim zapiszczał telefon. Skoczył przez pokój, by go odebrać.
     - Słucham - Duncan Richards!
     - Tu Megan. Do tej pory nic nie...
     - U mnie również - przerwał jej. - Jeszcze nic...
     - Boże - głos Megan załamał się - czemu tak długo?
     - Nie wiem, ale nic sobie nie wymyślaj. Niech cię nie ponosi wyobraźnia. Ja również staram się to zwalczyć, czekam tu już od rana. Pamiętaj, wszystko będzie dobrze.
     - Tak myślisz? - w głosie Megan zabrzmiało niedowierzanie.
     - Oczywiście. Weź się w garść. Gdy tylko porozmawiam z Olivia, czy kimś od niej, dam ci znać. Jak się czujecie?
     - Nie martw się o nas. Nic nam nie będzie, nie znoszę jedynie czekania, to wszystko, poza tym chciałam usłyszeć twój głos.
     - A jak Karen i Lauren?
     - Dobrze. Zresztą je znasz. Nie mogą wytrzymać w domu.
     - Niestety, jakiś czas będą musiały.
     - Poradzimy sobie.
     - Dobrze, odezwę się, gdy będę już coś wiedział.
     Odłożył słuchawkę i poczuł się jeszcze gorzej. Popatrzył ze wściekłością na aparat. Gdzie jesteś, do cholery?! Rozległ się sygnał. Duncan chwycił słuchawkę.
     - Mówi Duncan Richards!
     - Pan Richards?
     Napięcie opadło. Dzwoniła recepcjonistka banku.
     - Czy pana sekretarka jest jeszcze na lunchu?
     - Tak - odparł, czując się całkowicie pokonany.
     - Przyszła osoba, z którą jest pan umówiony na pierwszą trzydzieści. Czy przyjmie pan ją teraz?
     - Kto taki?!
     - Klientka, twierdzi, że jest umówiona.
     - Proszę chwilę poczekać...
     Zaczął przerzucać papiery w poszukiwaniu kalendarza zajęć.
     - Cholera - zaklął - przecież mówiłem Doris, żeby skreśliła wszystkie spotkania. - Niech ją szlag! Nie mogę bawić się teraz w jakieś rozmowy z klientami.
     Znalazł w końcu mały skórzany notes, ale nie było w nim wzmianki o spotkaniu. Zatrzasnął go wściekły. Tyle razy jej powtarzam, żeby porządnie prowadziła dokumenty. Jasna cholera!
     Wziął głęboki oddech. No dobra, załatwmy to kulturalnie. Poświęcę jej dwie minuty, a potem skieruję do któregoś z urzędników bankowych. Zebrał się w sobie, przygotowując do uprzejmej rozmowy, modląc się jednocześnie, żeby telefon nie zadzwonił podczas tej krótkiej chwili, którą będzie musiał poświęcić na nieważną rozmowę z jakąś agentką czy przedsiębiorczynią budowlaną.
     - No dobrze - odezwał się w końcu - niech wejdzie.
     Pochwycił dokumenty zaścielające biurko i zsunął je do szuflady. Zaciągnął dokładniej krawat, przeczesał dłonią włosy i poprawił okulary. Następnie rozejrzał się po gabinecie, czy nic nie świadczy o katastrofalnym nastroju, w jakim się znajdował. W miarę uspokojony zwrócił się do otwierających się właśnie drzwi. Ujrzał recepcjonistkę wprowadzającą gościa, podniósł się więc z mechaniczną formułką, jaką zawsze wypowiadał w takich okolicznościach.
     - Witam, bardzo mi przykro, ale moja sekretarka zapodziała gdzieś notatkę...
     I nagle zaniemówił.
     - Witaj, Duncanie. - Była to Olivia Barrow. Odwróciła się do recepcjonistki.
     - Bardzo pani dziękuję.
     Młoda kobieta uśmiechnęła się i zamknęła cicho drzwi pozostawiając ich samych.
     Olivia stała spokojnie, podczas gdy Duncan gapił się na nią z niedowierzaniem.
     - Nie poprosisz mnie, żebym usiadła? - zapytała.
     
     Megan przemierzała dom szukając córek - znalazła je w końcu w kuchni, męczące się nad pracą domową. Karen pisała wypracowanie na temat Olivera Twista, a Lauren jej kibicowała. Megan przez chwilę uczuła przemożne pragnienie, by wrzasnąć na nie, tak siedzące sobie spokojnie, podczas gdy wszystko wokół waliło się w gruzy. Zamiast tego westchnęła głęboko, zdając sobie sprawę, że zachowują się znacznie bardziej racjonalnie od niej.
     - Mamo - odezwała się Lauren - czy tato już coś wie?
     - Jeszcze nic.
     - Czy to może coś znaczyć? - To był głos Karen.
     - Nie wiem. Istotne jest to, żeby zdać sobie sprawę, że może właśnie nic to nie oznacza.
     - Martwię się o Tommy'ego. A jak się zaziębi albo zachoruje?
     - Wszystko będzie dobrze. Musimy po prostu w to mocno wierzyć - powiedziała Megan.
     Karen podniosła się ze swojego miejsca, podeszła do matki i objęła ją mocno. Lauren ujęła ją za rękę. Megan odczuła wyraźnie serdeczność córek. Pomyślała: trzymajcie się, dziewczęta.
     - Nie martw się, mamo - powiedziała Karen. - My jesteśmy z tobą, z Tommym też będzie wszystko w porządku.
     - Założę się, że dziadek już da im popalić - odezwała się Lauren. - Nie mają pojęcia, na kogo się narwali. Już im tak zatruje całą przyjemność z porwania, że wyjdzie im bokiem - znasz przecież naszego dziadka.
     Megan oddychała ufnością dziewcząt, starając się uszczknąć jej trochę dla siebie, napełnić ich ufnością własne serce.
     - Z pewnością macie rację - odpowiedziała wreszcie. Dziewczęta uścisnęły ją i powróciły na miejsce.
     - Mamo, wiesz, że nie mamy już w ogóle mleka.
     - I woda mineralna też się skończyła.
     - Miałam pojechać do sklepu - ocknęła się Megan - ale nie mogę.
     - My pojedziemy - zaofiarowała się Karen - zrób nam tylko listę zakupów.
     - Nie. Wolę was mieć na oku. Nie znamy tych ludzi i nie wiemy, czego chcą. Nie wiem, co by się stało, gdyby i was próbowali porwać.
     - Mamo, to przecież idiotyczne.
     - Jesteście takie pewne? - warknęła Megan. Dziewczęta ucichły. Obserwowały matkę z uwagą.
     - To chyba jakiś test - pomyślała Megan - w jakim stopniu im ufam. Czy traktuję je jak dorosłe.
     Zawahała się. W gruncie rzeczy niczego nie rozumieją. Przecież to jeszcze dzieci. Nie zdają sobie sprawy z tego, co się dzieje, bo nie dotyczy ich to bezpośrednio. Wiedzą tylko, że coś się stało, ale one są tutaj i życie biegnie dla nich bez zmian.
     - Dobrze - powiedziała w końcu Megan. - Mleko, woda, jakieś paczkowane mięso i pieczywo. To wszystko. I jeszcze rozpuszczalna kawa. Dam wam dwadzieścia dolarów, jedźcie do najbliższego sklepu na East Prospect. Do sklepu, zakupy i z powrotem do domu. Z nikim nie rozmawiać i nie zatrzymywać się. Gdyby coś wydało się wam podejrzane, macie natychmiast przerwać zakupy i nie czekając na nic wracać do domu. Zrozumiałyście?
     - Ale mamo...
     - Czy to jasne?
     - No dobrze... Czy możemy chociaż kupić sobie jakieś pisma?
     - Dobrze, i gazetę także - powiedziała Megan - macie. - Wyjęła z torebki portfel i wyciągnęła kilka banknotów. - Żadnej gumy do żucia - ostrzegła - nawet bezcukrowej.
     Wręczyła im pieniądze i zrobiło jej się głupio, że tak się zamartwia, a potem jeszcze bardziej, że nie martwi się wystarczająco. Gdy dziewczęta wyszły frontowymi drzwiami, podeszła do okna i przyglądała się, jak wsiadają do wozu. Spostrzegła, że za kierownicę usiadła Lauren, i odetchnęła, ponieważ młodsza córka prowadziła lepiej. Karen pomachała jej i auto skoczyło do przodu i znikło w oddali.
     Megan odeszła od okna i wróciła do kuchni.
     
     - A niech mnie szlag - powiedział na głos Bill Lewis. Siedział sam w wypożyczonym samochodzie, warując na posterunku. Widział, jak czerwony sportowy samochód bliźniaczek odjechał spod domu. - Panienki gdzieś się wybierają. A niech mnie!
     Przez głowę przemknęło mu, że nadarza się świetna okazja - Megan jest sama w domu, bliźniaczki gdzieś sobie pojechały. Olivia kazała mu prowadzić, jak to nazwała, luźną obserwację domu - stanąć na chwilę lub przejeżdżać obok co czterdzieści pięć minut i tak dalej. Na tyle często, by mógł się zorientować, czy coś się nie zmieniło, i na tyle rzadko, by nie rzucał się w oczy. Miał na sobie garnitur i krawat, który pełnił rolę kamuflażu, sprawiającego, że żaden z przypadkowych przechodniów nie spojrzy na niego podejrzliwie i nie zainteresuje się jego obecnością w tym miejscu. Wiedział, że wygląda na urzędnika państwowego, może na policjanta lub kogoś z FBI. I był pewny, że nikomu z rodziny nie przyjdzie do głowy łączyć go z porywaczami.
     Zdał sobie sprawę, że trafia mu się okazja, i przez chwilę zastanawiał się co zrobiłaby Olivia na jego miejscu?
     Uśmiechnął się do siebie i powziął decyzję.
     
     Duncan nie mógł wykrztusić słowa.
     Wzrok miał utkwiony w stojącą przed nim Olivię.
     - To naprawdę ona - wyszeptał. Przełknął ślinę i wskazał na krzesło po drugiej stronie biurka, myśląc jednocześnie, dlaczego nie rusza się, nie chwyta jej za gardło, nie dusi jej. Zamiast tego obserwował, jak Olivia sadowi się na krześle, dając mu również znak, żeby usiadł. Nie zdawał sobie sprawy, jak bardzo ma naprężone mięśnie - przed chwilą jeszcze stał, teraz siedział oddzielony od niej płaszczyzną biurka. Odniósł wrażenie, że znajduje się w świecie Alicji z Krainy Czarów - jej postać raz znajdowała się tak blisko, że mógł jej dotknąć ręką, w następnej chwili oddalała się błyskawicznie o całe kilometry. Miał zawroty głowy i sucho w ustach, gdy wiec wydusił z siebie pierwsze słowa, jego głos zabrzmiał jak skrzeczenie ropuchy.
     - Gdzie oni są? Gdzie mój syn?
     - W pobliżu - odpowiedziała Olivia lekkim tonem, jakby prowadzili konwencjonalną pogawędkę o pogodzie.
     - Chcę... - zaczął, lecz przerwała mu natychmiast.
     - Wiem, czego chcesz - powiedziała. - Ale to nie ma najmniejszego znaczenia. Podobają ci się moje włosy? - Musnęła kosmyk rudej peruki.
     Duncan zamrugał oczami - dopiero teraz ją zauważył.
     - Są rude - wykrztusił.
     - Rzeczywiście - zaśmiała się Olivia.
     - Pamiętam, że wtedy miałaś inne. Uśmiech zniknął jej z twarzy.
     - Wszystko się zmieniło. Poza jednym - w dalszym ciągu ja wydaję rozkazy, a ty masz ich słuchać. Ale tym razem już nic nie schrzanisz - prawda, Duncanie? - bo gra idzie o wyższą stawkę. Tym razem nie chodzi mi o ciebie i twoją kryjówkę, tylko o twojego syna. I starego także. Nie zapominaj o nim. Pomyśl o nich obu. I o tym, jak bardzo nienawidzę wszystkiego, co reprezentuje sobą ten stary sukinsyn. Jak łatwo mi będzie pozbyć się go, tak jak łatwo było jemu zamknąć mnie na całe lata.
     - Gdzie jest mój syn? - wyrzucił z siebie Duncan.
     - Już mówiłam. Niedaleko. Ale w mojej władzy. - Strzepnęła dłonią, jakby w ten sposób rozwiewając jego wątpliwości.
     - Błagam - powiedział.
     Podniosła rękę i natychmiast zamilknął.
     - Weź się w garść, tak będzie lepiej dla nas wszystkich.
     Skinął głową, próbując odzyskać zimną krew. Słyszał bicie własnego serca, czuł pulsowanie krwi w skroniach. Olivia rozsiadła się wygodnie na krześle. Uśmiechnęła się do Duncana.
     - Chyba już czas na małe negocjacje, nie uważasz?
     - Jak chcesz - Duncan zaczerpnął powietrza i wyprostował się. Oczy mu się zwęziły, zacisnął dłonie pod blatem biurka, by nie mogła dostrzec, że mu drżą.
     - To dobrze.
     - Oddaj mi dziecko. Jeśli stanie się któremuś jakaś krzywda...
     - Tylko bez gróźb!
     - To nie groźba, a obietnica. Zaśmiała się i pochyliła do przodu.
     - Sam na to wpadłeś. Może chciałbyś dodać coś jeszcze? Co za niezwykły akt odwagi! Chcesz dowieść, że jesteś mężczyzną? Czy może bankierem?
     - W ciągu minuty może tu być ochrona banku.
     - A po półgodzinie chłopiec i stary będą martwi.
     - Blefujesz.
     - Tak uważasz, matematyk? Sprawdź mnie. Duncan siedział bez ruchu.
     - No co, wielki dyrektorze banku. Sprawdź! Przekonaj się, czy blefuję! Duncan nie drgnął.
     - Tak właśnie myślałam.
     - Czemu tu przyszłaś?
     - Wreszcie rozsądne pytanie.
     - Czemu nie zostawisz nas w spokoju?
     - Nie bądź śmieszny.
     - Czego chcesz?
     - Już mówiłam - wszystkiego.
     - Nie rozumiem.
     - Zrozumiesz.
     Zapadła cisza, czuł buchającą od niej nienawiść.
     - Czemu mi to robisz? - zapytał wreszcie.
     - Bo jesteś mi coś winien. Dużo się tego uzbierało. Zdrada. Śmierć Emily. Osiemnaście lat więzienia. Widzę, że nieźle ci się powodzi. Czas, żebyś się ze mną podzielił.
     - Czemu nas wtedy nie wydałaś?
     - Skąd wiesz, że nie zrobię tego teraz? Duncan nie odpowiadał.
     - Czemu milczysz, Duncanie, skąd wiesz, że tego nie zrobię?
     - Nie wiem. Roześmiała się gorzko.
     - Widzisz, to jest mój joker w tej rozgrywce, to jest to, co lubię najbardziej.  Podczas  mojego  osiemnastoletniego  bezczynnego  pobytu w więzieniu, poduczyłam się nieco prawa karnego. Wierz mi, więzienia to najlepsze miejsca na takie studia, ustępują im tylko Harvard albo Yale, gdzie nie ma tak rozwiniętego programu w warunkach klinicznych. Tak czy owak, uważam, że jesteś winny morderstwa nie mniej niż ja. Oraz spisku w celu napaści zbrojnej. A także popełnienia zbrodni. Napadu na bank. Kradzieży pojazdu. Posiadania broni i tak dalej. Nawet kiedy uciekłeś jak ostatni tchórz, popełniłeś przestępstwo drogowe - za to też możesz beknąć.
     Nawet jeśli będziesz chciał skorzystać z prawa o przedawnieniu - nic z tego - przedawnienie nie dotyczy morderstwa. Załóżmy, że wynajmiesz sobie cwanego adwokata, który będzie powoływać się na twoje zasługi dla społeczeństwa, oraz że byłeś tylko kierowcą i takie tam dyrdymały. Ale sęk w tym, że ludzie, którzy wtedy zginęli, byli gliniarzami, a policja ci tego nie daruje. Myślisz, że możesz się wykręcić nadzorem policyjnym lub wyrokiem w zawieszeniu? Nic z tego, Duncanie. Może tak stałoby się z Megan - ona też przecież miała w tym swój skromny udział, ale ty? Co cię czeka? - Olivia uśmiechnęła się i na chwilę zawiesiła głos. - Oczywiście, mogę się mylić. A może władze poklepią cię tylko po plecach i powiedzą: "Co było, to było". Jak myślisz?
     - Mów dalej.
     Olivia zaczęła mówić zduszonym z nienawiści głosem.
     - Właśnie dlatego nigdy im nie powiedziałam. Nawet gdybym dzięki temu mogła wyjść wcześniej. Nie chciałam, byś spłacał dług stanowi Kalifornia, tylko wyłącznie mnie. Mnie i tylko mnie, ty sukinsynu - wysyczała.
     Przerwała i poprawiła się na krześle.
     - Teraz ty będziesz płacił. Nawet jeśli dostaniesz swojego dzieciaka z powrotem, nawet jeśli ci się uda, w co wątpię, ja zawsze będę mieć swojego asa w rękawie. Będziesz wiedział, że wciąż czeka na ciebie nie tylko oskarżyciel, lecz również agenci FBI. Nie mówiąc o rodzinach pomordowanych. Na pewno zainteresowałyby ich nazwiska pozostałych członków Brygady Feniksa...
     Poczuł, że cierpnie mu skóra na całym ciele.
     - Oni nie zapomną. Ani po osiemnastu latach, ani po stu. Nie zapomną tego nigdy.
     Duncanowi przypomniało się, że wkrótce po urodzeniu się Tommy'ego oglądał w telewizji reportaż o maleńkim dziecku, które wpadło do studzienki ściekowej i nie mogło się wydostać. Akcja ratownicza trwała całą noc. Duncan trzymał Tommy'ego w ramionach, karmiąc swego niespokojnego syna butelką i obserwując dziennik ze Izami w oczach i ściśniętym gardłem. Pamiętał uczucie zaskoczenia, gdy dziecko zostało w końcu uratowane - cuda zdarzają się tak rzadko. Świat zawsze próbuje zabić nasze dzieci - są tak łatwym celem. Olivia spojrzała na zegarek.
     - Muszę zadzwonić - powiedziała zdawkowo.
     - Słucham?
     Chwyciła aparat i przyciągnęła go do siebie.
     - Muszę zadzwonić. Jeśli chcesz, żeby twój syn pozostał przy życiu, mów szybko, jak mam wyjść na miasto.
     - Nie rozumiem.
     - Nie bądź głupcem. Jeśli nie wykonam serii telefonów w odstępach dziesięciominutowych i nie dam znać umówionej osobie, że ze mną wszystko w porządku, będzie to znaczyło, że zostałam zdradzona i jednocześnie będzie sygnałem do egzekucji sędziego i chłopca. Czy wyrażam się dostatecznie jasno?
     Duncan patrzył na nią z rosnącym przerażeniem.
     - Jak wyjść stąd na miasto, Duncanie?
     - Wybierz dziewiątkę.
     - Dziękuję. Została jedna minuta.
     Trzy przecznice dalej, w budce telefonicznej czekał Ramon Gutierrez. Wpatrywał się w tarczę zegarka, niepewny co ma robić, jeśli telefon nie zadzwoni. W tej chwili ku swej wielkiej uldze usłyszał sygnał. Podniósł słuchawkę.
     - To ja.
     - Wszystko w porządku.
     - Dobra. Przechodzę do następnego aparatu.
     - Dobrze.
     Rozłączył się uszczęśliwiony.
     Olivia odłożyła słuchawkę na miejsce. Zdjęła zegarek i umieściła go na biurku przed sobą.
     - Lepiej mieć go na oku - rzekła z uśmiechem. - Nie chciałabym zapomnieć i zawalić sprawy.
     Utkwiła w Duncanie twardy wzrok.
     - Głupio byłoby umrzeć z takiego powodu, prawda? Przez czyjeś roztargnienie. To tak jak z celą śmierci - gdy skazaniec idzie do komory gazowej lub na krzesło elektryczne, a parę ulic dalej, w biurze gubernatora, jego sekretarz gorączkowo rozgląda się za kawałkiem papieru, na którym ma bezpośredni numer telefonu do komory gazowej i zastanawia się, czy przypadkiem nie zostawił go w innych spodniach. - Roześmiała się głośno. - Czy wiesz, że tym również mi grozili, Duncanie?
     - Czym...? - zapytał ledwie dosłyszalnie.
     - Karą śmierci. Na szczęście, w moim przypadku została zmieniona kwalifikacja... ale nie w twoim, Duncanie. Jeszcze nie.
     
     Kiedy rozbrzmiał brzęczyk u drzwi, Megan aż się poderwała. W pierwszej chwili pomyślała, że dziewczęta zapomniały czegoś i wróciły, ale przypomniała sobie, że mają swój własny klucz. A może nie chciało się im go szukać i liczyły, że matka, jak zwykle, im otworzy. Po co szarpać się z zamkiem, skoro wystarczy nacisnąć przycisk dzwonka?
     Pospieszyła do drzwi i sięgnęła do klamki, nie zastanawiając się właściwie, co robi.
     Otworzyła drzwi i zamarła.
     Pierwsze, co zobaczyła, to duże, ciemne okulary zupełnie nie pasujące do pochmurnego dnia. Następnie uśmiech, który poruszył pokłady jej pamięci. Patrzyła, jak mężczyzna stojący przed nią wolno zdejmuje okulary. Ta twarz przywołała dawny koszmar, który, jak sądziła, zniknął bezpowrotnie. Znieruchomiała z otwartymi ustami, jak gdyby została czymś ugodzona.
     - Myśleliśmy, że...
     - Że nie żyję? Zniknąłem, rozpłynąłem się? Nie, jestem pełen życia - gdzie można lepiej żyć niż w naszych starych, dobrych Stanach? A ty co myślałaś, Megan? Że uciekłem wtedy z banku i o wszystkim zapomniałem? - Bill Lewis zaśmiał się widząc przerażenie na jej twarzy. - Czy aż tak się zmieniłem? - spytał pojednawczo.
     Potrząsnęła głową.
     - Pewnie, że nie. I cóż, Megan, nie zaprosisz mnie do środka? Skinęła potakująco.
     Bill Lewis wszedł do domu i rozejrzał się wokół.
     - Milutko tu - stwierdził. Bogato. Solidne bogactwo. - Czy zostaliście republikanami?
     Megan nie mogła wydać z siebie głosu.
     - Odpowiadaj, kiedy pytam - powiedział Lewis z groźbą.
     - Nie.
     - Ja myślę - parsknął.
     Obserwowała go, jak rozglądał się po mieszkaniu. Zwrócił uwagę na antyczny stolik w hallu.
     - Niezły - stwierdził. - Piękny fornir, chyba z 1850 roku? - To było pytanie.
     Przejechał paluchem po powierzchni szlachetnego drewna.
     - Z 1858 - odpowiedziała cicho.
     - Piękny mebel, pewnie wart ze dwa patole, co?
     - Chyba tak.
     - Chyba? Tylko tyle? - roześmiał się sarkastycznie. Przeszedł się przez salon, zauważył wiszące obrazy i podszedł bliżej, żeby przyjrzeć się im dokładnie. - Duncan nieźle się na to wykosztował - zauważył. - Wygląda na szczęśliwego burżuja. Stracił młodzieńczy ogień. Koniec z poświęceniem, zapałem, zostały tylko wielocyfrowe konta i obwisły brzuch. - Spojrzał wyczekująco na Megan.
     - Nie - powiedziała - dobrze się trzyma. Codziennie biega pięć kilometrów.
     Bill Lewis gwizdnął.
     - Można było się tego spodziewać. Typowy sport burżujów. A do tego para studolarowych trampek New Balance, trzystudolarowy dres z goreteksu od L.L. Beana. Najnowszy krzyk techniki w walce z bańdziochem. - Spojrzał ostro na Megan i rzekł: - Powinien spróbować głodówki. To naprawdę utrzymuje w formie. Głodówka, ukrywanie się przed glinami i agentami FBI. To wypróbowany środek na schudnięcie.
     Parsknął pogardliwie. Powrócił do stolika i wziął do ręki fotografię.
     - A niech mnie! - wykrzyknął. - Dziewczęta są równie piękne jak ty i takie do siebie podobne. Jak dwie krople wody. Podniósł fotografię Tommy'ego. - Tutaj wygląda na znacznie szczęśliwszego - zauważył - tam, gdzie go trzymamy, prawie się nie uśmiecha.
     Megan zaparło dech.
     - Tommy - wyszeptała.
     Bill Lewis odwrócił się do niej raptownie.
     - Co?! Myślałaś, że to tylko robota Olivii? Nie spodziewałaś się, że jest jeszcze ktoś inny, ktoś, kto wiele myślał o tobie i Duncanie, i zastanawiał się, kiedy przyjdzie czas, żeby wam odpłacić?
     - Tommy - załkała. - Moje dziecko, proszę...
     - Umrze. Umrze, jeśli nie zrobicie tego, co każemy. Stary również, tylko jego będzie trochę bardziej bolało.
     Lewis odłożył fotografię. Zastanowił się, po czym wziął ją znowu i przyjrzał się uważnie. Spojrzał na Megan i nagle gwałtownie roztrzaskał zdjęcie o krawędź stolika. Odgłos tłuczonego szkła zabrzmiał echem w uszach Megan i przez chwilę miała wrażenie, że sama krwawi.
     - Teraz my dyktujemy warunki - powiedział Lewis - nie zapominaj o tym. Podszedł do Megan i chwycił ją za twarz, ściskając policzki. - Oni umrą, wszyscy, rozumiesz? Nie tylko chłopak i staruch, ale dziewczęta również. Przyjdę tu i pozabijam je. Pomyśl o tym, Megan. A potem zabiję Duncana, daruję tylko tobie, ale takie życie będzie gorsze od śmierci. Zrozumiałaś mnie?
     Skinęła głową.
     - To wszystko, wszystkie te cacuszka, całe wasze życie, diabli wezmą! Puścił ją.
     - No dobra, odwróć się do ściany i licz do sześćdziesięciu. Potem możesz zająć się tym, co robiłaś, zanim odbyliśmy naszą miłą pogawędkę. Jakieś robótki domowe. Sprzątanko. Może zmywanie. A może pocerujesz skarpetki? To tak pasuje do obrazu przykładnej pani domu średniej klasy. Miło było cię zobaczyć po tak długim czasie. Po tylu latach, Megan.
     Bill Lewis pchnął ja pod ścianę i ruszył do wyjścia. - Oczywiście, przekaż pozdrowienia Duncanowi. Powiedz, że ma szczęście, nie zabiłem mu żony, tak jak on to zrobił z moją. Wyszedł, zostawiając płaczącą Megan, stojącą twarzą do ściany.
     
     Szybko wykręcała drugi numer telefonu i gdy tylko usłyszała głos Ramona Gutierreza mówiącego: "Tak", rzekła szorstko:
     - W porządku, dalej.
     - Idę do następnej budki - powiedział Ramon.
     - Dobra. - Olivia  odłożyła  słuchawkę.  Patrzyła Duncanowi  prosto w oczy, jakby chcąc wyśledzić ewentualne oznaki buntu. - Bierzmy się do roboty, Duncan - powiedziała.
     - Jak sobie życzysz - zgodził się niechętnie.
     - Weź kartkę papieru i ołówek.
     Przez chwilę gapił się na nią zdezorientowany, niepewny o co jej chodzi, potem usłuchał.
     - No dobrze, Duncan - powiedziała - ile wyciągasz?
     - Nie rozumiem?
     - Nie wyczerpuj mojej cierpliwości. Ile zarabiasz?
     - Dostaję dziewięćdziesiąt tysięcy rocznie.
     - I co jeszcze?
     - Są dodatki, jak ubezpieczenie, samochód służbowy, dogodne raty i pożyczki, opieka lekarska - są sporo warte.
     - Na przykład?
     - Jakieś dwadzieścia pięć tysięcy.
     - Idźmy dalej. Fundusz emerytalny?
     - Ja i żona mamy po blisko dwadzieścia tysięcy. Bank również dokłada co nieco.
     - Napisz, ile to może być. Wpisał sumę na kartce.
     - Świetnie. Jedziemy dalej.
     - Mam kawałek terenu w Vermont, działka rekreacyjna, chcieliśmy wybudować coś, może w przyszłym roku...
     - Policz, ile to warte.
     - Dwa i pół hektara kosztowało mnie trzydzieści sześć tysięcy...
     - Kiedy?
     - Siedem lat temu.
     - Teraz pewnie warte są ze sto tysięcy. Sto dwadzieścia?
     - Co najmniej.
     - Gdzie to jest?
     - Niedaleko Killington.
     - Ładnie się urządziłeś. Doprawdy. Pewnie świetnie się tam jeździ na nartach - uśmiechnęła się Olivia. - Zapowiada się niezły sezon. Dużo śniegu napadało?
     - Trochę.
     - Napisz. A co z akcjami i obligacjami?
     - Mam mały pakiet.
     - Taki jesteś skromny? Co kupiłeś?
     - Trochę pewniaków.
     - Mogłam się tego spodziewać.
     - Jeszcze coś? - spytał Duncan.
     - Dołóż swój dom. I nie zapomnij o dochodach z pracy Megan. Ile zarobiła w zeszłym roku?
     - Około pięćdziesięciu tysięcy dolarów.
     - To rzeczywiście kwitnąca gałąź gospodarki, nie uważasz? Skinął głową.
     - Kto by pomyślał, że na starym Północnym Wschodzie zapanuje taka koniunktura? W czasach, gdy jeszcze byliśmy bliskimi przyjaciółmi, wyglądało na to, że wszyscy tu pójdą z torbami. Wyobraź sobie moje zdziwienie, kiedy wypuścili mnie i przekonałam się, że wszyscy dookoła się bogacą. - Sięgnęła po kartkę i przyjrzała się uważnie rządkom cyfr. Gwizdnęła przeciągle. - Całkiem nieźle. Jesteś prawdziwym człowiekiem sukcesu.
     Ponownie skinął głową.
     Wyrwała kartkę z notatnika i wsadziła ją do kieszeni. Pochyliła się ku niemu i uśmiech zniknął jej z twarzy.
     - Posłuchaj mnie, Duncan - powiedziała syczącym szeptem. - Posłuchaj mnie uważnie. Mam zamiar otworzyć konto.
     - Co? - Był zupełnie zbity z tropu. - Jakie konto?
     - Tak jest, matematyk. Ty nim jesteś.
     - Nie rozumiem.
     - Zaraz zrozumiesz.
     Spojrzał na nią wyczekująco. Widać było wyraźnie, że delektuje się tą chwilą.
     - Czy zastanawiałeś się, czemu do ciebie przyszłam? Potrząsnął przecząco głową.
     - Musiałam się z tobą zobaczyć, osobiście. Mogłam oczywiście załatwić to wszystko przez telefon, byłoby to zresztą dla mnie znacznie bezpieczniejsze. Ale musiałam cię zobaczyć. Musiałam się upewnić, że stałeś się moim wrogiem. Wiedziałam, że tak będzie. Wiedziałam, że nie miałeś serca dla naszej sprawy. Ale nie przypuszczałam, że odszedłeś tak daleko. - Usiadła na krześle i wybuchnęła śmiechem. - Nie wstyd ci, gdy patrzysz na siebie w lustrze? Nie widzisz, że wszystko to, co złe w Ameryce, oplatało cię i zmieniło w zwykłego groszoroba? Czy nie budzisz się w nocy, wspominając czasy, gdy byłeś kimś, gdy zajmowałeś się czymś naprawdę ważnym? Brałeś udział w naszej walce. Poświęcałeś się, by zmienić świat na lepsze. A teraz? Twoim jedynym zajęciem jest zarabianie dolarów. To naprawdę wstrętne.
     Nagle sięgnęła przez biurko i schwyciła jego dłoń. Jej uchwyt mroził, był twardy jak z żelaza, czuł jej napięte mięśnie ściskające aż do bólu.
     - Ty nie wiesz, co to jest prawdziwe oddanie się sprawie. Ale ja się nie zmieniłam. Nigdy nie przestałam wierzyć w walkę. Jestem teraz tak samo twarda, jak wówczas...
     Puściła go nagle, a on opadł bezwładnie na fotel.
     - Jestem równie silna - a nawet silniejsza. Więzienie ma w sobie coś regenerującego. Mogłam się tam odrodzić, jak Feniks. I wyjść na wolność twardsza i silniejsza niż kiedykolwiek. - Spojrzała na niego i uśmiech znów zamigotał jej w oczach. - No dobrze, Duncanie, jesteś przecież bankierem. Specjalistą od pożyczek, długów, kursów, hossy i bessy. Wiesz dobrze, co ma wartość na rynku, potrafisz to oszacować, kierować się spadkiem i wzrostem popytu.
     Nie wiedział, do czego zmierza i obawiał się tego.
     - Tak - odpowiedział w końcu niezdecydowanie.
     - Więc powiedz mi, ile za chłopca? A ile za tę starą faszystowską świnię? - Zaśmiała się ochryple. - Jaka jest ich cena rynkowa?
     Ogarnęła go panika. Poczuł krople potu na czole.
     - Jak mogę...
     - Ile, sukinsynu?! Jaką wartość ma dla ciebie życie, Duncanie? Jesteś przecież pieprzonym bankierem - więc ty mi powiedz. Ile wart dla ciebie stary? Wprawdzie nie zostało mu już wiele lat życia. Trzeba by go nieco przecenić... Ale chłopiec jest silny, młody, więc jego wartość z pewnością można podwyższyć. Nie sądzisz, że zasługuje na taką cenę jak inne nowości? Z drugiej jednak strony występują pewne wady towaru. Ma kłopoty, prawda? Może wiec jakiś rabat? Towar doskonałej jakości, ale jednak niepełnowartościowy. Powiedzmy, uszkodzenie podczas transportu. Jak ci się to podoba, Duncanie? Co o tym myślisz?
     - Ty suko - wyszeptał.
     - Trele-morele - odparła ironicznym tonem.
     - Jak możesz ode mnie żądać, bym wyznaczył cenę za własne dziecko?!
     - Już to zrobiłeś. To cena za moje życie, życie Emily, nas wszystkich. Sam wyznaczyłeś cenę za swoją własną wolność osiemnaście lat temu. Wtedy nie sprawiło ci to specjalnych kłopotów. Teraz również nie powinno.
     Spojrzała na zegarek.
     - Czas ucieka - zauważyła - jeszcze ostatni telefon. Przysunęła do siebie aparat i wybrała numer. Kiedy Ramon się odezwał, powiedziała:
     - Już prawie koniec. - Oczy miała cały czas utkwione w Duncanie. Odłożyła słuchawkę, robiąc to z umyślną powolnością, dając mu odczuć gotującą się w niej nienawiść. Sięgnęła do torebki i wyjęła zwykłą białą kopertę. Wręczyła ją Duncanowi. - Wewnątrz jest informacja, która cię zainteresuje. Dowiesz się z niej, że traktuję wszystko serio. A także co zrobię, jeśli nie otrzymam wystarczającej satysfakcji. - Jej uśmiech zmroził go. - Jeśli zdradzisz.
     Wstała z krzesła.
     Duncan obserwował ją z uczuciem bezsilności i przerażenia.
     - Skąd mam wiedzieć... nie wiem ile...
     Przecięła jego jąkanie jednym gestem.
     - Posłuchaj, co ci powiem. Sprawa terminu jest prosta. Dzisiaj mamy środę. Przypuszczam, że odszyfrowanie mojej wiadomości zajmie ci cały dzień, więc lepiej zabierz się do tego od razu. To jednocześnie wyjaśni kwestię mojej wiarygodności... - Spojrzała na niego pałającym wzrokiem. - Daję ci jeden dzień.
     - Tylko jeden! Nie zdążę...
     - Niech będzie, Duncanie - powiedziała z uśmiechem Kota z Cheshire. - Będę rozsądna. Dam ci dwa dni. Tak chyba będzie sprawiedliwie. Dwa dni robocze na zebranie... - Zastanawiała się przez moment. - To rzeczywiście interesujące, ile uda ci się zebrać. Czy dość dużo? Może wystarczy ci tylko na jedną pozycję. A może cena wzrośnie i trzeba będzie znów negocjować. Może, może, może. Może wpadnę w popłoch. Musisz się liczyć z tym, że bardzo nie chcę wrócić do więzienia i zrobię wszystko, żeby do niego nie trafić ponownie. Czy rozumiesz, co do ciebie mówię?
     - Chyba tak.
     - Znaczy to, że gdy tylko się dowiem, że grasz nieczysto, oni zginą. - Zrobiła pauzę. - Umrą, przestaną żyć, koniec z nimi. Zrozumiałeś?
     - Tak.
     - Dobrze. Zbierz pieniądze. Dużo pieniędzy. Wszystko. I to szybko.
     - Spróbuj mnie zrozumieć, to nie jest takie proste, nie mam przecież wolnej gotówki. Wszystko jest w akcjach, inwestycjach, zamrożone. Nie dam rady zlikwidować tego w ciągu dwóch dni i wręczyć ci pieniędzy. Zrobię to, oczywiście, ale to musi trochę potrwać, nie mogę inaczej...
     - Możesz, sukinsynu. Wbiła w niego wzrok.
     - Ciągle nic nie rozumiesz?
     - Nie, chyba nie.
     - Nie spodziewam się, że sprzedasz wszystko, co posiadasz, w dwa dni. Ani że pozbędziesz się akcji, spieniężysz fundusz emerytalny i tak dalej. To rzeczywiście byłoby nierealne. Dwa dni nie wystarczyłyby na to z pewnością. - Uśmiechnęła się. - Na pewno byś się nie wyrobił.
     - Więc jak?...
     - Odpowiedź jest przecież prosta, Duncanie.
     - Nie rozumiem...
     - Ukradnij forsę.
     Opadł na fotel, niezdolny do wypowiedzenia słowa. Olivia pochyliła się nad biurkiem, przybliżając swoją twarz do jego twarzy. Owiał go jej palący oddech.
     - Ukradnij ją, skurwielu. Obrabuj bank. Wyprostowała się, patrząc na niego z góry.
     - Dokończ to, co zacząłeś osiemnaście lat temu. - Postąpiła o krok do tyłu i uczyniła szeroki gest. - Obrabuj swój własny bank - powiedziała.
     W następnej chwili już jej nie było.




Część szósta


ŚRODA PO POŁUDNIU
     
Po wyjściu Olivii Duncan siedział za swoim biurkiem jak przyrośnięty. Nie miał pojęcia, jak długo tkwił nieruchomo - pięć minut, piętnaście, pół godziny. Czas nagle przestał płynąć. Czuł się, jakby zapadł na jakąś tropikalną gorączkę - twarz go paliła, pot lał się z czoła, ręce dygotały mu jak w febrze.
     Obrabować bank!
     Stan oszołomienia, w jakim się znajdował, przerwał dźwięk telefonu. Patrzył przed siebie nierozumiejącym wzrokiem, jakby aparat przywoływał go do rzeczywistości. Wyciągnął rękę, ale zatrzymał się, pozwalając, żeby zabrzęczał jeszcze raz, jak rozzłoszczony komar. Wreszcie zmusił się, by podnieść słuchawkę.
     - Słucham - powiedział bezosobowo.
     - To ty, Duncan?!
     - Tak - odpowiedział, jakby się budząc ze snu. - Megan? Co się stało?
     - On tu był, Duncanie!
     - Kto? O kim mówisz? Kto był u ciebie?
     Podniósł się nagle zza biurka, poruszony niepokojem w głosie żony.
     - Bill Lewis! Myślałam, że on nie żyje. On jej pomaga, Duncanie! Razem porwali Tommy'ego!
     - Bill Lewis? - Duncan poczuł, że traci do reszty panowanie.
     - Groził, że zabije Tommy'ego. Że zabije dziewczęta i ciebie, jeśli nie spełnimy ich żądań. Oni działają razem. Nie mogłam uwierzyć własnym oczom. Prawie się nie zmienił, może tylko...
     - Jesteś pewna, że to Lewis? Przecież wtedy zniknął.
     - To był on. Przeraził mnie. Zachowywał się zupełnie inaczej niż wtedy...
     - Jest razem z Olivia?
     - Tak. Oni to razem wymyślili.
     - Wielki Boże, i kto jeszcze?
     - Nie wiem - zaszlochała.
     - Bill Lewis to dzikus. - Duncan przypomniał go sobie siedzącego w kuchni w Lodi, celującego z nie naładowanej czterdziestkipiątki i pociągającego raz za razem za spust. Pamiętał szczęk zamka i kpiący śmiech, gdy przestraszony Duncan poderwał się na nogi i nawrzucał mu. - To psychopata i tchórz - powiedział bez zastanowienia. - Zastrzeliłby każdego, kto odwróciłby się do niego plecami.
     - Nie, to niemożliwe, Duncanie. Był wtedy po prostu spięty, wszyscy byliśmy, ale nie był złym człowiekiem...
     - Przecież powiedziałaś, że cię przeraził...
     - Rzeczywiście. Przepraszam. Boże, sama już nie wiem co mówię.
     - Czego chciał?
     - Rozbił zdjęcie Tommy'ego. Powiedział, że go zabije.
     - Nie przy Olivii. Przynajmniej tego nie musimy się obawiać. Zawsze trzymała go pod pantoflem. Robił tylko to, co chciała.
     - Myślałam, że nie potrafię bać się jeszcze bardziej, ale myliłam się. Już nie wiem, co robić.
     - Megan, weź się w garść. Gdzie są dziewczęta?
     - Pojechały po mleko.
     - Co takiego?!
     - Koniecznie chciały wyjść, nie przypuszczałam, że... To było zanim on przyszedł.
     Duncan odetchnął głęboko, żeby uspokoić łomotanie serca.
     - Dobrze. Kiedy przyjadą, nie pozwalaj im nigdzie wychodzić, póki nie wrócę. Nie otwieraj drzwi nikomu, kogo nie znasz osobiście...
     Urwał na myśl o własnej głupocie. W tym sęk, przecież znali swoich prześladowców osobiście.
     - Czy wracasz już do domu? - zapytała Megan.
     - Niedługo. Mam jeszcze coś do roboty...
     - Co?!
     Podniósł kopertę, którą zostawiła mu Olivia.
     - Dostałem od niej pewną wiadomość. Muszę ją jeszcze rozgryźć. Zażądała tego. Nie wiem, o co chodzi i ile czasu mi to zajmie.
     - Czy powiedziała ci, ile mamy zapłacić za powrót Tommy'ego do domu? Zamilkł na chwilę, usłyszawszy w głosie żony przerażenie.
     - Coś w tym rodzaju. - Wyjaśnię ci, kiedy wrócę do domu. Pilnuj dziewcząt i trzymajcie się. Niedługo będę.
     - Błagam cię, pospiesz się.
     - Będę się spieszył.
     Rozłączył się i wziął do ręki kopertę. Megan jest na granicy histerii, pomyślał. Nie miał pojęcia, co pocznie, jeśli żona załamie się nerwowo. Potrząsnął głową, niepewny, co będzie, jeśli i on straci głowę. Westchnął głęboko.
     - No dobra, Olivio - powiedział głośno. - Zagram w tę twoją pieprzoną grę.
     Ten akt odwagi przyszedł mu znacznie łatwiej teraz, kiedy jej już nie było i nie patrzyła mu prosto w oczy. Szkoda, że takie riposty zawsze przychodzą do głowy poniewczasie.
     Otworzył kopertę i wysypał zawartość na biurko. Natychmiast zauważył fotografię Tommy'ego i sędziego Pearsona. Spojrzał w przerażone oczy syna, doznał uczucia, jakby ktoś przeszywał mu serce szpikulcem do lodu. Trzymał zdjęcie w drżących dłoniach, zmuszając się do uważnego studiowania. Zostało zrobione polaroidem. Sędzia trzymał przed sobą poranną gazetę. Zdjęcie nie różniło się wiele od innych, oglądanych tyle razy w dziennikach telewizyjnych. Próbował rozpoznać pomieszczenie, w którym byli przetrzymywani - wyglądało na strych, można było rozróżnić ciemne belki zbiegające się u szczytu.
     Przynajmniej mają tam dość czysto ł sucho, pomyślał.
     Zauważył koce i to nieco poprawiło mu nastrój. Doszukiwał się w twarzy sędziego oznak stresu i z ulgą dostrzegł jedynie grymas niechęci. Pozwolił sobie na chwilę buntu:
     - Ty stary wymagający sukinsynu, daj im popalić.
     Byłby szczęśliwy, gdyby sędzia pogonił im kota, oczywiście tylko słownie, z drugiej jednakże strony wiedział, jak może to być niebezpieczne, zważywszy na niestabilność emocjonalną Billa Lewisa. Bill zawsze śmiał się w nieodpowiednich momentach, czasem w kinie zalewał się łzami oglądając idiotycznie ckliwe sceny. Jego psychika falowała w rytm przypływów i odpływów.
     Potarł dłonią czoło, jakby wygładzając zmarszczki. Przyjrzał się jeszcze raz Tommy'emu i spostrzegł, że chłopiec wygląda dość zdrowo i ma baczne spojrzenie. To podniosło go na duchu. Nie chciał widzieć smutku i wyrazu zagubienia na twarzy syna. Odetchnął głęboko, próbując przekazać swoje uczucia do pomieszczenia, gdzie trzymano zakładników - "Trzymaj się, Tommy, próbuję wam pomóc, zrobię, co tylko będę mógł. Wyciągnę was z tego".
     Odłożył zdjęcie zastanawiając się, czy powinien pokazać je żonie. Następnie podniósł skrawek papieru, który wypadł z koperty. Był to wycinek z gazety, bez daty - nekrolog. Czytał go dwa razy, z rosnącą konsternacją:
     
     ROBERT EDGAR MILLER, lat 39, zmarł 5 września, 1986 roku. Kochający mąż Marty, z domu Matthews, i ojciec dwóch synów, Frederica i Howarda. Pozostawił w głębokim żalu rodziców, pana i panią Miller z Lodi, swego wuja, R.L. Millera z Sacramento, brata Wallace'a z Chicago, dwie siostry oraz wielu krewnych. Uroczystości pogrzebowe odbędą się w kościele Our Mother of the Sacred Redemption w piątek, 8 września o godzinie pierwszej po południu. W południe trumna ze zwłokami zostanie wystawiona na widok publiczny w kościele. Rodzina zwraca się z prośbą o nieskładanie kwiatów lecz o datki na Centrum Weteranów Wietnamu Hrabstwa Orange. Obsługę zapewnia Dom Pogrzebowy Johnsona w Lodi, ulica Baker 1120.
     
     Duncan nie miał pojęcia, kim był Robert Miller, ani co mogło łączyć go z Olivia, a już tym bardziej z nim samym. Zwrócił uwagę na fakt, że mężczyzna zmarł co najmniej dwa miesiące temu i że byli prawie rówieśnikami. Pochodził z Lodi, miasta, w którym mieszkał Duncan przed napadem na bank, ale niewiele mu to wyjaśniło. Domyślał się, że mężczyzna był weteranem z Wietnamu, ale poza tym nic nie wskazywało na jakieś konkretne powiązania z obecną sytuacją. Próbował skojarzyć to nazwisko ze znanymi sobie osobami. Wpatrywał się w wycinek zadając sobie pytania, kim on był i co miał z nim wspólnego? Jak umarł? I co był powodem jego śmierci? Z początku nie wiedział, jak rozpocząć poszukiwania. Następnie wziął słuchawkę, wybrał numer informacji w Kalifornii i otrzymał telefon domu pogrzebowego. Przez chwilę namyślał się, próbując wymyślić jakąś wiarygodną historyjkę, która usprawiedliwiałaby jego zainteresowanie. Czekając na połączenie, zdał sobie sprawę, że po raz pierwszy od osiemnastu lat dzwoni poza obręb stanu. Poczuł obawę, jakby ktoś z tonu jego głosu mógł odgadnąć, co stało się wtedy, w tysiąc dziewięćset sześćdziesiątym ósmym roku, i jaki on miał w tym udział. Po drugim sygnale odezwał się kobiecy głos.
     - Dom Pogrzebowy Johnsona, czym możemy służyć?
     - Dzień dobry - powiedział Duncan - Nazywam się... Roger White i właśnie dowiedziałem się o pogrzebie, który państwo urządzaliście we wrześniu. Nie jestem pewien, czy to chodzi o mojego przyjaciela... Byłem dość długo za granicą i od dawna nie miałem z nim kontaktu - to naprawdę straszne...
     - Jak brzmi nazwisko zmarłego? - przerwała mu kobieta.
     - Robert Miller, to było...
     - We wrześniu, teraz sobie przypominam. Mówi pan, że skąd się znacie?
     - Z Wietnamu... - zaryzykował Duncan.
     - Oczywiście, kolejny weteran. Chwileczkę, sprawdzę w aktach. Wydaje mi się, że nikogo nie aresztowano w tej sprawie.
     - Policja?
     - Owszem. Czyżby pan nie wiedział, że pan Miller został zamordowany?
     - Skądże, pierwsze słyszę.
     - Niezbyt dokładnie to sobie przypominam. Chodziło o rabunek. Proszę skontaktować się z Tedem Reece'em z miejscowej gazety. On o tym pisał.
     Duncan zapisywał pospiesznie nazwisko, słysząc w słuchawce szelest kartek.
     - Wiemy, że był w Wietnamie w Sto Pierwszej Dywizji Spadochronowej w latach sześćdziesiąt sześć do sześćdziesiąt siedem. Zdobył dwie Purpurowe Gwiazdy i jedną Brązową za męstwo w walce. Działał aktywnie w miejscowym "Klubie Łosi" a także w lokalnych drużynach futbolowych. Na pogrzebie było mnóstwo policjantów i wojskowych.
     - Pogrzeb był taki okazały?
     - Oczywiście, był bardzo popularną postacią. Miał wielu przyjaciół. Ten dziennikarz więcej panu opowie. Więc poznał pan pana Millera w Wietnamie?
     - Tak - zełgał Duncan - rzeczywiście.
     - Bardzo mi przykro - odpowiedziała kobieta.
     Duncan odwiesił słuchawkę przerywając połączenie. Następnie wybrał numer redakcji i poprosił dziennikarza. Ciągle nie mógł zrozumieć, co w ten sposób usiłowała mu przekazać Olivia, nie widział też żadnego związku miedzy swoją sytuacją i zamordowanym mężczyzną.
     - Słucham, tu Reece.
     - Przepraszam pana - zaczął Duncan - nazywam się White, właśnie wróciłem do kraju po dłuższej nieobecności i dowiedziałem się, że zamordowano mojego starego przyjaciela. Personel w domu pogrzebowym poradził, żeby zwrócić się do pana po informacje w sprawie śmierci Roberta Millera.
     - Chodzi o tego ochroniarza? - Tak.
     - Więc się znaliście?
     - Z wojny. Sto Pierwsza Spadochronowa.
     - Rozumiem. Przykro mi, że tak się to skończyło...
     - Co się stało?
     - Miał chłop pecha. Dobrze, że nie było z nim żony i dzieciaków. Wyjechały na tydzień z miasta, by odpocząć przed szkołą, a on został sam w domu. Gliniarze uważają, że ktoś zapukał do jego drzwi, a on otworzył i wpuścił do środka napastników. Zmusili go do otwarcia sejfu i opróżnili go. Potem przeczesali dom. Facet miał piękną kolekcję broni, łącznie z automatyczną. O dziwo, miał na wszystko pozwolenie. Gliniarze twierdzą, że za każdą sztukę sprzedaną na czarnym rynku można dostać tysiące. Wygląda na to, że po dokonaniu rabunku skosili go serią z automatu we własnym domu. Cholerna jatka... Przepraszam.
     - To nic - powiedział szybko Duncan - proszę mówić dalej.
     - Niewiele mam do powiedzenia. Usiłował dostać się do biurka, gdzie miał schowany pistolet. Nie był typem faceta, który poddaje się bez walki, wszyscy mogą to  potwierdzić.  Napastnicy uciekli  wkrótce po zabójstwie. Poza bronią ukradli jeszcze kilka inych przedmiotów, w tym rudą perukę jego żony. Wpadło im w ręce jakieś siedem tysięcy. Miller zawsze trzymał w domu grubszą gotówkę, co nie było zbyt mądre. Był jednym z szefów w firmie ochroniarskiej - doszedł do tego szczebel po szczeblu, od prostego dozorcy. Jego dom miał wymyślny system alarmowy. Ale elektronika nie jest warta funta kłaków, jeśli sam otwierasz drzwi mordercy. Właśnie to nie dawało spokoju policji. Czemu w ogóle otworzył drzwi.
     - Może znał zabójcę?
     - Tak sądzono, ale wszyscy podejrzani mają alibi. Facet był zresztą z tych, którzy są więcej warci dla rodziny żywi niż martwi. Nie miał też wykupionego jakieś szczególnie dużego ubezpieczenia.
     - Więc nikt nic nie widział ani nie słyszał?
     - Mieszkał w dzielnicy willowej, a tam domy są od siebie oddalone. Pewien policjant mówił mi, że broń, z której go zabili, prawie nie robi hałasu i dlatego nikt nic nie słyszał. Najwyżej cichy odgłos przypominający rozdzieranie płachty papieru. Była zresztą noc.
     Duncan nie wiedział już, o co pytać. Wyobraźnia podsuwała mu obraz Olivii stojącej w drzwiach domu tego człowieka, czekającej cierpliwie na otwarcie i wpuszczenie do środka. Wiedział, że udałoby się jej to. Kto zresztą odmówiłby pomocy przystojnej, dobrze ubranej kobiecie w średnim wieku, nawet obcej. Wystarczyłby rzut oka przez wizjer i drzwi stawały otworem. Mieszkaniec mógłby jedynie zastanawiać się przez chwilę, co ją tu sprowadziło, i nie zaprzątać sobie tym więcej głowy.
     Pozostawała jeszcze kwestia przyczyny tak późnej wizyty. Głos reportera sączył się ze słuchawki telefonicznej.
     - ...cholerna sprawa. Ma pan pojecie? Przez parę lat uchodzić z życiem spod ostrzału w Wietnamie, po powrocie do kraju oberwać podczas strzelaniny w banku, w końcu urządzić się na dobrej posadzie tylko po to, by jakiś pętak wyniuchał pieniądze i załatwił faceta na dobre. Ludzie w miasteczku poczuli się cholernie nieswojo, gdy sprzątnięto Millera. - Przekonali się, że może dotyczyć to każdego z nich.
     - Przepraszam - wtrącił Duncan - co pan powiedział?
     - Że to cholerna sprawa.
     - A potem?
     - Że facet wywija się śmierci w Wietnamie, a po powrocie do kraju obrywa w strzelaninie podczas napadu na bank...
     - Ktoś napadł na bank?
     - Przecież mówię, gdzieś w sześćdziesiątym ósmym. Dużo się wtedy o tym pisało. Banda zwariowanych hippisów dokonała napadu - zginęło dwóch strażników, a Miller otrzymał postrzał w nogę. Tamci też zresztą nieźle oberwali. Miller otrzymał od gubernatora medal za odwagę.
     - Już sobie przypominam - powiedział Duncan.
     - Pewnie. Reportaż na co najmniej dziesięć minut. W tych czasach nie brakowało tematów, jeden mocniejszy od drugiego.
     - Pamiętam - rzekł Duncan.
     Skulił się czując mdłości. Przez chwilę bał się, że nie zdoła pohamować wymiotów.
     - Wiem - powtarzał sobie w duchu - teraz wiem już wszystko. - Z trudem przełknął ślinę i spytał: - Czy policja ma podejrzanych?
     - Jedynie teorie. Uważają, że to gang działający poza granicami San Francisco. Podobno doszło do kilku napaści na domostwa w ciągu paru ostatnich miesięcy. Ale ten Miller zajmował się ochroniarstwem i licho wie, na kogo mógł się napatoczyć, wykonując swoją pracę. Trzeba też pamiętać, że tu jest Kalifornia - tu wszystko może się zdarzyć.
     - Dziękuję panu - wykrztusił Duncan słabym głosem.
     - Czy wie pan coś, co mogłoby pomóc policji? Firma zamordowanego wyznaczyła dwadzieścia tysięcy dolarów nagrody.
     Ale Duncan już nie słuchał.
     Usiadł w fotelu. Kim był Robert Miller - człowiekiem, który zabił Emily Lewis przed bankiem na ulicy w Lodi w 1968 roku.
     Teraz już wiedział, czemu Miller zginał. Dosięgła go zemsta.
     
     Sędzia Thomas Pearson uważnie obserwował wnuka.
     Chłopiec stawał się mniej nerwowy, w miarę jak oswajał się z otoczeniem. Jednak na najmniejszy odgłos z dołu, który przedostawał się do ich ciemnego pomieszczenia, wzdrygał się. Widać było wyraźnie jak rosła jego frustracja, połączona z lękiem i reakcją na przymusową bezczynność. Czasem chłopiec chodził w kółko, po chwili zwijał się w kłębek na łóżku zastygając w pozycji embriona, to znów zrywał się i chodził. Wysiłki dziadka, by odwrócić jego uwagę, spełzały na niczym. Cały ranek spędzili samotnie, skazani na swoje towarzystwo, myśląc co się stanie. Gdy później Olivia zrobiła im zdjęcia, ożywili się, ale przez całe popołudnie trwali w martwej ciszy. Sędzia zastanawiał się wielokrotnie, czy są w domu sami, ale nawet gdyby tak było, nie wiedział, co robić.
     Rozejrzał się po strychu - diabelska pułapka - otoczony ścianami i przytłoczony odpowiedzialnością. Gdybym stracił Tommy'ego, nie mógłbym spojrzeć w twarz Duncanowi i Megan. To by mnie zabiło.
     Spojrzał na zegarek i stwierdził, że kolacja się spóźnia. Pewnie już zapadła noc, pomyślał. Nasza druga noc. Na zewnątrz gęstnieją ciemności, niebo się zachmurzyło. Robi się coraz zimniej, dzień gaśnie szybko, wszystko kryje się w cieniach.
     Skinął na Tommy'ego, by podszedł i usiadł przy nim, a następnie objął go ramieniem.
     - Tak tu cicho, dziadku - powiedział chłopiec, jakby chcąc się upewnić. - Czasem zdaje mi się, że nikogo tu w ogóle nie ma.
     - Wiem - odpowiedział sędzia - ale gdybyśmy spróbowali wywalić łóżkiem drzwi, przekonałbyś się, że oni są i pilnują nas.
     - Jak długo będziemy musieli tu siedzieć?
     - Już o to pytałeś. Nie wiem.
     - Zgadnij.
     - To do niczego nie prowadzi, Tommy.
     - Proszę.
     Czuł napięcie w głosie chłopca i nie mógł się zdecydować, czy powiedzieć prawdę, czy skłamać. To główny kłopot w wychowaniu dzieci, pomyślał. Nigdy nie można być do końca pewnym, czy prawda, prawda dorosłych uwolni je, czy przytłoczy. Mignęło mu wspomnienie wycieczki samochodowej, którą odbył wspólnie z żoną i dziećmi wiele lat temu. Megan miała wtedy tyle lat co Tommy. "Jak długo jeszcze?" - wypytywała w nieskończoność. - "Aż dojedziemy" - odpowiadał. - "Ale jak długo" - upierała się. - Długo. - Ale jak długo? W końcu po dwudziestu minutach postanowił: Powiem jej prawdę. - "Megan, zostały jeszcze dwie godziny, więc zajmij się czymś, popatrz przez okno, albo zagraj w coś z mamą, ale przestań wreszcie pytać - jak długo". Dziewczynka zaczęła krzyczeć: "Dwie godziny! Chcę do domu!" A on aż zgrzytnął zębami.
     Ale to była jedynie maleńka prawda. A co z poważnymi sprawami? Na przykład, czy mamy jakieś szansę. Czy w ogóle przeżyjemy?
     - Myślę, Tommy, że posiedzimy tu co najmniej jeszcze jeden dzień. Widział jak wargi chłopcu zadrżały.
     - Czemu? Chłopiec drżał.
     - Myślę, że zażądali od twego taty pieniędzy, a on musi je zebrać, więc to potrwa trochę. Już ci tłumaczyłem.
     Tommy pokiwał głową, ale trząsł się w dalszym ciągu.
     - Chcę stąd iść - powiedział. Sędzia spostrzegł napływające do oczu łzy. - Chcę iść do domu - powtarzał coraz wyższym głosem, przerywanym łkaniem. - Chcę iść do domu, do domu, do domu...
     Dziadek mocno objął go ramionami.
     Lecz chłopiec, zamiast się uspokoić w ciepłym mocnym uścisku, nagle wybuchnął, odpychając sędziego.
     - Chcę stąd iść! Chcę stąd iść! - wrzeszczał, tupiąc z wściekłości. Nagle zerwał się i podbiegł do drzwi strychu waląc w nie gołą dłonią jak w ogromny rezonujący bęben. - Chcę stąd iść!! - krzyczał przeraźliwie.
     Sędzia podbiegł i schwycił go za ramiona. Próbował go odciągnąć, ale chłopiec był silniejszy.
     Nie, tylko nie to, pomyślał sędzia. Tylko nie teraz, Tommy, nie teraz, błagam.
     Chłopiec po raz drugi wyrwał się z objęć dziadka i rzucił się całym ciężarem na drzwi, które skrzypnęły pod naporem ciała dziecka.
     - Wyjść, wyjść, wyjść!! Do domu!! - krzyczał Tommy.
     Gdy sędzia próbował powstrzymać go po raz trzeci, Tommy rzucił się na niego z pięściami.
     - Nie, nie, nie!! Do domu!!
     Sędzia przewrócił się do tyłu zaskoczony nagłością ataku.
     Boże, on już nie panuje nad sobą, pomyślał. A ja nie dam rady. Gdy następował jeden z tych jego ataków, trzeba było całej siły Duncana i Megan, żeby go powstrzymać. Nie poradzę sobie sam.
     Tommy znów grzmocił pięściami w drzwi. Hałas zdawał się rozsadzać cały dom, wibrujący jak od ciosów olbrzyma.
     Sędzia usłyszał tupot nóg po schodach. Boże, idą tu!
     - Tommy, przestań, błagam cię, przestań - prosił, starając się bez rezultatu odciągnąć chłopca od drzwi.
     - Puść mnie! Puszczaj! - wrzeszczało histerycznie dziecko.
     - Tommy, to ja, twój dziadek... - Sędzia bezskutecznie próbował oderwać chłopca od drzwi. Zobaczył krew na jego dłoniach i ten widok przeraził go jeszcze bardziej. - Tommy - krzyczał - Tommy.
     - Nie, nieeee!! - krzyczał Tommy czując na ramionach ręce dziadka.
     Sędzia usłyszał dźwięk odsuwania rygla, chwycił chłopca i szarpnął go do tyłu z całej mocy.
     Tommy wydał długi przeraźliwy krzyk, który rozbrzmiał echem w maleńkim pokoju i rozszedł się po całym domu.
     Olivia Barrow i Bill Lewis wpadli do środka trzymając w pogotowiu broń - na ich twarzach malowało się zmieszanie a nawet ślad niepokoju. Stanęli wpatrując się w miotające się dziecko, w ramionach dziadka.
     - Nie chcę, nie chcę! - krzyczał Tommy. - Puśćcie mnie, idźcie stąd!!
     - Zamknij się! - wrzasnął Bill Lewis.
     - Spokój! - zawtórowała Olivia.
     Ale na Tommym nie robiło to żadnego wrażenia - oczy miał zamknięte, a ciało jakby wstrząsane prądem elektrycznym.
     - Nie utrzymam go - krzyknął nagle sędzia, czując, że chłopiec wyślizguje mu się z rąk.
     Bojąc się, że złamie ramię wnuka, wypuścił go z objęć. Tommy runął do drzwi, niepomny na dorosłych zagradzających mu drogę bronią.
     - Jezu - wykrzyknął Bill Lewis, który aż cofnął się pod naporem wściekłego ataku dziecka.
     Chłopiec ciągle wydawał z siebie przeciągły krzyk, unieruchomiony przez nową parę ramion. Walczył dziko rozdając ciosy i kopiąc z niesamowitą siłą.
     - Zaraz go zastrzelę! - rozdarł się Bill Lewis do sędziego.
     - To na nic - trzeba go tylko mocno trzymać!
     - Nie ruszaj się - krzyknęła Olivia, kierując broń na sędziego.
     - Rany, pomóżcie mi! - zawył Lewis. Runął na podłogę, bezskutecznie próbując powstrzymać Tommy'ego. Upuścił pistolet, gdy chłopiec rzucił się na niego z zębami. Broń zagrzechotała na podłodze. - Olivio, do cholery!
     - Nie ruszać się - krzyknęła ponownie.
     - Pieprzę cię! - ryknął sędzia, rzucając się na skłębioną parę na podłodze, pomagając Lewisowi okiełznać chłopca. Obaj chwycili mocno Tommy'ego za ręce i nogi, przygnietli go wspólnie do podłogi.
     - Nie ruszać się - powtórzyła Olivia, ale tym razem rozkaz był nie na miejscu, bo wszyscy zastygli nieruchomo wytężając mięśnie.
     Sędzia rozejrzał się i zauważył broń Billa Lewisa w zasięgu ręki. Boże, przemknęło mu przez myśl, pistolet.
     Zawahał się. Po chwili jego ręka powoli zaczęła posuwać się do przodu. Wtedy usłyszał spokojny, równy, pewny głos Olivii, który po panującym hałasie zabrzmiał jak szept:
     - Umrzesz, stary człowieku. Tylko spróbuj, a umrzesz. Sędzia przymknął oczy, myśląc ile jeszcze okazji zaprzepaści.
     - Ale - powiedział głośno - o czym, do diabła, mówisz?
     Bill Lewis, nieświadom tego, co zaszło między sędzią a Olivia, spojrzał na nich i wyszeptał:
     - Sam bym go nie utrzymał. - Zagryzł wargi, gdy Tommy znów się szarpnął.
     I nagle, ciało chłopca stało się bezwładne i zwiotczałe. - Rany! - wykrzyknął Bill. - Co, do diabła?! Zrobiłem mu krzywdę?
     - Nie - odpowiedział sędzia, powoli się uspokajając. - To tylko coś w rodzaju omdlenia. Końcowe stadium ataku. Pomóżcie mi przenieść go na łóżko.
     Oczy Tommy'ego były szeroko otwarte, oddech powolny i płytki.
     - Rusz się - sędzia spojrzał na Olivię. - Nie stój na drodze. Zawahała się, potem pospiesznie przygotowała posłanie na jednej z prycz.
     Czy nic mu nie będzie? - spytał Bill Lewis. - Dał nam nieźle popalić.
     - Poczuje się lepiej, gdy wreszcie stąd wyjdzie. - Sędzia Pearson spojrzał na Olivię wskazując ją palcem. - Przynieś betadin i plastry - ma całe dłonie pokaleczone. Wiedziałaś o tym, prawda? Wszystko sobie zaplanowałaś, łącznie z możliwością wystąpienia u niego ataku.
     - Wiedziałam, że jest dzieckiem specjalnej troski, ale to nie było zaplanowane... - zaczęła. Rzuciła mu złe spojrzenie. - Przykro mi, po prostu cholerny pech. Odtąd trzymanie go w ryzach to twoja działka.
     - Zrobię, co będę mógł - warknął sędzia.
     - Czy potrzeba mu jakichś lekarstw albo co? - spytał Lewis. - Możemy dostarczyć mu wszystko, co potrzebne... - Stał przy łóżku gapiąc się na chłopca.
     - Może okryć go kocem? - zaproponował.
     Dobrze - odparł sędzia, nie spuszczając wzroku z Olivii.
     - Przyniosę - powiedział Lewis. - Rany, jeszcze czegoś takiego nie widziałem.
     Olivia obrzuciła go wściekłym spojrzeniem.
     - Przynieś apteczkę - powiedziała. - Opatrz dzieciaka.
     Obróciła się na pięcie i wyszła, zostawiając przy łóżku chłopca sędziego, czekającego na powrót Billa Lewisa.
     Ramon Gutierrez zaparkował przy trzeciej przecznicy licząc od domu Megan i Duncana i wyszedł w chłód nocy. Obciągnął kurtkę czując pierwszy zimowy powiew na skórze. Pomyślał o zimowych nocach Południowego Bronxu w czasach swojej młodości, gdy towarzyszyły mu zimno i nędza. To były znacznie gorsze czasy niż obecne, bo brakowało nadziei. Próbował przypomnieć sobie Puerto Rico i wyobrazić tropikalny żar, w jakim kąpała się wyspa, ale nie potrafił. Przybył do Stanów jako małe dziecko i wrócił na wyspę tylko jeden raz, już jako nastolatek, by odwiedzić wuja. Ruch niepodległościowy rozwijał się wtedy dość bujnie w gettach Nowego Jorku - przyłączył się do niego, najpierw z ciekawości, potem dopiero zdał sobie sprawę, że grając jakąś rolę polityczną, może zostać zaakceptowany przez grupę. Od dawna czuł się odrzucany - w dzieciństwie przez rodzinę, a później przez dalsze otoczenie - teraz został przyjemnie zaskoczony. Przyswoił w pełni polityczną retorykę ruchu nie przejmując się ani odrobinę jego ideami.
     Szedł raźno w kierunku domu Megan i Duncana, mijając ciemne drzewa i jasno oświetlone domy, przypominały mu się obrazy z dawnego miejsca zamieszkania. Zawsze było tam zbyt gorąco lub zbyt zimno. Pamiętał pewnego młodego włóczęgę, który znalazł sobie legowisko w jednym z opuszczonych budynków na końcu ulicy. Pewnej nocy, gdy temperatura spadła gwałtownie a wiatr gwizdał w dziurach i szczelinach, zamarzł na śmierć. Ramon i paru innych chłopców znalazło go zesztywniałego, zwiniętego wokół rozbitej umywalki. Ciemna twarz lumpa zbielała, przypominając ziemię pokrytą szronem. Wyglądała jak maska na święto Halloween.
     Potrząsnął głową.
     Już nigdy tam nie wrócę.
     Nigdy nie będę musiał, gdy to wszystko się wreszcie skończy.
     Zatrzymał się, by przyjrzeć się wspaniałemu cadillacowi, następnie ruszył dalej, pomny ostrzeżenia Olivii, by zajął się jedynie ustaleniem, czy rodzina jest w domu i czy w pobliżu nie kręci się policja.
     - To tylko przechadzka - powiedziała. - Masz zaparkować, wysiąść z wozu i zdecydowanie pójść do przodu, zrobić obchód, wrócić do samochodu, zrobić jeszcze jedną rundę i jechać do bazy na farmie.
     Postanowił myśleć o forsie, jakby to mogło sprawić, że przestanie marznąć. Żałował, że Olivia nie pozwoliła mu zabrać ze sobą broni, rozumiał jednak jej zastrzeżenia. Szkoda, że nie mam przy sobie gnata, pomyślał.
     Zastanawiał się, czy którakolwiek z osób, których sylwetki ukazywały się w oświetlonych oknach domów, była kiedykolwiek w więzieniu. Ale życie to również więzienie, pomyślał. Pobyt w Attice nie różnił się zbytnio od Południowego Bronxu. Tylko że w więzieniu zamki w celach były sprawne, a w domu nie.
     Gdyby zamki w domu działały, być może nie trafiłbym do więzienia.
     Wspomnienie tej chwili sprawiło, że omal nie stanął. Mówiła, że ma trzynaście lat. Skąd miał wiedzieć, że w rzeczywistości nie skończyła dziesięciu. Przez moment poczuł pod palcami drżenie gładkiej oliwkowej skóry. Nie wiedziałem, że jest opóźniona w rozwoju, myślał gniewnie, zresztą, jaka to różnica. Odegnał wspomnienie z pamięci, wymazując obraz matki wyrzucającej z siebie po hiszpańsku potok inwektyw i ojca odpinającego wojskowy pas i złowróżbnie owijającego go wokół pięści.
     Wciągnął powietrze, chłód przeszył mu płuca jak nożem. Zatrzymał się na chwilę przed domem Megan i Duncana i spostrzegł sylwetki bliźniaczek na tle okna salonu. Nadpłynęła znajoma fala ciepła, serce biło mu szybciej - wyobraził sobie, że zaskoczył je w domu same. Olivia chce, żeby zapłacili, przypomniał sobie, a czy może być lepsza zapłata? Zadrżał, ale nie z zimna, i zacisnął palce. Popatrzył na oświetlony dom i pomyślał: A może umówię się z nią na randkę? Zanim to wszystko się skończy.
     Omal nie roześmiał się na głos. Przecież wcale nie nienawidzę cię, rzekł do siebie. Chcę cię kochać za to, co od ciebie dostanę. Nienawidzę tylko tego, czym jesteś.
     Bogaci twierdzą, że pieniądze to szczęście, ale się mylą. Przysparzają tylko strapienia. Oni myślą, że kupują sobie bezpieczeństwo, podczas gdy w rzeczywistości pieniądze sprowadzają na nich zagrożenie.
     Jego myśli wypełniła postać Olivii. Gdy jeszcze byli w Kalifornii, dziesięć tygodni temu, siedziała na przednim fotelu samochodu, sprawdzając cierpliwie mechanizm pistoletu maszynowego, zanim zwróciła się do niego i Billa Lewisa.
     - Uważajcie. Świnia otworzy drzwi. Zapukam, a on wyjrzy przez wizjer i otworzy. Będzie uprzejmy, chętny do pomocy i przyjazny i zaprosi mnie do środka. Dam wam znać, kiedy go załatwię. Nie wychodźcie wcześniej.
     Był pełen podziwu i strachu zarazem, rozumiał, czemu chciała zabić tego mężczyznę, tylko wolał, by odbyło się to bez jego udziału. Ale Olivia nalegała - w ten sposób zawrzemy braterstwo krwi. Odtąd już na zawsze będziemy ze sobą związani. Ramon pamiętał, że zdecydowanie podeszła do wozu i podniosła dach, sugerując, że samochód uległ awarii. Następnie pomaszerowała prosto do domu ofiary i zadzwoniła do drzwi. Przemknęło mu przez myśl, czy mężczyzna, który pojawił się na chwilę w oświetlonym hallu, zdawał sobie sprawę, że na zewnątrz czeka na niego śmierć.
     Wszystko wydarzyło się dokładnie tak, jak przepowiedziała.
     Ramon znów spostrzegł sylwetki dziewcząt i jego marzenia raptownie przybrały inną postać.
     - Zabawimy się - zamruczał. - Nigdy tego nie zapomnicie. Będzie to coś, czego w przyszłości nigdy nie zdradzicie swoim mężom. - Uśmiechnął się pod nosem. - Szkoda, że nie mam przy sobie noża.
     Reflektory parkującego samochodu oświetliły nagle miejsce, w którym stał, i na moment ogarnęła go panika. Skoczył w głęboki cień i obserwował mijający go wóz.
     Ma rację, pomyślał Ramon, we wszystkim. Choć to miasto nie zna uczucia trwogi - jest zdane na naszą łaskę.
     Zaczął się oddalać od domu. Bliźniaczki zniknęły.
     - Dobrej nocy, panienki - powiedział na głos. - Wkrótce się poznamy. Odszedł w noc, myśląc o pieniądzach, o tym jak dużo ich będzie. Dość, by pojechać przed siebie i zacząć od początku. Był ciekaw, czy Bill Lewis pojechałby razem z nim. Wątpił w to i zrobiło mu się na chwilę smutno. Będę włóczył się za Olivia, a ona nigdy nie pokocha mnie tak, jak ja mógłbym ją kochać. Ona będzie mnie jedynie wykorzystywać i wciąż na nowo łamać mi serce. Ta dziwka go otumaniła i nigdy nie wypuści ze swoich pazurów, a w końcu go zniszczy. Lepiej byłoby mu ze mną, powiedzmy w Meksyku, gdzie mógłbym uchodzić za krajowca i gdzie ze względu na powszechną nędzę bylibyśmy bogaczami. Żylibyśmy sobie jak królowie, nad brzegiem oceanu, gdzie zawsze jest ciepło i nawet noce są jasne. Ale on tego nie zrozumie - zdał sobie sprawę Ramon. To czysta przyjemność. U niego zaś jest wszystko splątane - przyjemność z winą - i to powoduje, że stał się ponury i porywczy. Ze mną tak nie jest, stwierdził dumnie. Ja jestem wolny.
     Wsunął dłonie w kieszenie kurtki i przycisnął je do krocza. Poszedł w noc, pełen różnych, powikłanych marzeń, których temperatura i barwa broniły go przed otaczającą ciemnością.
     
     Tommy czuł dłoń dziadka ocierającą mu czoło, ale było to uczucie dochodzące z oddali, jakby nierealne. Wpatrzył się w sufit strychu i wyobraził sobie, że zniknął chowając się za wielką czarną przestrzenią, upstrzoną diamentowymi gwiazdami i obmytą miękkim światłem księżyca. Oczy miał otwarte i nieruchome, a w głowie kręciło mu się pod wpływem wizji - miał uczucie, że unosi się w przestwór nocnego nieba i lata swobodnie. Czuł na policzkach ciepły, przyjazny wiatr - było to tak, jakby zatonął we własnej pościeli. Unosząc się w niezmierzonych ciemnościach, słyszał wołanie matki i ojca, widział siostry przyzywające go do siebie. Wybuchnął śmiechem i pomachał im także, a potem popłynął pustką w ich kierunku. Lecz gdy tak do nich żeglował, poczuł, że wiatr się zmienia i nagle walczy z huraganem dmącym mu prosto w twarz, rwącym na nim ubranie, odrzucającym go od rodziny. Wyciągnął rękę, lecz ich postacie zaczęły się oddalać, zmniejszać, głosy słabły, aż zniknęli mu z oczu.
     Wzdrygnął się i gwałtownie zaczerpnął powietrza.
     I wtedy z oddali usłyszał głos dziadka.
     - Tommy, Tommy, jestem tu, jestem przy tobie. Wszystko będzie dobrze, nie bój się, jestem tu.
     Zadrżał i obrócił się do niego twarzą.
     Ujrzał twarz Billa Lewisa, wychylającą się zza ramienia dziadka, ale tym razem nie przeraził się.
     - Wraca do siebie - powiedział Lewis. - Rany, ale miałem stracha. Tommy wyciągnął rękę i ujął dłoń dziadka. Twarz Lewisa wykrzywiła się w uśmiechu.
     - Jak tam, mały? Czujemy się lepiej? Tommy skinął głową.
     - Potrzeba ci czegoś? Jesteś głodny? Może chcesz pić? Tommy ponownie skinął głową.
     - Przygotowałem kolację. Zaraz podam.
     Lewis zniknął z pola widzenia. Tommy spojrzał na dziadka.
     - Już mi lepiej - powiedział. - Przepraszam, dziadku. Coś na mnie naszło.
     - Nie przejmuj się tym - odparł sędzia.
     - Bolą mnie dłonie.
     - Pokaleczyłeś je, gdy waliłeś w drzwi.
     - Naprawdę waliłem? Sędzia przytaknął.
     Tommy uniósł ręce, by się im lepiej przyjrzeć.
     - Nie jest tak źle - powiedział. - Są tylko trochę podrapane. Bill Lewis wszedł trzymając przed sobą tacę.
     - Zrobiłem potrawkę. Wprawdzie z puszki, ale smakuje całkiem nieźle. Niestety, chłopcze, kiepski ze mnie kucharz. Ale przyniosłem też wodę mineralną. I aspirynę, na wypadek gdyby dłonie cię bolały.
     - Dziękuję - odpowiedział Tommy. - Jestem już głodny.
     - Pan też, sędzio, powinien podjeść. Zostanę i pomogę chłopcu, gdyby miał jakieś trudności.
     Lewis usiadł na krawędzi łóżka, zajmując miejsce Pearsona. Sędzia patrzył chwilę, jak Tommy zmiata potrawkę i sam zabrał się do jedzenia. Zdał sobie nagle sprawę, że jest wściekle głodny i także zaczął pałaszować.
     - Spokojnie, Tommy -- odezwał się Lewis. - Jest jeszcze pieczywo i masło. I mam coś dla ciebie na deser. Masz ochotę na chrupki czekoladowe?
     - Tak, dziękuję.
     Tommy zastanawiał się przez chwilę.
     - Nie wiem, jak się nazywasz - rzekł w końcu.
     - Mów na mnie Bill.
     - Dziękuję, Bill.
     - Nie ma sprawy.
     - Bill?
     - Tak?
     - Czy wiesz, kiedy wrócimy do domu? Sędzia zesztywniał, myśląc: Nie teraz! Ale Bill Lewis tylko się uśmiechnął.
     - Masz już dosyć, co? Tommy przytaknął.
     - Nie dziwię się. Kiedyś, wiele lat temu, musiałem spędzić w zamknięciu cały miesiąc. Bałem się wyjść, nawet poruszyć. To naprawdę było okropne.
     - Czemu?
     - Widzisz... - Lewis zawahał się, potem pomyślał: A co mi tam... - Byłem pewny, że gliny depczą mi po piętach - musiałem czekać, aż mi pomogą pewni ludzie. Byłem w podziemiu. Kapujesz, co to znaczy?
     - Jak kret?
     Lewis wybuchnął śmiechem.
     - Niezupełnie. Po prostu ukrywałem się.
     - Rozumiem - odparł Tommy - czy my też jesteśmy teraz w podziemiu?
     - Coś w tym stylu.
     - I złapali cię? - spytał Tommy. Lewis uśmiechnął się błyskając zębami.
     - Nic z tego, zawsze ich wyprzedzałem o krok. Pewnie po jakimś czasie dali za wygraną. Tak przynajmniej sądziłem. Po paru latach przestałem się tym przejmować.
     - Kiedy to było? - zapytał sędzia.
     - W latach sześćdziesiątych - odpowiedział Lewis machinalnie.
     - Może wszystko mu opowiesz? - zabrzmiał szorstki głos Olivii.
     Jej głos rozbił powietrze jak taflę szkła, niszcząc chwilę spokoju, przywracając atmosferę napięcia. Stała w drzwiach, wpatrując się w Billa Lewisa, obracając w dłoni rewolwer.
     Lewis zerwał się na nogi.
     - Niczego nie wygadałem. Niczego, czego sami nie mogliby się domyślić.
     - Jasne - odwarknęła. Lewis spojrzał na Tommy'ego.
     - Głupio wyszło, mały.
     - Nie szkodzi - odparł Tommy. - Dziękuję za kolację.
     - Schowaj sobie chrupki na później.
     - Dzięki.
     Lewis zebrał nakrycia na tacę i przemknął obok Olivii, która obdarzyła go przenikliwym spojrzeniem. Sama pozostała w miejscu, wpatrując się w sędziego.
     - To człowiek miotany emocjami - powiedziała po chwili. - Bardzo zmienny. Zdolny do niezwykłej delikatności w jednej chwili - przerwała - albo brutalnego gwałtu w drugiej. Proszę mieć na uwadze jego chwiejność psychiczną, kiedy będziecie z nim przebywać - nie chciałabym, żeby wydarzyło się coś nieprzyjemnego.
     Sędzia Pearson skinął głową.
     - Może powinnam następnym razem wysłać z jedzeniem Ramona. On bardzo lubi małe dzieci, sędzio. Wprawdzie nie w taki sposób, do jakiego jest pan przyzwyczajony.
     Sędzia nie odezwał się słowem.
     Olivia przeszła przez pokój i stanęła nad Tommym.
     - Chłopcy w tym wieku są niezwykle rozbrajający - powiedziała. - Ubóstwia się ich albo dostaje szału ze złości.
     - Czy ma pani dzieci? - spytał łagodnie sędzia. Gdybyś miała, rzekł do siebie w myśli, nigdy byś tak nie postąpiła z moim wnukiem.
     Olivia roześmiała się.
     - Ależ skąd. Więzienie nie jest najlepszym miejscem na rodzenie dzieci. Tam rodzą się jedynie plany ucieczek, nienawiść i żądza zemsty. To właśnie są moje dzieci.
     - Jest pani bardzo zgorzkniała - powiedział sędzia.
     - Oczywiście, że jestem. - Ponownie się roześmiała. - Mam ku temu doskonałe powody.
     - Jakie?
     - Teraz mnie pan wypytuje? - Uśmiechnęła się. Sędzia nie odpowiedział.
     Olivia wzruszyła ramionami.
     - Zresztą, czemu nie? - stwierdziła. - Czy nie zastanawiało pana, czemu nie próbowaliśmy się zamaskować?
     - Rzeczywiście, od początku nie dawało mi to spokoju.
     - Na pewno prowadził pan sprawy porwań czy wymuszeń, kiedy był pan czynny zawodowo.
     - Owszem, chociaż takiej sprawy - nie.
     - No właśnie, tego się spodziewałam. Widzi pan, tu właśnie tkwi sedno, jeden drobny szczegół, który umożliwia mi działanie.
     - Nie rozumiem.
     - Chodzi o pana córkę i zięcia. - Wahała się przez moment.
     - Co pan wie o nich?
     - Jak to co? Są moimi...
     - Czy pan wie, co robili osiemnaście lat temu?
     Sędzia Pearson zastanowił się - był wtedy rok 1968. Wtedy byłem młodszy i sprawniejszy. Moja żona żyła, martwiliśmy się o oboje. Nie mieliśmy pojęcia, czym się zajmują, jakie mają plany. Zresztą, nie zwierzyliby się nam. Byłem zbyt surowy i zasadniczy - mogliśmy tylko czekać. Na co? Trwała wojna, znienawidzona przez nas wszystkich. Wybuchały zamieszki, młodzi nosili długie włosy, buntowali się przeciw wszystkiemu, to była część ich życia. Ja prowadziłem sprawy sądowe, byłem częścią systemu, który chcieli obalić. Pamiętał liczne potyczki z Duncanem - argumenty, które niemal wywietrzały mu już z pamięci, wyblakły w ciągu miesięcy spokoju, gdy przenieśli się na Wybrzeże. Potem nastąpiła odmiana i wszystko się zmieniło. Pamiętał nieoczekiwany nocny powrót Megan i Duncana do Greenfield. Córka była wtedy w ciąży z bliźniaczkami. To było jak cud. Straciliśmy ich, a potem nagle powrócili do domu - wszystkie nasze troski rozwiały się w ciągu jednej nocy. Potrzebowali naszej pomocy, by zacząć nowe życie, właśnie tu, w Greenfield. Skończyły się szalone tyrady polityczne, oskarżenia systemu i zgniłego społeczeństwa. Nigdy nie zadawaliśmy pytań - cieszyliśmy się, że wrócili. A potem, gdy przyszły na świat bliźniaczki, wszystko jakby zaczęło się od nowa, znów byliśmy rodziną, wolną od gniewu i wyrzutów.
     - Czy wie pan, co robili w 1968 roku? - powtórnie spytała Olivia, tym razem z większym naciskiem.
     - Nie wiem, o co pani chodzi. Megan ukończyła szkołę plastyczną i pojechała do Kalifornii do Duncana, który robił magisterium w Berkeley. Po prostu mieszkali razem... pamiętam tylko tyle.
     Olivia prychnęła.
     - I nie zajmowali się polityką? - spytała sarkastycznie.
     - Duncan był aktywistą w ruchu antywojennym, protestował przeciw poborowi do wojska. Działał w ruchu studenckim na uniwersytecie Kolumbia i pewnie brał udział w demonstracjach. O ile sobie przypominam, był luźno związany z grupą Weathermana. Ale wkrótce ich opuścił. Wyłączył się po powrocie na wschód.
     Olivia przerwała mu gwałtowanie.
     - Port Huron i Weatherman byli później.
     - Nie wiedziałem. Zresztą, dla mnie to były tylko nazwy.
     - Niech pan nie udaje głupiego.
     - Nie wiedziałem, do licha. Co pani sugeruje?
     - To było coś znacznie więcej niż luźne zaangażowanie - odparła Olivia, w której głosie zabrzmiał gniew. - Wszyscy byliśmy zaangażowani. A on nie opuścił ruchu, tak jak pan to przedstawia, nic podobnego.
     - Więc co z tego?
     - Udaje pan idiotę?
     - Wcale nie! Nie zadawaliśmy pytań. Cieszyliśmy się z ich powrotu do domu.
     - A oni biegali wtedy po górach Marin County z bronią, przygotowując się do wybuchu rewolucji. Uczyli się robić bomby i agitować. Tym właśnie się zajmowali.
     Sędzia Pearson nie wiedział, co odpowiedzieć. Nagle poczuł, że wcale nie ma ochoty słuchać dalszego ciągu opowiadania Olivii.
     - Tam się poznaliśmy. I sprawy toczyły się coraz szybciej. Byliśmy oddziałem rewolucjonistów. Pełni poświęcenia. I uzbrojeni. Odłączyliśmy od innych grup, co okazało się słuszne, jako że reszta była skorumpowana donosicielami i agentami FBI. Ale nie my! Trzymaliśmy się razem i byliśmy gotowi!
     Olivia przemierzała małą przestrzeń strychu wymachując rewolwerem. Sędzia czuł wprost namacalnie, jak pasja z niej bucha.
     - Zamierzaliśmy wyrwać serce temu spróchniałemu krajowi i rozpocząć od nowa. A oni byli tak samo częścią tej idei jak ja, Bill Lewis, Emily i pozostali. Tylko że oni zdradzili, zdradzili nas, sędzio, i uciekli. Parszywi tchórze! W wojsku na polu bitwy za tchórzostwo w obliczu wroga dostaje się kulkę w łeb. A oni właśnie tak postąpili. Uciekli, by schronić się pod skrzydłami zidiociałego burżuazyjnego społeczeństwa. Znaleźli sobie świetne przebranie - stali się zwykłymi obywatelami. Wtopili się w masę. Znaleźli sobie odpowiednie zainteresowania - hipoteką, samochodami, spotkaniami z nauczycielami, działalnością dobroczynną, karierą i robieniem pieniędzy, chcieli mieć coraz więcej pieprzonych pieniędzy. A pan pomógł im stać się niewidzialnymi, anonimowymi członkami społeczeństwa, takimi jak inni zdrajcy naszego pokolenia, może nawet gorszymi. Ja poszłam do więzienia, Bill się ukrywał, Emily umarła. Czas mijał. Spodobała im się ta anonimowość. Spaśli się, zbogacili, stali się zwykli, sędzio, tacy cholernie zwykli! Parszywi zdrajcy! - wypluła z siebie.
     Zatrzymała się, ściskając broń tak mocno, że pobielały jej knykcie.
     - Ze mną tak nie było. Nie stałam się tłustą burżujką. Schudłam i stwardniałam, czekając osiemnaście lat, aż przyjdzie mój czas, kiedy będę mogła odpłacić im za zdradę. Odsiedziałam ciężkie osiemnaście lat, bez taryfy ulgowej, bez przepustek. A potem wypuścili mnie warunkowo. Tak funkcjonuje ten system, ale o tym dobrze pan wie, prawda? Dają ci nazwisko kuratora, nowe ubranie i sto dolarów na drogę. I tak oto się tu zjawiłam. Wiedziałam, że oni tu będą, sędzio. Dla mnie ich czapka-niewidka niewiele znaczy. - Spojrzała na sędziego Pearsona. - Są mi winni osiemnaście lat. I nic tego nie może zmienić. Winni są tej samej zbrodni co ja.
     Siadła gwałtownie na pryczy i ujęła jego twarz w swoje dłonie.
     - Myślisz, że zgodzą się pójść do więzienia na osiemnaście lat? Potrząsnął głową.
     - To nie tak.
     - Nie?
     - Oni się zmienili. Wszystko się zmieniło. Nikt nie wniósłby oskarżenia... Olivia odchyliła się do tyłu.
     - Nie? Tak uważasz? Powiedz mi, sędzio, czy istnieje przedawnienie w sprawie zbrodni z premedytacją?
     Przełknął z trudnością ślinę.
     Tylko nie to. To niemożliwe. Nie popełniliby...
     - W takiej sprawie nie ma przedawnienia - odparł. Potrząsnęła włosami odchylając się do tyłu i obwieściła:
     - Doprawdy, cóż za ścisły prawniczy umysł. - Zmieniła pozycję i zniżyła głos do konspiracyjnego szeptu. - Wreszcie dowiedział się pan czegoś nowego o swoich dzieciaczkach. Może i podejrzewał pan coś, ale z reguły rzeczywistość przerasta podejrzenia. A ty, przyjemniaczku, też wreszcie wiesz już coś o swojej mamusi i tatusiu. - Zawiesiła na chwilę głos. Wstała gwałtownie i szybko przeszła przez pokój do wyjścia.
     - Są zabójcami. Takimi samymi jak ja. Wyszła trzaskając drzwiami.
     
     Duncan podniósł zdjęcie Tommy'ego, w ramce wciąż tkwiły kawałki szkła. Nie myśląc, co robi, dotknął ostrej krawędzi pęknięcia biegnącego przez twarz syna, rozcinając sobie skórę palca. Nie zaklął, jakby zrobił to automatycznie przy innej okazji. Włożył palec do ust i poczuł słodkawo-słony smak krwi.
     - Może chcesz plaster? - spytała Megan.
     Potrząsnął głową. Tu plaster nie wystarczy, pomyślał. Spojrzał na Karen i Lauren, które cichutko przycupnęły w kąciku.
     - Gdyby wam się coś stało... - zaczął, ale natychmiast mu przerwały.
     - Nic nam nie będzie - powiedziała Karen.
     - Nie pozwolimy, żeby groził nam jakiś obcy - podchwyciła Lauren.
     - Nic nie rozumiecie, dziewczęta - powiedziała Megan. - Jesteście zbyt młode, by zrozumieć, co wam może grozić.
     Dyskusja na ten temat trwała od czasu powrotu Duncana do domu. Megan opowiedziała reszcie rodziny o wizycie Billa Lewisa. Jedyną reakcją dziewcząt był bunt i upór - cecha, którą, jak sądziła Megan, przejęły bez reszty od swego ojca. W gruncie rzeczy, choć była na nie zła, że nie odczuwały tego samego strachu i paniki, co ona, czuła się dumna. To wieczna młodość, która teraz płynie w ich żyłach. Pamiętała, gdy ona sama i Duncan, niewiele młodsi od jej córek, mieli podobne podejście - brak poczucia, że broń, z którą ćwiczyli w górach, może wyrządzić komuś krzywdę, pobawić kogoś życia. Nie odczuwali zagrożenia, jedynie wrażenie zbliżania się do jakiejś niewidocznej granicy.
     Megan spojrzała na Duncana i dziewczęta, które tymczasem przycichły, Ł zdała sobie sprawę, że wygrały tę potyczkę. Było to typowe w ich rodzinie - każdy określił swoją pozycję i będąc przekonany o swojej słuszności, sadził, że reszta podziela ten właśnie pogląd, co oczywiście było całkowicie błędne. Wszystkie rodziny żyją w podobnym złudzeniu, pomyślała. Każdy tworzy związki możliwe do zaakceptowania dla innych. Nawet Tommy o tym wiedział.
     Usłyszała Duncana, mówiącego:
     - Bądźmy ostrożni. Chociaż nie sądzę, żeby Bill Lewis stanowił dla nas największe zagrożenie. Co innego Olivia.
     - Czego ona od nas chce? - spytała Megan.
     - W tym sęk - odparł Duncan. - Nie mówi, ile chce pieniędzy. Myślę, że nie tyle zależy jej na ilości, co na sposobie ich zdobycia.
     - To znaczy?
     - Chce, żebym obrabował własny bank.
     W salonie zapadła cisza. Megan poczuła zawrót głowy, próbowała uczepić się jakiejś myśli, oblec ją w słowa, powiedzieć coś, ale nie mogła. Głosy dziewcząt dochodziły do niej jakby z wielkiej odległości.
     - Co takiego?!
     - Jak to możliwe?
     - To jest możliwe - powiedział Duncan. - Oczywiście, nie jest to takie proste, ale mogę to zrobić.
     - Ale jeśli cię złapią, tatusiu...
     - Wsadzą cię do więzienia. Co z tego, że odzyskamy Tommy'ego i dziadka, jeśli zabraknie ciebie? Czemu ona miałaby w ogóle...
     - Z jej punktu widzenia to bardzo logiczne. Uważa, że w przeszłości zawiodłem podczas napadu na bank. Teraz chce, żebym dokończył dzieła. Tak właśnie powiedziała. To całkiem zrozumiałe.
     - Duncanie!
     - Oczywiście, że tak. Olivia nie jest głupia.
     - Przypuśćmy jednak...
     - Co takiego? Przypuśćmy - co? Mamy inne wyjście?
     - Uważam, że jednak powinniśmy iść na policję. Niech oni dadzą pieniądze na okup.
     - Nie możemy, po prostu nie możemy tego zrobić. Rozpatrzmy sytuację raz jeszcze. Po pierwsze, jeśli wezwiemy gliny, a Olivia się o tym dowie, może wpaść we wściekłość i zabić zakładników. Wierzcie mi - jest do tego całkowicie zdolna. Nie łudźcie się. Teraz, gdy ma poczucie bezpieczeństwa i panuje nad sytuacją, nie wolno nam zrobić niczego, co by ją zaniepokoiło, właśnie dlatego, że jest nieobliczalna. - Duncan pamiętał o kopercie w kieszeni i o tym, czego się dowiedział po południu. - Ona jest morderczynią, musicie o tym pamiętać. - Zrobił pauzę, czekając na reakcję rodziny. Zauważył, jakie wrażenie wywarło to słowo na trzech kobietach. Zaczął mówić dalej: - Po drugie, jeśli zawiadomimy policję, waszej matce i mnie grozi oskarżenie w sprawie napadu. Po trzecie, nawet jeśli przekażemy inicjatywę policji, nie ma wcale gwarancji, że lepiej sobie poradzą z uwolnieniem Tommy'ego i dziadka niż my sami. Zastanówcie się nad tym.
     - Co masz na myśli? - spytała Megan.
     - Dziewczęta tego nie pamiętają, ale my - tak. Pomyślcie o znanych wypadkach porwań. Na przykład, sprawa porwania dziecka Lindbergha - zawiadomiono policję i dziecko znaleziono martwe. A Patty Hearst? Szukało jej całe FBI, ba, cały kraj - bez rezultatu, dopiero gdy stała się członkinią komanda marszałka polnego Cinque i obrobiła bank tatusia, dopadli ją. Nawet podała im swój pseudonim - Tania.
     - Pamiętam - powiedziała w zamyśleniu Megan. - Takie imię nosiła Olivia na długo przed Patty Hearst.
     Duncan uśmiechnął się.
     - I prawdopodobnie zmieniła swój pseudonim, gdy trafiła do więzienia. Zresztą, wydaje mi się, że policja niewiele tu pomoże. Jak sądzisz?
     Megan pokręciła przecząco głową.
     - A wy, Karen i Lauren? Czy pamiętacie może jakiś artykuł w prasie, z którego by wynikało, że do policji w Greenfield można mieć zaufanie?
     Nie było to postawienie sprawy fair, ale uznał, że może sobie na to pozwolić.
     W salonie zapadła cisza.
     - Same widzicie. Może później, gdy odzyskamy porwanych, powiadomimy policję. Ale nie wcześniej.
     - Ale jeśli obrabujesz bank - Megan mówiła dziwnym, obcym głosem - zaroi się tam od policji. Jak sobie z tym poradzimy?
     - Wcale nie będziemy musieli. - Nie rozumiem.
     - Posłuchajcie - zaczął wyjaśniać Duncan. - Potrzeba nam tylko pieniędzy i trochę czasu. Jeśli zrobię to, powiedzmy, w piątek wieczorem, nikt nie dowie się przed poniedziałkiem. Uratujemy Tommy'ego i dziadka w ciągu weekendu. A w poniedziałek pójdę do Phillipsa i wszystko mu opowiem, albo tyle, żeby wyjaśnić mu moje motywy. Pamiętajcie, że on jest starym przyjacielem dziadka. Zwrócimy wszystko bankowi - jeśli będzie trzeba sprzedamy wszystko. Myślę, że twój ojciec nam pomoże. Może nawet, zważywszy na okoliczności, nie zostanę oskarżony...
     - To idiotyczne.
     - Masz lepszy pomysł?
     - To wszystko opiera się na...
     - Masz rację - na przypadku, hicie szczęścia, zbiegu okoliczności - wiem dobrze. Ale czy mamy inne wyjście?
     - Moglibyśmy...
     - Nie. Jutro zadzwonię do agenta ze zleceniem sprzedaży naszych akcji. Każę także wystawić na sprzedaż posiadłość w Vermont. Spieniężymy, co się da, ale to zajmie jakiś czas. Więcej niż dwa dni, która nam dała.
     - Naprawdę uważasz, że można obrabować ten bank? Duncan roześmiał się gorzko.
     - Podejrzewam, że jest to głęboko skryte marzenie każdego bankiera. I rzeczywiście, często defraudują pieniądze. Ale ja mam po prostu zrobić skok. Jak jakiś pieprzony Jesse James albo Bonnie i Clyde.
     - Oni wszyscy zostali złapani - wtrąciła gwałtownie Megan. - I zabici. - Nie zareagowała na wulgarne określenie pasujące w jakiś sposób do tonu całej rozmowy.
     Duncan zmarszczył brwi.
     - Dwa dni. Mamy tylko tyle. I pamiętajmy, co ryzykujemy. Życie naszego syna. I sędziego. Musimy się podporządkować Olivii, nawet jeśli jest to sprzeczne z prawem, bo inaczej wszystko zawalimy. Musimy się sami z tym uporać, tu i teraz! Musisz sobie zdać sprawę, Megan, o co tu naprawdę chodzi. Jej tak naprawdę nie interesują pieniądze. Może innych - Billa Lewisa, czy kogoś innego, kto jej pomaga, ale nie Olivię, tego jestem pewny - jej nie chodzi o pieniądze... - Przyjrzał się twarzom żony i córek. Powoli wyjął z kieszeni kopertę zawierającą wyrok śmierci oraz zdjęcie Tommy'ego i sędziego. Rzucił je na stolik do kawy przed oczy Megan, Karen i Lauren. - Jej chodzi o nas.




Część siódma


CZWARTEK
     
Megan spędziła dzień miotana ponurymi uczuciami, niezdolna zapanować nad myślami. Miała wrażenie, że porwał ją nurt rwącej rzeki, wiry wciągały ją w głąb, gdzie dławiła się wśród biało-zielonej piany, a potem wypychały na powierzchnię, pozwalając na oddech, łyk świeżego powietrza. W pewnej chwili wydawało jej się, że widzi Tommy'ego huśtającego się na oponie wiszącej na wielkim dębie przed domem. Już rzucała się do drzwi, z okrzykiem radości, by chwycić go w ramiona, lecz zatrzymała się jak wryta, uświadamiając sobie, że nikogo tam nie ma. A w następnej sekundzie odwracała się, nastawiając uszu na znajomy, wyraźny odgłos kroków ojca na schodach. Siłą musiała się powstrzymać, żeby nie pobiec do hallu na powitanie zjawy, tłumacząc sobie gorzko, że nie wrócił, że wszystko to dzieje się tylko w jej głowie.
     Megan zaczęła myśleć o chodzie ojca. Była w nim przedziwna lekkość. Ludzie starsi nie zawsze mają chód ciężki, jakby byli przygnieceni ciężarem lat. Niektórzy z czasem stąpają coraz lżej, w miarę usuwania się przymusu odpowiedzialności. Dlatego obaj - zarówno Tommy jak i ojciec - zawsze wydawali się płynąć nieco nad powierzchnią ziemi. To my, ludzie w średnim wieku, chodzimy z gruboskórną, przytłaczającą determinacją, pogrążeni w bagnie i rutynie.
     Megan zapatrzyła się w szare popołudniowe niebo. Gwałtowny podmuch rozwiał ostatnią kupkę uschniętych liści - przez chwilę wydawały się żywe, podskakując na trawniku i unosząc się w rytmie dyktowanym przez wiatr.
     Położyła dłoń płasko na okiennej szybie. Przez szkło czuła nieprzyjemny chłód.
     Kiedy umarła matka, było tak ciepło. Babie lato napełniało liście drzew łudząco gorącym wiatrem. Zastanawiała się, czy matka walczyła ze śmiercią, czy też zaakceptowała ją z takim spokojem, z jakim przyjmowała większość spraw w jej życiu. Umarła lekko, we śnie - pewnego poranka kiedy odpoczywała w bujanym fotelu na ganku, jej serce po prostu przestało bić. Znalazł ją tam listonosz, zadzwonił na pogotowie, ale było już za późno. To był młody, brodaty człowiek, który zawsze miał dla Tommy'ego miłe słówko. Mówił, że kiedy ją znalazł, uśmiechała się. Pomyślał, że śpi, ale kiedy zobaczył upuszczoną szklankę lemoniady oraz zwisające bezwładnie ramię, zrozumiał, że się myli.
     
     Szkoda, że zanim wymknęła się w taki sposób, nie miałam możliwości pożegnać się z nią. Ale to właśnie było w jej stylu - cicho i skutecznie.
     Chciałabym, żeby była tu teraz, pomyślała Megan nieoczekiwanie, ponieważ ona wiedziałaby, co robić. Nie płakałaby bez przerwy i nie załamywała rąk. Zamiast tego byłaby pełna planów i pomysłów. Zapanowałaby nad swoimi emocjami, wzięłaby się w cugle. A wtedy byłaby w stanie zastanowić się co robić, zamiast czekać bezczynnie, tak jak ja, co okropnego może następnie się zdarzyć.
     Ona nigdy nie pozwoliłaby im umrzeć.
     Te wszystkie lata, kiedy faktycznie była alter ego sędziego, dały jej siłę i pewność siebie. On zawsze był zawadiacki, łączył w sobie cechy piłkarza, prawnika, komandosa i sędziego. Kiedy o coś walczył, nie zastanawiał się ani sekundy. Podchodził do życia zupełnie tak samo, jak na piaszczystych przyczółkach - gdy rzucał się przed siebie, strzelając na oślep i wybierając najprostszą drogę do celu.
     A ona była subtelna.
     Dostrzegała najdrobniejsze wątki, najmniejsze efekty działań i oceniała to wszystko w całości. Idąc przez życie, poruszała się ostrożnie, stąpając lekko, tak że omijała wszystkie niebezpieczeństwa nawet nie dotykając ich. Jakże byłam ślepa, kiedy w młodości uważałam, że jej rezygnacja ze studiów prawniczych dla wspierania kariery męża była zdecydowanie zbyt dużym poświęceniem.
     Megan odwróciła się od okna i podeszła do ściany, na której wisiały rodzinne fotografie. Popatrzyła na zdjęcie Tommy'ego w rozbitej ramce. Duncan zastanawiał się, czy powiesić je z powrotem. Ostatecznie jednak usunął z ramki tyle odłamków szkła, ile się dało, i umieścił je na ścianie. Odetchnęła wtedy z ulgą; nie byłaby w stanie znieść myśli, że fotografia Tommy'ego - cóż z tego że uszkodzona - nie zajmuje swojego normalnego miejsca na ścianie, obok bliźniaczek i tuż za portretem całej rodziny. Zatrzymała wzrok na zdjęciu sędziego i matki. Zrobiono je kilka lat przed jej śmiercią. Włosy miała już posrebrzone, ale oczy wciąż były pełne życia.
     Zrobię się bardziej do ciebie podobna, pomyślała Megan.
     Będę silniejsza.
     Spojrzała prosto w oczy matki i stwierdziła: Wiem, co powinnam zrobić.
     Cóż takiego, kochanie?
     Ty walczyłabyś o swoje dziecko.
     Oczywiście, że tak. Po to wiośnie są kobiety.
     Nie tylko po to, również dla wielu innych rzeczy.
     Oczywiście, kochanie. Jesteśmy tu po to, by zostać prawnikami, lekarzami, agentami nieruchomości i czym tam jeszcze chcesz. Ale kiedy już wszystko zostanie powiedziane i zrobione, jesteśmy tu dla naszych dzieci. Możesz uważać, że brzmi to głupio i tradycyjnie, ale to prawda. To my wydajemy je na świat i to my musimy ich strzec.
     A Duncan...
     Och, Megan. Wiem, jesteś bardzo nowoczesna. Ale on jest mężczyzną i nie wie.
     Czego nie wie?
     Że ból przy porodzie to tylko początek, potem znosimy różne kolejne cierpienia.
     Wiem o tym.
     W takim razie musisz wiedzieć o czymś jeszcze, kochanie.
     O czym?
     Wydajemy na świat dzieci, lecz one nigdy nie przestają być cząstką nas. I dlatego wiośnie walczymy o nie tak zaciekle. Musimy walczyć, by je urodzić, a potem musimy walczyć, by widzieć, jak dorastają. Nigdy z tego nie zrezygnujemy, bez względu na to iloma jeszcze innymi sprawami jesteśmy zajęte. Nigdy.
     Masz rację.
     Oczywiście. I jeszcze coś.
     Co?
     Wiośnie to czyni nas najsilniejszymi istotami, o ile jesteśmy w stanie to sobie uświadomić. I właśnie dlatego jesteśmy niedoceniane, zwłaszcza przez mężczyzn. A spójrz w głąb siebie. Jest tam stal i żelazo, jest energia i moc. Zajrzyj głęboko. Znajdziesz je. I kiedy będziesz potrzebowała tej siły, zawsze tam będzie.
     Ale tak się boję. Tak się boję o nich obu.
     To nic złego lękać się, kochanie, o ile nie przeszkadza to w zrobieniu tego, co należy zrobić.
     Co musimy zrobić. Ale skąd ja mam to wiedzieć?
     Będziesz wiedzieć.
     Jesteś tego pewna?
     Całkowicie.
     W takim razie ja też jestem tego pewna - głośno powiedziała Megan. Wzięła głęboki oddech.
     - Mamo! Czy wszystko w porządku? Czy ktoś tam jest? - odezwały się Karen i Lauren z kuchni.
     - Nie - odkrzyknęła. - Po prostu mówię do siebie. Opanowała się i dołączyła do swoich dziewczynek.
     
     Duncan siedział za biurkiem zastanawiając się, jak zdobyć pieniądze dla Olivii.
     Przez większą część dnia telefonował do maklera w Nowym Jorku, agenta nieruchomości w Vermont oraz innych osób związanych z jego aktywami. Każdy z nich był zdumiony słysząc: Sprzedawaj. Próbowali mu to wyperswadować, obstawał jednak przy swoim, w sposób żartobliwy z obawy, by w jego głosie nie usłyszeli nutki paniki, by nikt nie domyślił się, co planuje. Tak wiec dowcipkował, opowiadał anegdotki, śmiał się i zachowywał w sposób bardzo swobodny, próbując wywołać wrażenie, że robi coś normalnego - coś zupełnie przeciwnego niż w rzeczywistości: likwiduje zyski z całego życia, żeby zainwestować je w coś innego.
     Około południa zaczął obliczać ile, w teorii, udało mu się zebrać. Wiedział, że pilna oferta sprzedaży musi mu przynieść pewne straty. Po upłynnieniu akcji i innych papierów wartościowych powinien od maklera dostać czek w wysokości ponad sześciu tysięcy dolarów, ale zanim go otrzyma, upłynie kilka dni, a zanim zobaczy pieniądze ze sprzedaży ziemi, musi minąć kilka tygodni. Na jego domu ciążył już wprawdzie dług hipoteczny, ale było to parę lat temu, tak że może znów uzyskać kredyt równy ustalonej wcześniej wartości domu. Nie zamierzał natychmiast zwracać pieniędzy - uznał, że kiedy nadejdą, wykorzysta je, by wyrównać straty, które wynikną w rezultacie kradzieży. Takie to właśnie są problemy z gotówką w dzisiejszych czasach: nie ma jej jak zdobyć, o ile nie zdecydujesz się na skok na sklep monopolowy nocą, w zakazanej dzielnicy. Gotówka wyszła z mody. Pieniądze znajdują się głównie na kartkach papieru, na plastikowych kartach kredytowych albo w bankach komputerowych. Jeśli ich potrzebujesz, musisz wypełnić formularz w trzech egzemplarzach, poddać się odpowiedniej procedurze, sprawdzaniu, no i czekać. Duncan w dużym stopniu był świadomy ironii tej sytuacji: tylu ludziom kazałem czekać dokładnie w ten właśnie sposób, pomyślał. Teraz kolej na mnie. Zakładał jednak, że otrzyma czek ze swego biura maklerskiego w ciągu najbliższego tygodnia, co umożliwi mu dokonanie minimalnej wstępnej wpłaty na poczet tego, co będzie winien bankowi.
     Powinienem zabrać te pieniądze do Las Vegas lub Atlantic City. Zagrać w blackjacka lub na automatach i spróbować zgarnąć wygraną. Miałbym tam dokładnie taką samą szansę. Ponieważ tutaj robię dokładnie to samo - uprawiam hazard.
     Wzdrygnął się. Musi zrobić to, czego ona chce. A potem poniesie konsekwencje swego czynu.
     Ale przede wszystkim, powiedział do siebie, muszę odzyskać Tommy'ego.
     Wciąż zastanawiał się nad problemem zdobycia pieniędzy. Jednocześnie starał się odgadnąć sposób, w jaki ona będzie chciała je otrzymać. Na pewno bezpośrednio od niego, uznał. Zmuszę ją do tego - wręczę jej pieniądze i zabiorę Tommy'ego. Nie mogę ufać jej ani przez chwilę. Nadal próbował przewidzieć posunięcia Olivii, chociaż nie spodziewał się usłyszeć tego dnia czegoś od niej ani od pozostałych porywaczy.
     Chce, żebym wpadł w histerię. Wie, jaki stan napięcia wytworzyła do tej pory, i teraz wycofa się, żeby dalej narastało już samo. A im więcej napięcia uda jej się we mnie wytworzyć, tym bardziej - sądzi - będę skłonny robić dokładnie to, czego ona chce, bez dyskusji. I uważa, że czy będzie się ze mną kontaktować czy nie, jest dla mnie równie przerażające.
     Przez moment poczuł zadowolenie z tego, że przejrzał ją na wylot. Znam Olivię, pomyślał, lepiej niż ona myśli. Muszę to wykorzystać. Muszę w jakiś sposób wytrącić ją z równowagi, tylko trochę, nie tak, by wpadła w panikę, ale na tyle, żeby zaczęła uświadamiać sobie, że w tym układzie jest dwóch partnerów, i że musi ze mną współpracować, by jej plan się powiódł. Muszę sprawić, żeby zrozumiała, że posuwa się za daleko - i że w końcu to jest nasza wspólna sprawa.
     Będzie musiała zmodyfikować swój plan. Nie za dużo, tyle tylko, by uznała, że to jest rodzaj kontraktu.
     A wtedy przewaga będzie po mojej stronie, bo to ja wiem, jak się zawiera kontrakty, a nie ona. Ja wiem, jak naciskać, jak zachwiać jej pewność i w efekcie jak ją wykiwać.
     To ja rozumiem, co to są pieniądze - jak się je robi i jak można je ukraść.
     Poczuł nagły przypływ wiary we własne siły, który jednak zniknął równie szybko, jak się pojawił. Jasne, pomyślał, ja wiem wszystko o bankach, giełdzie i obligacjach, o tym, jak puszczać w obieg weksle i tych wszystkich sprawach związanych z pieniędzmi. Ale to ona rozumie wartość zemsty.
     Otrząsnął się z nagłej trwogi i wrócił do myśli o obrabowaniu własnego banku. Była w tym jakaś ironia - gdyby chciał po prostu przywłaszczyć pieniądze, mógłby wykorzystać bankowe komputery, otworzyć fałszywe rachunki i przelać na nie odpowiednie sumy. Tak się dzisiaj robi: nieco twórczej matematyki, uszczknięcie drobnych odsetek od wielkich sum, przelanie pieniędzy na fikcyjny rachunek, a potem ich ponowny transfer do filii któregoś z banków na Bahamach. Znał kiedyś człowieka z konkurencji, którego przyłapano na podobnej operacji. Złapano go, ponieważ zrobił jeden podstawowy błąd: miał przerost ambicji. Tak jak ze wszystkimi działaniami związanymi z pieniędzmi - sukces jest ojcem zachłanności. Jeśli jesteś umiarkowany w swoich zapędach, jeśli ograniczasz się do tego, by żyć wygodnie, a nie robić od razu wielki majątek, to wcale nie jest trudno uniknąć zdemaskowania.
     Przypomniał sobie nagle jak kiedyś, jako dziecko, wybrał się do sklepiku z kolegą z sąsiedztwa. Chłopak działał na wszystkich rówieśników jak magnes; nieco starszy, trochę sprytniejszy, pełen szalonych, młodzieńczych pomysłów. Rozhukany urwis. Piegowaty, rudy, zawzięty - syn miejscowego policjanta, co w oczach całej dzieciarni podnosiło jeszcze jego autorytet; to on zawsze zjeżdżał rowerem z pagórka na łeb na szyję, to on był tym, który pierwszy popalał papierosy. To on pierwszy wchodził na świeży trzęsący jeszcze lód na stawie Fishera. I on pierwszy skakał do zimnej, czarnej wody w kamieniołomach, śmiejąc się z innych, spoglądających niepewnie na wielki napis: UWAGA! NIEBEZPIECZEŃSTWO - ZAKAZ KĄPIELI, ustawiony tu przez ojców miasta. A ja zawsze byłem drugi, pomyślał Duncan. Zawsze musiałem przez moment wahać się i to przesądzało o tym, że nie byłem pierwszy, ale zaraz potem startowałem do przodu. Było tak, jakbym czekał, by ktoś inny był pierwszy i dopiero wtedy ja ośmielałem się zrobić to samo. Zawsze byłem drugi z kolei, a moja chwilowa zwłoka zamieniała się w poczucie winy, które kazało mi natychmiast sprawdzać samego siebie.
     Pamiętał, jak tamten chłopiec kręcił się miedzy stojącymi półkami, to w jednym przejściu, to w drugim, niby szukając czegoś specjalnego, a w rzeczywistości krążył koło półki z lizakami, czekając tylko na dogodny moment. Kiedy już napchał sobie kieszenie, wtedy - z brawurą właściwą tylko jego wiekowi - podszedł do lady i zapytał ekspedientkę, czy mają jakieś ładne pocztówki dla jego siostry, będącej właśnie w szpitalu. Kobieta wskazała na właściwe miejsce, gdzie chłopiec zawahał się przez chwilę, po czym powiedział: "Dziękuję, nie - nie o takie mi chodzi" i wyszedł ze sklepu. A na zewnątrz, na ulicy, pokazał innym to, co ukradł. Potem popatrzył na Duncana: teraz twoja kolej.
     I Duncan spróbował.
     Widział jak kobieta za ladą patrzyła na niego, kiedy robił to samo co jego przyjaciel, to znaczy kręcił się obok półek. A kiedy odwróciła się, chwycił jednego lizaka i wsunął go do kieszeni.
     Potem, dokładnie jak tamten, podszedł do ekspedientki. "Ty też chcesz pocztówkę dla siostry, tak?" - zapytała z sarkazmem, co natychmiast upewniło Duncana, że ona wiedziała o wszystkim, że jego przyjaciel nie wyszedł ze sklepu z czymś, czego ona, z jakichś względów, nie pozwoliłaby mu wziąć. Nie powiedział jednak ani słowa, pogrzebał w kieszeni, wyciągnął ćwierćdolarówkę i położył na ladzie. Po czym zaczął uciekać, chociaż zapłacił za to, o czym myślał, że ukradł, ale kobieta krzyknęła za nim: "Hej, weź resztę". A on odpowiedział: "Nie, nie, tyle właśnie jesteśmy winni", myśląc o cukierkach, które wziął jego kolega, i wybiegł ze sklepu.
     Miał wtedy dziewięć lat.
     Zawiodły mnie nerwy i to było małe miasteczko, a ojciec ukarałby mnie, gdyby dowiedział się o wszystkim. Po raz pierwszy od wielu lat Duncan pomyślał o swoich rodzicach. Obydwoje byli nauczycielami, choć ojciec niedługo przed śmiercią awansował na dyrektora szkoły średniej w podmiejskiej dzielnicy Nowego Jorku. Oboje zginęli w wypadku samochodowym pewnej jesiennej nocy. Nie byli jeszcze zbyt starzy, a on zaczynał właśnie ostatni rok nauki w college'u.
     Stanowy policjant w sposób oficjalny i beznamiętny poinformował go o tym tego samego wieczora dzwoniąc do akademika. Odebrał telefon w hallu, gdzie kręciło się z nudów paru innych studentów, podsłuchując go bez żenady. Byli ciekawi, czy może rozmawia ze swoją dziewczyną, czy jest ładna, czy był już z nią w łóżku - a ich ciekawość jeszcze bardziej się wzmogła, kiedy zorientowali się, że to nie dzwoni ona.
     
     Halo, czy to Duncan Richards?
     Tak, a kto mówi?
     Patrolowy Mitchell z jednostki konnej w New Paltz. Niestety, mam dla pana złe wiadomości.
     Och.
     Twoi rodzice zginęli w wypadku samochodowym na autostradzie Nr 9, niedaleko stąd.
     Och.
     Ciężarówka jadąca z przeciwnego kierunku wpadła na nich wskutek poślizgu na mokrych liściach podczas deszczu. Zginęli na miejscu.
     Och.
     Przykro mi. Przykro mi, że musiałem zawiadomić cię o tym.
     Sierżancie, nie rozumiem. Co mam teraz robić?
     Nie umiem odpowiedzieć, synu.
     
     Duncan wspomniał, jak jego wuj zadzwonił do niego godzinę później. Ten niezrównoważony człowiek, którego Duncan prawie nie znał, był bliski histerii. Uspokoił się dopiero, gdy uprzytomnił sobie, że to on musi zająć się kremacją. Wszystko odbyło się w strasznym pośpiechu. Ledwie się tutaj pojawili, a za chwilę już ich nie było. To był jedyny raz w życiu, kiedy naprawdę pragnął mieć brata lub siostrę. Pogrzeb był sztywny i oficjalny. Bez prawdziwych łez, prawdziwych uczuć, jedynie szereg znajomych, którzy pokazali się tutaj z obowiązku. Kierownictwo szkoły. Nauczyciele. Lokalni politycy. Kiedy umarła matka Megan, było zupełnie inaczej. Ludzie kochali ją. Ale tutejsi ludzie nie znali mojej matki i ojca i stąd to obojętne podejście do ich śmierci. Zresztą chyba i ja nie znałem ich lepiej.
     To właśnie dlatego postanowiłem, że będę żyć dla moich dzieci. Nie chciałem dopuścić, aby jakieś sprawy oddzieliły mnie od nich. I nawet jeśli ukradłem nieco czasu na dodatkową pracę lub partię tenisa w letni poranek, zwracałem im go, jakby czas był czymś w rodzaju żetonu. Rozumiałem dług, jaki rodzice winni są swoim dzieciom. Jesteśmy jak okienko bankowe, którego nigdy się nie zamyka, które zawsze otwarte jest dla potrzebujących wypłaty. I tak bez końca. I tak powinno być.
     Przed oczami Duncana stanął znów Tommy, w swoim pokoiku. Mogłem cię stracić, pomyślał. Przypomniał sobie te wszystkie chwile, kiedy odpowiadał mu ostrym tonem lub odmawiał mu czegoś. Tego nie dało się już naprawić. Tych wszystkich drobnych kradzieży, kiedy pozbawiałem mojego syna odrobiny przyjemności - nawet jeśli robiłem to jakby z obowiązku, żeby go czegoś nauczyć, żeby w rodzinie panował ład.
     Tommy. Dawałem mu różne rzeczy i różne rzeczy mu zabierałem; próbowałem go uczyć życia. Przygarniałem go, kiedy był na dnie, i próbowałem stawiać go na nogi. To właśnie znaczy być ojcem. A teraz istnieje możliwość, że nie będę w stanie postawić go na nogi Nie pozwolę, by tak się stało. Nie będę się wahał. Znowu zobaczył siebie samego w dzieciństwie, zawsze powstrzymującego się, choćby na małą chwilkę. Ale nie teraz, powiedział sobie. Tak jakby wydawał swemu sercu precyzyjną, wojskową komendę. Tym razem nie zawaham się. Ani przez tysięczną część sekundy.
     Duncan wstał, poszedł do drzwi swojego gabinetu i otworzył je. Rozejrzał się po banku. Zbliżał się koniec dnia pracy i widział, jak personel ze wzmożoną energią wykonuje swoje ostatnie czynności służbowe.
     Jutro, w piątek, pomyślał, bank będzie otwarty do późna, aby przyjąć tradycyjny natłok weekendowych klientów. W godzinach popołudniowych, od 17.00 do 19.00.
     Wiedział, że tylko przy tej okazji bank bywa otwarty nieco dłużej.
     
     Sędzia Pearson grał na poddaszu z wnukiem w papier, kamień i nożyczki, próbując zabić czas. Razem odliczali: raz, dwa, trzy, już! i wyrzucali przed siebie zaciśniętą pięść, dwa rozczapierzone palce lub płaską dłoń. Papier przykrywa kamień. Kamień strzaskuje nożyczki. Nożyczki tną papier. Raz Tommy wygrywał, raz sędzia. I znowu Tommy. Czas upływał powoli. Jeszcze raz i znowu. Raz, dwa, trzy, już.
     Dzień mijał zrywami. Kiedy w porze lunchu pojawił się Bill Lewis, obiecał, że przyniesie im talię kart do gry, ale później wrócił przepraszając, że nie udało mu się ich znaleźć. Przyrzekł, że kupi karty w sklepie, kiedy Olivia znów wyśle go na miasto, ale tylko pod warunkiem, że ona na to się zgodzi. Z wyraźnym zażenowaniem poinformował sędziego, że Olivia nie pozwoliła na dostarczenie im czegoś do czytania ani telewizora. A kiedy Tommy poprosił o ołówek i kartki papieru, żeby mógł porysować sobie albo napisać list, Lewis tylko pokręcił głową. Przykro mu, ale muszą się zająć czymś we własnym zakresie.
     Tak więc obaj spędzali czas głównie na grze w słówka. Znów przypomniało się sędziemu, jak przez dłuższy czas zamknięty był w samochodzie. W pewnym momencie poradził Tommy'emu ćwiczenia gimnastyczne, aby rozciągnął trochę mięśnie i stracił nieco energii, która skumulowana, mogła w nim znienacka wybuchnąć. Razem z nim machał rękami, uprzytomniając sobie, że sam też zesztywniał i zdrętwiał.
     Nudy nienawidził chyba jeszcze bardziej niż zamknięcia. Był na siebie zły, że pozwolił na to, by znaleźli się w sytuacji takiej banalnej bezczynności. Muszę zacząć myśleć, powtarzał sobie, ale nie mógł wyzwolić się z apatii.
     Odczuwał niemal ból fizyczny, jak dręczące rwanie zęba, czy uporczywe ćmienie skręconej kostki. Wiedział, że jest tym maksymalnie wyczerpany, a jednak nie robił nic, tylko patrzył, jak czas wolno wycieka wraz z upływem dnia. Czuł, jakby napięcie sytuacji nie tyle osłabło, co odepchnięte zostało gdzieś na ubocze. Nieznośna mu była myśl, że Olivia lub któryś z towarzyszy może w każdej chwili wejść na poddasze i skończyć z nimi. Te ostatnie gorzkie godziny były wręcz marnowane w monotonnej, otępiającej nudzie. Byłoby okropne nie robić w ostatnich minutach życia niczego poza ziewaniem z nudów.
     Popatrzył na Tommy'ego, który wyciągnął gwóźdź, znaleziony podczas pierwszych godzin spędzonych w pokoju, i skrobał nim coś na drewnianych listewkach ściany. Dźwięk przypominał drapanie miotanej wiatrem gałęzi drzewa o szybę. Zobaczył, że chłopiec próbuje napisać na drewnie swoje inicjały, potem inicjały dziadka. Uśmiechnął się.
     - Dodaj też datę.
     - Dobrze - odparł Tommy. - Coś jeszcze?
     - Nie. Chociaż poczekaj. Może coś w rodzaju wiadomości.
     - Żeby ktoś przeczytał?
     - Tak, na przykład tata albo mama.
     - Aha, to jasne.
     Wziął się do skrobania, szybko ale starannie, z właściwą małemu chłopcu
     rzeczowością. Po chwili dziadek zapytał:
     - No i co napisałeś?
     - Tęsknimy za wami i kochamy was. Czy dobrze?
     - Doskonale.
     - Oni nie pozwoliliby mi napisać takiego listu.
     - Na pewno.
     Tommy wręczył gwóźdź dziadkowi, który schował go pod poduszkę. Chciał go zapytać co się teraz stanie, ale zaraz uświadomił sobie, że tego nikt nie wie i wstrzymał się. Patrząc na dziadka zauważył, że jego twarz jest bledsza niż zwykle, włosy jeszcze bardziej białe, a skóra niemal przezroczysta. Zmartwił się, że może źle się czuje. Zmarkotniał i przytulił się do starszego pana.
     - Co jest, Tommy?
     Tommy pokręcił przecząco głową.
     - No, Tommy, co się dzieje?
     - Przez chwilę przeląkłem się. Że mógłbym tu być sam.
     - Przecież tu jestem.
     - Wiem, ale przestraszyłem się, że mogłoby cię tu nie być.
     Sędzia Pearson ogarnął dziecko ramieniem. Uśmiechnął się do chłopca.
     - Daj spokój, Tommy, nie mam zamiaru zniknąć nagle. Już ci powiedziałem na samym początku - jesteśmy tu razem i będziemy razem aż do końca. Nie denerwuj się, zapewniam cię, że już bardzo niedługo będziesz w domu z mamą i tatą, jedząc pizzę i opowiadając o naszej przygodzie.
     - Tak myślisz?
     - Jasne. A wyobraź sobie, jak będziecie się cieszyć razem z Lauren i Karen. Założę się, że będą chciały usłyszeć o wszystkim, co się nam przydarzyło.
     - O, jestem pewny, że tak.
     - A więc nie martw się. Wiem, że trudno jest tak tutaj siedzieć. Ale to już niedługo się skończy i będziemy mieli co opowiadać.
     Tommy westchnął i trochę się rozluźnił. Po paru sekundach odezwał się znowu.
     - Dziadku, proszę, opowiedz mi coś.
     - Dobrze, Tommy. A o czym byś chciał?
     - O tobie, jak byłeś młody. Jak dzielnie dawałeś sobie radę, kiedy byłeś
     w wojsku. Starszy pan uśmiechnął się.
     - Jak się raz było żołnierzem, to zawsze już jest się żołnierzem - powiedział. - Czy wiesz, że mottem naszego korpusu było semper fidelis?
     - Tak - Tommy uśmiechnął się. - Mówiłeś mi o tym kiedyś. Zawsze wierni.
     - Już ci o tym mówiłem? - Starszy pan roześmiał się i dał chłopcu sójkę w bok. - Chcesz powiedzieć, że się powtarzam? - Zaczął go łaskotać, a Tommy zwijał się i wykręcał, aż wreszcie zachichotał.
     - Tak, tak, nie, nie, proszę, dziadku. Nie powinniśmy tak się śmiać.
     - Dlaczego?
     - Mogliby nas usłyszeć i rozgniewać się.
     - To ich pech. My nie damy się im zastraszyć. A zresztą, śmiech to zdrowie. Czy opowiadałem ci już, jak śmiech uratował mi życie?
     - Nie. Jak to się stało?
     - To było na Guadalcanal - wiesz, co to za miejsce, prawda?
     - Uhm - skinął Tommy.
     - Mój pluton był na szpicy. To znaczy, że byliśmy na przedzie całego batalionu i przedzieraliśmy się przez dżunglę. Nie wiedziałem, gdzie jest nieprzyjaciel; nie byliśmy pewni, czy ma zamiar nas zaatakować, czy to my będziemy atakować jego. Było ciemno, gorąco i niesamowicie, kiedy wreszcie zatrzymaliśmy się na nocleg, ukopaliśmy się, wpatrywaliśmy się w noc, czekając na rozkazy, próbując się zdrzemnąć, niepewni, co może się stać. Czy opowiadałem ci już kiedyś o tym?
     - Nie, nie, no i co dalej?
     - No cóż, wszyscy byliśmy przekonani, że szykują się kłopoty. Wiedzieliśmy, że wróg jest gdzieś obok, że czeka tylko na właściwy moment, tak więc byliśmy nieźle wystraszeni. Nie różniło się to zbytnio od sytuacji nas obu - my też się denerwujemy, ponieważ nie mamy pojęcia co nas czeka.
     - No a co z tym śmiechem?
     - Już ci mówię. W plutonie był pewien człowiek, Jerry Larsen z New Jersey - nazywaliśmy go Jersey Jerry - i on, kiedy czuł się niewyraźnie, zawsze opowiadał dowcip. Za każdym razem ten sam dowcip.
     - O czym?
     Sędziemu przed oczami stanął nagle obraz samego siebie, przykucniętego za workami z piaskiem, młodego, spoconego, umorusanego brudnym piachem po jednej z bitew na wyspie, i słuchającego o Samotnym Rangerze i Tonto oraz bandzie dzikich Indian i Wspaniałym Siwku. Pamiętał główną kwestię w dowcipie: "Powiedziałem ciapa, nie cipa, tępaku". Uśmiechnął się. Ciapa, nie cipa. Spojrzał na wnuka, zastanawiając się, czy zna to słowo. Może tak, a może nie. Zawsze trudno jest wyczuć, co dzieci wiedzą, a tym bardziej co rozumieją.
     - No cóż, to jest dowcip dla dorosłych.
     - Nieprzyzwoity?
     - Tak" a kto nauczył cię tego określenia?
     - Karen i Lauren.
     - I co ci jeszcze powiedziały?
     - Właściwie więcej nic. Powiedziały, że jestem za mały.
     - Rzeczywiście, jesteś.
     - Och dziadku, proszę.
     - Jesteś za mały.
     - Opowiesz mi ten dowcip?
     - Kiedy będziesz starszy. - Och, dziadku.
     - Kiedy będziesz starszy. Taki jak Karen i Lauren.
     - No dobrze - zgodził się Tommy niechętnie. - No więc co się stało?
     - Słyszeliśmy ten dowcip chyba z milion razy, tyle razy, ile mieliśmy stracha. Ale najdziwniejsze, że zawsze nas rozśmieszał. Mimo że znaliśmy jego sens, znaliśmy go słowo po słowie, zawsze nas rozśmieszał. A przecież nie był to dowcip szczególnie wysokich lotów. Z jakichś jednak powodów, nie wiem z jakich, ale myślę, że miały one coś wspólnego z napięciem, w jakim trwaliśmy, sprawiał, że cały pluton wybuchał głośnym rechotem...
     No więc, było około trzeciej nad ranem i większość plutonu próbowała spać, tylko Jerry i ja, i jeszcze kilku chłopaków, którzy byli na warcie, trwaliśmy w stałym napięciu, ponieważ cały czas wydawało się, że dżungla wokół nas wciąż się rusza bez względu na to, która była godzina, i naprawdę trudno było zgadnąć, czy były to odgłosy wydawane przez zwierza czy przez ludzi. Było gorąco, byliśmy zmęczeni i nagle usłyszałem, jak tuż obok Jersey Jerry zaczyna opowiadać swój dowcip. Jestem zły, przerażony, próbuję go uciszyć, ale on nie daje za wygraną i opowiada dalej, i wreszcie zaczynam się śmiać. Nie za głośno, tylko trochę. Ale budzi to człowieka śpiącego obok mnie, który odwraca się i pyta: "Co jest?" - a ja odpowiadam: "Jerry znów opowiada kawał". Ten najpierw jęknął, ale ponieważ znał dowcip na pamięć, jak i pozostali, też zaczął się śmiać. Wtedy obudził się porucznik i paru innych. I w ciągu kilku sekund nikt już nie spał, wszyscy byli wściekli na Jersey Jerry'ego za to, że ich obudził, i wtedy usłyszałem coś z przodu plutonu, jakiś obcy odgłos.
     - Co to było?
     - Okazało się, że to był oddział nieprzyjaciela, który czaił się tuż przed naszymi pozycjami.
     - I co się stało?
     - Stoczyliśmy walkę i wygraliśmy.
     - Naprawdę?
     - Naprawdę.
     - Była strzelanina i tak dalej?
     - Tak. Wezwaliśmy artylerię na pomoc, tak więc dookoła rozlegały się wybuchy. Jakbyśmy znaleźli się w samym środku fajerwerków z okazji 4 lipca: Było przerażająco, ale i pięknie zarazem.
     - Czy zastrzeliłeś kogoś?
     - I tak, i nie.
     - To znaczy?
     - Było ciemno, więc niewiele było widać. Strzelałem z karabinu jak wszyscy inni, ale nie wiem, czy kogoś trafiłem. Nie w tym jednak rzecz. Chodzi o to, że gdybyśmy nie obudzili się wszyscy z powodu tego dowcipu, moglibyśmy zostać zaskoczeni i być może nie zwyciężylibyśmy w tej walce.
     - No tak. A co się stało potem?
     - Rano toczyła się wielka bitwa. Ale to już inna historia. Ale muszę powiedzieć jedno. Po tej nocy wprowadziliśmy pewien zwyczaj: Jerry Jersey zawsze opowiadał swój dowcip, kiedy zaczynało być kiepsko. Był jakby receptą na szczęście, ponieważ tamtej nocy uratował nam wszystkim życie.
     - Coś jakby magiczne zaklęcie? - Tak.
     - Może i my coś takiego wymyślimy?
     - Świetnie, spróbujmy.
     Nagle przykre wspomnienie nawiedziło sędziego Pearsona. Magiczne zaklęcie zawiodło. Przypomniał sobie, jak miesiąc później, na innej wyspie, zostawiał za sobą ciało przyjaciela, który został trafiony przez snajpera w czoło. Sędzia pamiętał, jakich uczuć doznawał potem na widok ludzi zabitych pojedynczym strzałem albo odłamkiem szrapnela. W dziwny sposób wolał widzieć ludzi, których ciała były poszarpane, rozdarte potężnymi wybuchami, poszatkowane serią z automatu, porozrywane przez miny. To tak, jakby ich śmierć była mniej przypadkowa, mniej nietypowa. Gdyby Jersey Jerry schował głowę ułamek sekundy wcześniej, pozostałby wśród żywych. W walce, gdy mordercze odłamki metalu śmigają w powietrzu, śmierć jest jakby logiczna i zrozumiała. Jak można oczekiwać, że przetrwa się burzę ogniową! Ale nie mógł znieść myśli, że ktoś powoli kieruje lufę karabinu prosto w czyjeś serce lub głowę i bez skrupułów kradnie mu życie.
     Jednakże mimo jego śmierci, nadal opowiadaliśmy sobie ten dowcip. I chyba to nam pomagało, choćby w małym stopniu.
     - Dziadku, posłuchaj zgadywanki, której nauczyłem się w szkole. Co to jest: rano chodzi na czterech nogach, w południe na dwóch, a wieczorem na trzech?
     Sędzia Pearson znał odpowiedź, chociaż od wielu, wielu lat nie słyszał tej zagadki.
     - No nie wiem, może jakiś robak?
     - Człowiek! - zawołał chłopiec. - Kiedy jest niemowlakiem, chodzi na czworakach, gdy jest trochę starszy - na dwóch nogach, a jak już jest całkiem stary, bardziej niż ty, dziadku, pomaga sobie laską. I to jest ta trzecia noga.
     Sędzia Pearson roześmiał się.
     - Świetna zagadka - powiedział.
     - Czy moglibyśmy zrobić z niej magiczny dowcip? - zapytał chłopiec.
     - Będziemy po prostu mówić: opowiedz zagadkę o chodzeniu i zaraz będziemy wiedzieć, o co chodzi. Co o tym myślisz?
     - Zagadka o chodzeniu. Dobrze.
     Tommy wyciągnął rękę i ujął dłoń dziadka. W sposób żartobliwie uroczysty wymienili uściski.
     - Myślisz, że będzie miała czarodziejską moc? - zapytał.
     - Dlaczego nie?
     - No właśnie - powiedział Tommy stanowczym głosem - dlaczego, do diabła, nie?
     - Tommy! Kto tak...
     - Ojej, tata tak mówi, kiedy go trochę ponosi i chce wydawać się taki zdecydowany i niezadowolony, na przykład: "Tommy, dlaczego, do diabla, nie idziesz do łazienki?", albo coś w tym rodzaju.
     Sędzia wybuchnął śmiechem, słysząc jak świetnie chłopiec naśladuje głos ojca. Zapominamy czasami, że w domu wychowujemy małe lusterka, w których wszystko jest dokładnie widoczne.
     Tommy podniósł się i uśmiechnął do dziadka.
     - Wiesz, cały dzień myślę o czymś. Pierwszy raz w życiu przez cały czas, to znaczy w ciągu całego dnia, nie udało mi się ani przez chwilę popatrzeć na niebo. I zupełnie nie wiem, jak jest na dworze. Nawet wtedy, kiedy byłem chory w domu, było tam okno. I nawet jak poszedłem do szpitala na badania, też coś wiedziałem. Mogłem popatrzeć przez szybę i już wiedziałem jaki jest dzień i w co bym się bawił na podwórku. A tutaj nie mam pojęcia, czy pada deszcz, czy śnieg, czy jest wiatr, czy świeci słońce, a może zrobiło się cieplej i mógłbym wyjść na boisko szkolne w samym swetrze. Nie wiemy kompletnie nic i nie daje mi to spokoju. Zupełnie jakbyśmy byli w więzieniu.
     Sędzia wstał i stanął obok chłopca. Więzienie, pomyślał. Dziwna myśl zaczęła w nim kiełkować.
     - No cóż, spróbujmy to odgadnąć, dobrze? - odpowiedział, chociaż cały czas przeżuwał to, co usłyszał od wnuka.
     - Dobrze, ale jak?
     - Gdyby padało, to słychać byłoby jak krople deszczu uderzają w dach i spływają rynnami. Rynny muszą być tuż przy strychu, gdzieś tu obok, więc chyba deszcz możemy wykluczyć.
     - No tak. Nie pada. A śnieg?
     - Dobre pytanie. Gdyby padał śnieg moglibyśmy sprawdzić, czy leży na dachu. Chodź, podniosę cię, dotkniesz dachu i powiesz, czy jest bardzo zimny.
     W tym przypadku sędzia nie był pewny, czy ma rację, ale podsadził wnuka, żeby ten mógł ręką dotknąć sufitu.
     - Jest zimny - stwierdził Tommy - ale nie za bardzo.
     - A więc?
     - Nie ma śniegu - zdecydował chłopiec.
     Sędzia postawił dziecko na podłodze i Tommy podszedł do miejsca po oknie w ścianie. Przystawił ucho i nasłuchiwał przez kilka sekund. Potem wzdrygnął się.
     - Dosyć zimno. I słyszę wiatr.
     - Pewnie temperatura nadal spada.
     - A niebo? Czyste czy zachmurzone?
     - Tu mi zabiłeś klina - odparł sędzia Pearson. - Czasami wiatr rozwiewa chmury, a czasami wieje tak silnie, że spędza chmury do siebie.
     Tommy znowu się wzdrygnął.
     - Myślę, że niebo jest zachmurzone, że nad głową zebrały się ciężkie, szare chmury, i że wszyscy włożyli do szkoły i do pracy zimowe buty, bo obawiają się, że może spaść śnieg. W zimnym powietrzu czuje się wilgoć, tak jak wtedy, gdy przeniknęła ciebie, zanim jeszcze zaczęło się to wszystko.
     - W ubiegłym roku piętnaście centymetrów śniegu spadło już dwa tygodnie przed Świętem Dziękczynienia, pamiętasz?
     - A na Boże Narodzenie zjeżdżaliśmy na sankach koło farmy Jonesa.
     - Tak więc zanosi się na prawdziwą zimę.
     - Mam nadzieję - odrzekł Tommy. - W tym roku na gimnastyce mam zamiar grać w hokeja na lodzie.
     Sędzia odwrócił się. W tym roku, pomyślał. Owładnęło nim pragnienie, by ukryć się przed rzeczywistością, ale usiadł i patrzył, jak Tommy podchodzi do słabszej części ściany. Chłopiec dotknął ostrożnie drewna, przyciskając dłoń do desek.
     - Dziadku - powiedział Tommy - myślę, że powinniśmy zacząć myśleć, jak się stąd wydostać. Może bym tak spróbował poskrobać gwoździem wokół nich, jak sam mówiłeś. Miałbym coś do roboty.
     Sędzia Pearson napotkał pytający wzrok chłopca i pomyślał nagle: Dlaczego, do diabła, nie? Wstał i powiedział:
     - Cholera, Tommy, siedzimy tak już za długo. Spróbujmy. - Podszedł do ściany, ukląkł, żeby przyjrzeć się dokładnie temu miejscu. - Dobra - dodał. - Zaczynamy. Tylko cichutko.
     Kiedy jednak odwrócił się, by wyjąć gwoźdź z kryjówki, usłyszał w korytarzu na zewnątrz zbliżające się kroki.
     - Tommy, na łóżko! - wyszeptał pośpiesznie. Ale w głowie kłębiła mu się już inna myśl: Zamknęła nas w tym więzieniu z pełną premedytacją. Powiedziała nam też, bez zastanawiania się, jak mamy postępować. A co zrobiła ona? Już pierwszego dnia zabiła strażnika. Uknuła w najdrobniejszych szczegółach, co ma zamiar zrobić. Natomiast nie zrobiła tego, co ja: siedziałem i użalałem się nad sobą.
     Tommy rzucił się na swoje miejsce i sędzia zrobił to samo, zanim otworzyły się drzwi i weszła Olivia Barrow. W ręku miała mały magnetofon.
     - Halo, panowie - odezwała się dziarsko. - Widzę, że się nie nudzicie. Sędzia tylko na nią popatrzył. Zauważył, że Tommy zmarszczył brwi zamiast okazać strach.
     - Podczas osiemnastu lat moich wakacji opłacanych przez rząd spędziłam dokładnie sześćset trzydzieści sześć dni w miejscu, nazywanym administracyjnym odosobnieniem, co jest biurokratyczną nazwą czegoś, co każdy amator filmów z Jimmym Cagneyem zna jako "Dziurę". Nie było ono w najmniejszym stopniu, sędzio, tak miłe jak to, ale myślę, że orientujesz się, co mam na myśli.
     - I cóż z tego? - zapytał sędzia z gniewem.
     - Muszę tylko ukraść mały kawałek ciebie, sędzio. No i kawałeczek chłopca...
     - Nie ma mowy - przerwał sędzia.
     Zamilkła i pozwoliła, by cisza narastała przez chwilę.
     - Pamiętasz, sędzio, porwanie Getty'ego? Wnuka miliardera? To było niedawno, prawda? W każdym razie, zaczęto się zastanawiać, czy kidnaperzy mówią prawdę. Spotkali się ze zdecydowaną odmową ze strony tych starych skner, którym zrobiło się żal szmalu. Bardzo złe posunięcie. Kiepski interes, od początku do końca. Tak więc porywacze musieli zademonstrować w sposób dość dosadny szczerość swoich słów. Pamiętasz?
     Pearson odniósł wrażenie, jakby ktoś go uderzył w splot słoneczny. Przed oczami ujrzał obrazy z wieczornych wiadomości i z gazet, wszystkie o tej samej potwornej wiadomości: Kidnaperzy ucięli chłopcu ucho i przesłali je hardemu miliarderowi.
     Sędzia poczuł, jak wszystkie mięśnie napinają się i ogarnia go fala gniewu. Dosyć już, pomyślał. Nie pozwolę, żeby nam tak groziła. Już nie.
     Uświadomił sobie, że stoi przed nią starając się zasłonić Tommy'ego.
     - Nie dotkniesz nas - wycedził głosem zimnym, spokojnym. Olivia odchyliła się nieco do tyłu.
     - Nie wydawaj mi rozkazów - powiedziała.
     - Nie dotkniesz go.
     - Kim ty jesteś, że mówisz mi, co mam robić?
     Gwałtownym ruchem przystawiła rewolwer do twarzy sędziego. Nie poruszył się. Wydawał się nie zauważać broni.
     - Nie dotkniesz go - powtórzył.
     Przez moment oboje stali nieruchomo. Sędzia zdawał sobie sprawę z tego, że lufa dotyka jego twarzy, a Olivia trzyma palec na spuście. Po chwili opuściła broń.
     - No, sędzio, jesteś nieugięty, i to bardzo. Dobre przedstawienie. - Cofnęła się dwa kroki. A następnie kpiąco klasnęła w dłonie. - Świetne przedstawienie jak na kogoś na straconych pozycjach. Podziwiam wolę i determinację, sędzio. To chyba zresztą jedyne, co podziwiam. - I dodała z dziwnym uśmieszkiem: - Może mamy więcej wspólnego, niż myślisz.
     Sędzia poczuł nagle, że napięcie go opuszcza, jednak nadal wpatrywał się w nią przymrużonymi oczami. - Tak - powiedział. - Teraz chyba poznaliśmy się trochę lepiej, nieprawdaż?
     Wstrzymała się od komentarza, tylko powoli pokiwała głową.
     - Niemniej jednak - podjęła - potrzebuję czegoś od ciebie. I tym razem mi nie odmówisz. Nawet cię grzecznie poproszę... Proszę. Ślicznie proszę.
     Próbowała go zmylić sarkastycznym tonem, ale po raz pierwszy nie udało się jej to. Sędziemu przez chwilę wydawało się, że w jej oczach dostrzegł błysk złości zabarwiony zwątpieniem. Jednak cień ten zniknął równie szybko, jak się pojawił i zastąpiła go determinacja, czego mógł się w końcu spodziewać.
     Sędzia spojrzał na magnetofon w jej ręku i wrócił mu młodzieńczy wigor, sprzed czterdziestu lat, kiedy wraz z przyjaciółmi czekał w dżungli na nadejście świtu i zwodniczego poczucia bezpieczeństwa. Ciapa, nie cipa, tępaku. Powtórzył sobie w myślach dowcip i od razu poczuł się silniejszy i bardziej czujny, tak jak owej strasznej, lepkiej nocy przed laty.
     Megan zawołała Karen i Lauren:
     - Dziewczynki, chodźcie tu!
     W ciągu sekundy znalazły się przy niej, wyrzucając z siebie z niepokojem:
     - Coś się stało? O co chodzi? Megan pokręciła przecząco głową.
     - Nie, tylko mam ochotę na łyk świeżego powietrza. Wy chyba też. Zdejmę słuchawkę z widełek i wyjdziemy razem na zewnątrz na parę minut. Weźcie płaszcze.
     Bliźniaczki zgodnie pokiwały głowami i zaczęły narzucać zimowe okrycia. Megan spojrzała na nie i przez chwilę uderzyło ją, jak odmienna jest jej miłość do nich, chociaż zawsze w jej myślach występują razem. Karen ma w sobie tak wiele ze stanowczości ojca, ma jego zimne, oceniające wszystko oczy. A Lauren jest bardziej uczuciowa, bardziej skłonna do fantazjowania i przygód. Trochę jak ja. Skinęła na dziewczęta.
     - Chodźcie, musimy coś zobaczyć. Ruszyły za nią, zaciekawione.
     Ostatnie blaski dnia znikały z ciemnoszarego nieba. Chłód nocy przeniknął Megan na wskroś. Odsunęła od siebie to nieprzyjemne uczucie i zobaczyła, że bliźniaczki szczelniej otulają się płaszczami. Przeszła parę kroków ścieżką, przystanęła na chodniku, odwróciła się i spojrzała na dom.
     - Jak długo już tu mieszkamy? - zapytała.
     - Mamo! Daj spokój, przecież wiesz sama - rzuciła bez namysłu Lauren.
     - Osiem lat. Zaraz potem, jak urodził się Tommy, pamiętasz? - odparła Karen. - Pamiętam jak na początku wszystko było tu nie tak, a dom wydawał się nam za duży.
     - A pierwszej zimy wysiadło ogrzewanie i pewnej nocy omal nie zamarzliśmy na śmierć. Brrr, nigdy tego nie zapomnę - dodała Lauren szybko - bo Karen wyglądała jak Marsjanka ze skarpetkami na rękach i w tym idiotycznym czerwonym kapeluszu. W schowku na dole było za mało miejsca by zmieściły się wszystkie nasze zimowe okrycia, a odbiór telewizji był tak nędzny, że nie mogliśmy oglądać naszych ulubionych programów. Teraz wszystko jest w porządku dzięki telewizji kablowej, ale wtedy, kiedy się tu wprowadziliśmy, można było zwariować.
     - Czy wiecie dlaczego tak ten dom kocham? - zapytała Megan.
     - Z powodu okolicy? - spróbowała zgadnąć Lauren.
     - Są tu dobre szkoły - próbowała odgadnąć Karen.
     - Nie - odparła Megan. - Ponieważ to jest pierwszy dom naprawdę mój. Kiedy przyszłyście na świat, mieszkaliśmy z dziadkiem i babcią. Potem wynajmowaliśmy dom w Belchertown, a jeszcze później kupiliśmy wiejski dom w South Deerfield, zresztą tylko dlatego, że Duncan mógł go nabyć na dogodnych warunkach. Ale ja nienawidziłam tych miejsc, ponieważ wcale mi się nie podobały. A ten dom tak. Wiem, że z początku nie wszystko tu było jak trzeba, ale zawsze czułam, że to jest nasz dom, bardziej niż jakiekolwiek inne miejsce. I właśnie tutaj wy dorastałyście. Tu rósł Tommy, i tu toczył swoje walki. Bo w tym właśnie miejscu Duncan i ja stanowiliśmy prawdziwy dom. Pamiętacie pierwsze Boże Narodzenie po śmierci babci? Kiedy zamiast my do dziadka, on przyjechał do nas? Obie dziewczynki skinęły głowami.
     - Bardzo chciało mi się wtedy płakać. Nawet nie dlatego, że moja mama odeszła, co oczywiście było smutne i okropne, przez co czułam się taka samotna, i tak bardzo za nią tęskniłam, ale dlatego, że wtedy właśnie przestałam być czyimś dzieckiem i zaczęłam być sobą. Ona by to zrozumiała. Wy może jeszcze teraz tego nie rozumiecie, ale na pewno przyjdzie taki moment. To nie jest nic złego mieć swoje własne życie, polegać na sobie samym. Ale czasami bardzo trudno jest dojść do tego.
     - Chodzi o to, co przydarzyło się tobie i tacie? - zapytała Karen. - Wtedy, w latach sześćdziesiątych?
     - Tak jakby. Szukaliśmy czegoś. Jak wszyscy. Ale musiało upłynąć dużo czasu, zanim to zrozumiałam.
     Megan pomyślała o napisach o pokoju, o długich włosach, paleniu amerykańskich flag, dżinsowych dzwonach i postrzępionych skórzanych kamizelkach. Rewolucyjne melodie dźwięczały w jej głowie razem z dudnieniem i brzękiem gitar. Columbia. Berkeley. Haight. Lato miłości. Generacja Woodstocku, potem Altamontu i Kent State. Zwalić mur. Czuła przyspieszone bicie serca.
     - To, co robiliśmy, nie było złe - powiedziała. - Teraz może wydawać się takie, ale wtedy nie było złe. Nie... - Przerwała, lecz po chwili mówiła dalej. - Oczywiście, rabowanie zawsze jest złe, ale wtedy nie patrzyliśmy na to w ten sposób. Zresztą wydawało się to mniejszym złem w porównaniu z tym wszystkim, co działo się na świecie każdego dnia.
     - A czy wy zmieniliście się? - zapytała Lauren.
     - Cóż, i tak, i nie. Świat się zmienił. I my razem z nim. To tak jakby cały świat chciał zapomnieć o tym wszystkim, co działo się wtedy, a i nam chyba zależało, żeby o tym zapomniano. Może to zresztą było błędem. Może powinno się pamiętać o tym, czym wtedy się tak przejmowaliśmy. Ale tamte czasy były pełne napięcia, świat nie mógłby wytrzymać tego zbyt długo. Wszystko powoli wyciszyło się, ustatkowało.
     - A Olivia, ona przecież nie zmieniła się? - zapytała Lauren.
     - No tak.
     - Czy mogłaby? - zastanawiała się Karen. - Była w więzieniu. Mogła tylko widzieć, jak zmienia się samo więzienie. Ale nie ona.
     - Tak, to prawda - odparła Megan łagodnie.
     - I pewnie dlatego tak nas nienawidzi - podsumowała Lauren.
     Megan pokiwała głową jakby chciała coś powiedzieć, lecz zamilkła ze wzrokiem utkwionym w niebo. Patrzyła na księżyc wiszący nad drzewami, rzucający blade światło przez nagie gałęzie.
     - W roku, w którym urodziłyście się, w 1969, pierwszy człowiek wylądował na Księżycu. Dla was to pewnie nie jest takie istotne, wyrastałyście razem z promami kosmicznymi itd. Ale dla Duncana i dla mnie było to chyba coś więcej, niż można by się spodziewać. Wyrastaliśmy razem z bombami atomowymi i nowoczesna technologia była czymś, do czego przywykliśmy. Ale pamiętam, jak siedzieliśmy razem z babcią i dziadkiem, kołysząc was obie na rękach, i oglądaliśmy telewizję. Najbardziej niezwykłe było nie to, że człowiek wylądował na księżycu, ale wyraz twarzy waszych dziadków, wpatrujących się w ekran w osłupieniu. Mówili później, że to dlatego, że wtedy, kiedy się urodzili, w latach dwudziestych, nowoczesna technologia to było coś nowego. Oni byli dziećmi czasów kryzysu. Dopiero niedawno wynaleziono samolot. Wychowywali się na Bucku Rogersie i nie sądzili, że mogą kiedykolwiek zobaczyć, jak człowiek zdobywa inny świat. To była domena fantastyki naukowej. - Spojrzała znowu na dom. - W tym mieście wyrastałam. Tak jak wy i Tommy. To jest nasze miejsce, na zawsze. Nawet jeśli wy obie i Tommy dorośniecie, wyprowadzicie się stąd, zawsze będziecie mogli tu wrócić i czuć się jak w domu. Normalnie. Bez względu na to, jak bardzo by się tu zmieniło i jak zmienilibyście się wy.
     - Mamo - zaczęła Lauren tonem trochę spłoszonym - mówisz jak Scarlett O'Hara.
     Karen stłumiła chichot i dodała:
     - Albo Judy Garland w Czarodzieju z Oz. Nie ma takiego miejsca jak...
     Megan popatrzyła na dziewczęta, zobaczyła jak wymieniają krótkie spojrzenie i też uśmiechnęła się do siebie. Widocznie pomyślały, że jestem niespełna rozumu. To napięcie tak na mnie działa, że jestem już niemal u kresu wytrzymałości. A może mają rację.
     Wzdrygnęła się i odsunęła od siebie głupie myśli. Lodowate powietrze wypełniło jej płuca i przeniknęło całe ciało.
     Przypomniała sobie, jak ojciec, kiedy miała dziesięć lat, wziął ją na biwak wśród lasów w Maine. W pewnym momencie razem z matką oddaliły się od kempingu, zbierając jagody. Kiedy przedzierały się przez jeżyny, zauważyły nagle w odległości dwudziestu paru metrów czarną niedźwiedzicę z dwojgiem małych. Zwierzę zastygło w bezruchu patrząc prosto na nią i na matkę. I tak dwie rodziny wpatrywały się przez chwilę w siebie... A potem niedźwiedzie oddaliły się, bez pośpiechu i przestrachu. Przypomniała sobie, jak ojciec ostrzegał je później, żeby nigdy nie zbliżały się do niedźwiedzicy z małymi, ponieważ może nagle zaatakować i zrobić się niebezpieczna. I jak matka odparła łagodnie i rzeczowo: "I ja również".
     Megan spojrzała na bliźniaczki i rzekła:
     - Muszę wam coś powiedzieć. Nie stracimy go. I nie stracimy naszej rodziny. Nie pozwolę na to.
     - Ależ mamo! - wykrzyknęła Lauren. - Oczywiście, że nie.
     - Nie martw się, mamo - zawtórowała Karen. - Na pewno tak się nie stanie. Nikt z nas na to nie pozwoli.
     - Wiesz co, mamo - odezwała się Lauren - nasze życie jest całkiem fajne. Wszystko w nim jest jak trzeba. A wy oboje robicie wszystko, żeby tak było. Naprawdę staracie się.
     - Dlaczego mielibyśmy czuć się winni? - dodała Karen.
     - No właśnie - powiedziała Megan. I nagle mocno objęła dziewczynki ramionami. Zauważyła, że po raz pierwszy oczy Lauren zaszkliły się lekko, a Karen zacisnęła zęby. Dostrzegła jak starsza córka ścisnęła siostrę za ramię, jakby chciała jej powiedzieć, żeby dała spokój i wzięła się w garść. Moja córka - sierżant. I moja córka - poetka. Zobaczyła, że Lauren usztywniła się i kiwnęła głową, ale w tej króciutkiej chwili żar płynący od dziewczynek odegnał chłód wieczoru.
     Jej serce wypełniła niewypowiedziana duma. Objęła córki i tak we trzy, splecione, skierowały się do domu, połączone kiełkującym uczuciem buntu.
     Duncan siedział przy biurku wpatrzony w listę spraw do załatwienia. Jestem człowiekiem dobrze zorganizowanym, pomyślał. Nawet kiedy przychodzi mi działać w desperacji, zawsze przygotowuję sobie listę spraw, bardzo szczegółowo. Być przygotowanym. Uśmiechnął się. Byłem dobrym skautem, dowódcą patrolu. Zdobyłem Gwiazdę. A ile odznak? Niemało. Za węzły i wiosłowanie, i sygnalizację, i za sprawność leśnika. Pokręcił głową na to wspomnienie. To były jedyne medale, na jakie kiedykolwiek zasłużyłem. Znowu spojrzał na listę. Czy za napad na bank też dostałbym odznakę? Uśmiechnął się. Może tym razem. Bo z pewnością nie wtedy.
     Lista była napisana na żółtej kartce z bloczku i zaczynała się nagłówkiem: WEWNĄTRZ BANKU, pod którym widniały podtytuły: SYSTEM ALARMOWY, SKARBIEC, AUTOMATYCZNY KASJER oraz DEZINFORMACJA. Pod spodem nabazgrał ostrzeżenie: Zniszczyć kartkę. Zniszczyć sześć następnych kartek. Pamiętał, że FBI ma specjalne spektrografy, które potrafią odczytać ślady po długopisie na czystych kartkach pod jego listą. Potrafię sporządzić dobrą listę, ocenił.
     Tak było wtedy, kiedy rodzina wybierała się na wakacje. Zawsze do jego obowiązków należało przypilnować, by torba z butami, skarpetami i dodatkowymi swetrami była przygotowana, a sok i krakersy dla dzieci znajdowały się pod ręką. On był odpowiedzialny za opłacenie rachunków w terminie, a w sobotnie przedpołudnia on wyruszał na zakupy, żeby uzupełnić domowe zapasy. Zastanawiał się, dlaczego te przygotowania sprawiają mu tyle satysfakcji. Zawsze wiedział, jaka jest prognoza pogody, czy jakieś zaproszenie wymaga włożenia marynarki i krawatu, czy dżinsów i sportowej koszuli. A jeśli spadł deszcz a on nie miał spakowanych płaszczy przeciwdeszczowych, zawsze wywoływało to u żony i dzieci ogromne zdumienie.
     Znów spojrzał na papier. Przez głowę przemknęła mu gorzka myśl: powinienem zaplanować także tę pieprzoną robotę w Lodi. Powinienem przewidzieć reakcję konwojentów. Zaplanować różne warianty i przez parę tygodni prowadzić obserwację banku. W końcu udałoby się i nikt z nas nie wpakowałby się w to bagno.
     Duncan wstrzymał tok myśli, kiedy uświadomił sobie, w jakim kierunku zmierzają: otóż on przygotowałby ten cholerny skok lepiej niż Olivia.
     Wstał, podszedł do drzwi i wyjrzał z gabinetu. Główna hala była pełna świateł i ruchu. Pracownicy wykonywali ostatnie czynności przed wyjściem. Kasjerzy liczyli wpływy, sortowali przekazy i czeki. Wszystko szło swoim torem, tak jak lubią bankierzy, pomyślał.
     Zobaczył, że jeden z wicedyrektorów udał się w stronę automatycznych okienek. Dobrze wiedział po co. Otworzy każde z tylnych drzwiczek i sprawdzi, czy jest wystarczająca na całą noc ilość gotówki. Ten sam człowiek zrobi dokładnie to samo następnego dnia, tym razem, żeby upewnić się, że automaty są pełne. W hallu było ich cztery. Każdy zawierał dwadzieścia pięć tysięcy dolarów w banknotach dziesiecio- i dwudziestodolarowych. Podczas niektórych weekendów, na przykład w wolne dni w którymś z college'ów, w Święto Pracy, albo Columbus Day połowę tej sumy stanowiły transakcje od dwudziestu do dwustu dolarów.
     Ale nie w ten weekend, pomyślał.
     Zaobserwował, że wicedyrektor wrócił z korytarza i wszedł do gabinetu prezesa. Znajdowała się tam szuflada, w której trzymano klucze. Prawie każdy w banku wiedział, że w biurze są zapasowe klucze, i to była perełka w planach Duncana. Tak jak i każdy w banku wiedział, jak się nimi posługiwać, gdzie jest wyłącznik systemu alarmowego, gdzie trzymane są główne klucze. Stanowimy wąski krąg towarzyski. Dlatego tak łatwo nas wykorzystać.
     Tutejszy system bezpieczeństwa ma za zadanie zapobiec trzem rzeczom: włamaniu się do systemu komputerowego z zewnątrz i od środka; włamaniu się do banku przez osobę obcą po wyjściu pracowników; wtargnięciu napastnika - szaleńca z bronią w ręku przez frontowe drzwi.
     Pamiętał jak wyżsi urzędnicy banku omawiali te sprawy ze specjalistami od zabezpieczeń, którzy mieli instalować alarmy i zaprogramować komputery tak, by rozpoznawały najpospolitsze rodzaje oszustw. Było to wielkie ustępstwo wobec instynktów złodziejskich istniejących u każdego, z dyrektorami banku włącznie. Tego, że ktoś, kto dobrze zna bank, może go obrabować, jak na przykład Jesse James albo Willie Sutton, nie brano w ogóle pod uwagę.
     Wrócił do swojej listy i dokładnie ją przejrzał. Dodał kolejny punkt: UBRANIE. A pod spodem napisał: Rękawiczki. Tenisówki. Dżinsy. Bluza dresowa. Kupić w hali targowej.
     Do drzwi zapukała sekretarka, po czym weszła do środka. Nawet nie próbował ukryć listy. Zamiast tego wziął ją w rękę, stuknął w nią ołówkiem, oparł się wygodnie w fotelu, tak że nie mogła widzieć, co napisał na kartce.
     - Panie Richards, już skończyłam. Czy mogę coś dla pana zrobić przed wyjściem?
     - Dzięki, Doris, ja też za minutę wychodzę.
     - Czy czuje się pan lepiej?
     - Nie, nie bardzo. To przypływa i odchodzi. Pewnie jakiś wirus. Przez cały dzień miałem trochę gorączki.
     - Powinien pan zostać w domu.
     - Jutro jest piątek, może wyjdę wcześniej i spędzę weekend w łóżku.
     - Nie brzmi to zbyt wesoło.
     - Wiesz, Doris, kiedy już będziesz w moim wieku, nie będziesz traktować weekendów wyłącznie jako czasu na rozrywkę, ale także jako okazję do zregenerowania sił.
     - Och, panie Richards, nie jest pan jeszcze stary...
     - Dziękuję, Doris. Pochlebstwa zawsze pomagają piąć się w górę w tej organizacji.
     Roześmiała się, pokiwała ręką i wyszła.
     Czy naprawdę jestem stary, zastanowił się Duncan. Bliżej mi do końca, czy do początku? Pomyślał o własnych rodzicach; kiedy się urodził, byli już starzy, i jeszcze starsi, kiedy wychowywał się samotnie w tym cichym, jakby uśpionym domu. Oni zawsze byli znużeni i spowolnieni przez życie. Spróbował przypomnieć sobie jakąś chwilę niepohamowanego szczęścia, dziecięcą radość i żywiołowość podczas Gwiazdki albo beztroskie przebudzenie w dzień urodzin, ale nie zdołał. Był to dom, w którym wszystko zawsze stało na swoim miejscu, każda czynność była dokładnie zaplanowana. I to wyniosłem stamtąd. Stałem się człowiekiem cyferek. Czy nienawidziłem tego?, zapytał sam siebie. Czy to właśnie dlatego pociągnęła mnie spontaniczność rewolucji? Olivia zawsze wibrowała życiem. Chwytała idee i czyny, ugniatała je razem w dłoniach w rodzaj łatwo palnej masy. Retoryka, entuzjazm, walka; pamiętał jak upajające były te czasy. Wtedy czuł, że żyje.
     Zawahał się i pomyślał: Ale byłem też przerażony.
     Wyjrzał przez okno na zewnątrz i zobaczył, że kilka pracownic banku idzie chodnikiem w kierunku parkingu. Z czegoś się śmiały, ale szły szybko, otulając się płaszczami. Zastanawiał się, co je tak rozbawiło. Minęły pierwszy szereg samochodów, stojących na miejscach zarezerwowanych dla wyższych urzędników banku, w tym i dla niego. Poczuł skurcz w żołądku, gdy zdał sobie sprawę z pewnego przeoczenia. Natychmiast chwycił kartkę i dopisał: SAMOCHÓD.
     Kiedy wyjrzał ponownie, grupki już nie było. Fioletowoniebieskie światło lampy ulicznej rozpraszało ciemność.
     Nagle uświadomił sobie, jak wiele zawdzięcza własnej młodości. Mógłbym stać się tak samo drętwy, stateczny i nudny jak moi rodzice, a jednak tak się nie stało, i były po temu powody. Po prostu zamieniłem rewolucję idei na rewolucję odpowiedzialności.
     A teraz, czy jestem już stary? Czy wciąż pamiętam, jak się walczy?
     Nie znał odpowiedzi na to pytanie, ale był zupełnie pewien, że pozna ją podczas najbliższych dni.
     
     Megan, Karen i Lauren zdjęły płaszcze i udały się do kuchni. Dziewczęta narzekały, że jest zimno, zastanawiały się, czy wkrótce spadnie śnieg. Postanowiły napić się gorącej czekolady. Megan poczuła ukłucie w serce, kiedy pomyślała, że Tommy tak lubi ten napój. Przystanęła by sprawdzić, że słuchawka leży na miejscu, na wypadek gdyby Duncan zechciał zadzwonić. Zerknęła na zegarek i zorientowała się, że wkrótce będzie w domu. Próbowała odprężyć się, ale nie mogła.
     Tommy powinien być tutaj, pomyślała. Już od tylu godzin nie mogę go przytulić.
     - Mamo! Chcesz filiżankę? - zawołała Lauren.
     - Jest pyszna - dodała Karen.
     Megan nie była pewna, jak zabrzmi jej głos, ale przełknęła ślinę i odparła:
     - Jasne. Czemu nie?
     W momencie kiedy Karen podawała matce czekoladę, zabrzęczał telefon.
     - To nasza linia - uprzedziła Karen. - Ja odbiorę.
     Podeszła do aparatu ściennego, przycisnęła guzik i podniosła słuchawkę.
     - Halo - odezwała się. - Tu Lauren.
     - A gdzie jest twoja równie piękna siostra? - zapytała Olivia Barrow bez żadnego wstępu.
     Przez moment Lauren nie mogła złapać oddechu. Wiedziała, kto to jest, ale zmusiła się, żeby odpowiedzieć.
     - Jest tu obok. Przepraszam, kto mówi?
     Megan zobaczyła, że twarz córki nagle pobladła i upuściła filiżankę. Brzęk szkła/jednak zginął w nagłym zamęcie uczuć. Czekolada rozlała się na podłodze, nikt jednak nie zwrócił na to uwagi.
     Karen wahała się przez chwilę, ręka z filiżanką zastygła w połowie drogi między stolikiem a ustami, po chwili szepnęła do Lauren: - Idę! - i rzuciła się do korytarza, chwytając słuchawkę z widełek.
     - Kto mówi? - rzuciła ostro.
     - Ach - odezwała Olivia. - Jakbym słyszała głos twojego ojca. Jego ton, jego modulację. Czy i pod innymi względami też jesteś do niego podobna?
     Karen nie odpowiedziała, pokiwała tylko głową.
     - Czego pani od nas chce? - zapytała Lauren. Ze wszystkich sił próbowała opanować drżenie głosu. Błędnym wzrokiem popatrzyła na matkę, potem na siostrę.
     - Chciałam tylko usłyszeć wasze głosy - odparła Olivia. - Musiałam wiedzieć, jak brzmią.
     Karen nie była w stanie dłużej kontrolować się.
     - Masz ich oddać! - Była bliska krzyku. Jej głos był o oktawę wyższy niż zazwyczaj. - Chcemy, żeby tu byli. Chcemy, żeby tu byli.
     Olivia roześmiała się.
     - Wszystko w swoim czasie, dziecinko. W swoim czasie. Czyż nie tak powinna powiedzieć zła czarownica?
     Słysząc siłę w donośnym żądaniu córki Megan poczuła, że ogarnia ją wściekłość. Odebrała słuchawkę z rąk Lauren.
     - Jestem tutaj, do cholery.
     - O, Megan, jak miło cię znowu słyszeć.
     - O co chodzi, Olivio?
     - No wiesz, minęło tyle czasu i tyle o tobie myślałam. Podobno zrobiła się z ciebie doskonała, podmiejska gospocha. Zawsze miałaś wypisane to na czole.
     - O co ci chodzi, Olivio?
     - Sporo czasu spędziłam na pogawędkach z twoim kochasiem, mogłaś pomyśleć, że cię ignoruję. Ale to taki sympatyczny facet. Wszystko, co robi, jest takie sympatyczne.
     - Proszę, Olivio. Dlaczego robisz to wszystko?
     - A ja myślałam, że macie w tej sprawie całkowitą jasność. Megan zamilkła na chwilę.
     - Sądzisz, że mszcząc się poczujesz się lepiej? Że dręcząc nas odzyskasz te wszystkie lata? Naprawdę myślisz, że przywróci ci to spokój?
     Słowa, które wyrwały jej się z gardła, zdumiały ją samą. Lauren cofnęła się nieco patrząc na matkę dziwnym wzrokiem. Krzyknęła cicho, zaciśniętą pięścią pogroziła w powietrzu, po czym rzuciła się do biblioteki na parterze, żeby podnieść słuchawkę stojącego tam telefonu. Pytania Megan zbiły Olivię z tropu, tak że odparła dopiero po chwili wahania:
     - Może masz rację. Może zemsta jest głupim i nieadekwatnym sposobem na to... - nagle zachichotała - ...ale z pewnością bije na głowę wszystkie pozostałe.
     Zaśmiała się głośniej, a Megan tylko z trudem przełknęła ślinę. Przez długą chwilę narastała cisza, wreszcie przerwała ją Olivia.
     - Wyszłaś z tego bez szwanku, co? Twoje życie nie zostało naruszone. Bez kłopotów, bez zadrapań. Twoje życie nie zostało złamane, zwichnięte, rozbite czy okaleczone, prawda? Uciekłaś i wszystko uszło ci płazem, jak w dziecinnej zabawie. Tyle że to nie była zabawa, mam rację?
     - Masz.
     - A ja jestem jedyną osobą, która pozostała prawdziwa - ciągnęła Olivia. - Jedyną, która nigdy się nie zachwiała. A zobacz, co dzisiaj mamy. Rząd, który nie przestrzega praw. Naród, który pozwala ludziom obłąkanym i głodnym wałęsać się po ulicach. Zdobywanie pieniędzy stało się religią. A getta są tak samo straszne jak dwadzieścia lat temu. Zrobiliście kawał piekielnej roboty doprowadzając do takich zmian społecznych. Piekielnej roboty, Megan. A ty stałaś się jedną z tych zadowolonych z siebie, jak ja to nazywam, podmiejskich dziwek.
     Megan chciała zaprotestować, ale się powstrzymała.
     - Myślisz, że we mnie tkwi zło i występek - mówiła Olivia. - Ale to nieprawda. Nic się nie zmieniło, Megan, i nie zmieni. To co dla jednych jest zaangażowaniem, dla innych może być przestępstwem.
     - Proszę - odezwała się Megan. - Zwróć ich nam.
     - Więc wywalczcie ich sobie - odpowiedziała Olivia. - Jeśli macie dość odwagi. - A potem dodała: - Albo wykupcie ich. Ludzie teraz myślą w takich kategoriach, nieprawdaż? Wszystko ma swoją cenę. Zapłaćcie za nich. Na ile was stać?
     - Tyle, ile trzeba.
     Olivia nie odpowiedziała.
     - Czego ty właściwie chcesz? - zapytała po chwili Megan.
     - Już ci powiedziałam. Chciałam usłyszeć twój głos. I głosy bliźniaczek.
     - Już usłyszałaś. Czego chcesz jeszcze ?
     - Przekazać krótką wiadomość.
     - Więc przekaż ją mnie. Już pokazałaś, że potrafisz straszyć starców i dzieci. A moje córki zostaw w spokoju!
     Zdumiała ją własna porywczość. Także Olivia wydała się zaskoczona.
     Pozwoliła, by cisza w słuchawce trwała przez chwilę, po czym spokojnie i dobitnie odpowiedziała:
     - Terror jest najsłuszniejszym przejawem gniewu. Potwierdza się to wciąż na nowo.
     - Wobec starców i dzieci - powtórzyła Megan.
     - A dlaczegóż nie miałoby ich to dotyczyć? - gwałtownie stwierdziła Olivia. - Czy rzeczywiście są tacy niewinni?
     Megan milczała, lecz w próżnię tę wdarła się Karen.
     - Są! Oni nigdy nie skrzywdzili nikogo!
     - Karen! - krzyknęła Megan, która zdążyła zapomnieć, że słuchają ich obie dziewczynki. - Natychmiast wyłącz się! Ja...
     - Nie, nie! Pozwól im zostać - zaprotestowała Olivia. - One też powinny to słyszeć. Czy Lauren też jest tutaj?
     - Tak - odezwał się głos młodszej córki. Wydawał się nieco słabszy niż głos siostry. - Jestem tutaj.
     Megan już miała się wtrącić, ale pohamowała się. Olivia głęboko zaczerpnęła powietrza i zadała pytanie:
     - A jak Duncanowi idą sprawy?
     - Zgodnie z planem - odparła Megan szybko.
     - Świetnie. Zawsze najmądrzej jest trzymać się harmonogramu - powiedziała Olivia. - Nie ma wtedy miejsca na wpadki.
     - Zrobi to, co do niego należy.
     - Wiem. Przynajmniej sądzę, że zrobi. Ale musisz przyznać, że po moich doświadczeniach z Duncanem nie mogę mieć z góry co do tego pewności. - Roześmiała się gorzko. - Zwłaszcza jeśli w grę wchodzą banki.
     - To znaczy?
     - Wiesz dobrze, co mam na myśli. Już wcześniej nawalił. I zginęli ludzie. Znowu skrewił. I znowu zginęli ludzie. To przecież takie proste.
     Megan usłyszała, że jedna z córek gwałtownie chwyta powietrze, ale nie bardzo wiedziała która. Zamknęła oczy i pokiwała głową.
     - Rozumiemy to.
     - Doskonale. Myślę, że dobrze by było, gdyby i bliźniaczki to zrozumiały. Dziewczynki?
     - Słyszymy ciebie - odpowiedziała spokojnie Karen.
     - Ja rozumiem - dodała Lauren.
     - To dobrze - stwierdziła Olivia.
     - Ty nigdy nie będziesz szczęśliwa, prawda? - wyszeptała Lauren.
     - Co? - ostro zapytała Olivia.
     Dziewczęta milczały. Olivia już miała je przycisnąć, ale postanowiła dać sobie z nimi spokój i skoncentrować się na wykonaniu zadania.
     W lewym ręku trzymała małe czarne pudełeczko. W budce telefonicznej na zewnątrz sklepu spożywczego, skąd dzwoniła, było zimno. Popatrzyła, jak jakiś samochód ostro zahamował przy krawężniku, człowiek, wyglądający młodo lecz ze znękaną twarzą, wysiadł z niego i wszedł do środka. Pewnie po mleko dla dziecka albo po pieluchy. Poczuła, że dość ma już tej rozmowy.
     - No dobrze - oznajmiła. - Posłuchajcie uważnie.
     Do słuchawki przytknęła mały magnetofon i nacisnęła przycisk odgrywania. Jakby z jakiegoś ogromnego oddalenia Megan usłyszała głos sędziego.
     
     ...Halo Megan, Duncan i dziewczynki, słyszycie mnie? Obaj mamy się dobrze. Traktują nas odpowiednio. Z Tommym wszystko w porządku, tyle ze tęskni za wami. Ja zresztą też. Miał co prawda ten swój atak, ale minął i teraz jest już dobrze. Chcielibyśmy wrócić do domu. Ona nie powiedziała nam, co chce, byście zrobili, ale mamy nadzieję, że zrobicie wszystko, żebyśmy mogli wrócić do domu...
     
     Nastąpiła krótka pauza, po czym Megan usłyszała krótkie słowa ojca: ...o to chodziło? I odpowiedź Olivii:
     - Wystarczy. Tommy?
     Po kolejnej krótkiej przerwie w słuchawce zabrzmiał głos jej synka.
     
     Halo Mamo i Tato, i Karen, i Lauren. Bardzo za wami tęsknię i tak chcę być już w domu. Proszę was, ja chcę do domu, bo tak mi was brak. Dziadek ma się dobrze i ja też. Trochę sobie gramy w różne gry, ale tu na górze nie jest jak w domu, a ja chcę do domu...
     
     Usłyszała, że głos jej syna lekko zadrżał i poczuła się tak, jakby ktoś zacisnął jej wokół serca czarną linę.
     
     ...to na razie pa, kocham was i mam nadzieje, że zobaczę was wkrótce, bo tak bardzo tęsknię...
     
     Usłyszała jeszcze na taśmie jak Olivia mówi:
     - W porządku, Tommy. Wystarczy. Dziękuję.
     A potem kliknięcie i chwila ciszy, zanim Olivia odezwała się znów do słuchawki.
     - No jak, Megan, bolało? Nie odpowiedziała.
     - Dziewczynki?
     Karen i Lauren miały dość rozumu, by trzymać język za zębami.
     - Myślę, że musiało - stwierdziła Olivia. Megan wzięła głęboki oddech.
     - Punkt dla ciebie - powiedziała. - Co dalej?
     - Opowiedz Duncanowi - wyszeptała Olivia. - Tak żeby dobrze zrozumiał.
     - Kiedy zadzwonisz?
     - Kiedy będzie miał pieniądze.
     - A skąd to będziesz wiedziała? - Będę.
     - Ale...
     - Do widzenia, Megan. Do widzenia, dziewczęta. A przy okazji pomyślcie: oni są uwięzieni zaledwie od czterdziestu ośmiu godzin. A ja byłam w takiej sytuacji przez osiemnaście lat.
     Olivia odwiesiła telefon, słuchawka aż trzasnęła na widełkach.
     Cholera! zaklęła w duchu. Niech to szlag! Miała paskudne wrażenie, że zrobiła coś złego, ale nie mogła uświadomić sobie co. Powoli podeszła do swego samochodu, przez ciemność i ziąb wieczoru, odgrywając wszystko ponownie w swojej głowie i myśląc: Muszę panować nad sobą.
     
     Megan jeszcze przez chwilę trwała w bezruchu, wsłuchując się w szum w słuchawce. Głos syna przenikał ją wciąż zwielokrotnionym echem. Zaciśniętą pięścią uderzyła gniewnie w blat stolika. Wyobraziła sobie Tommy'ego, samego w ciasnym pomieszczeniu, i rozpaczliwie zapragnęła wyciągnąć ku niemu ręce. Zupełnie nieoczekiwanie naszło ją dziwne wspomnienie chwili, w której dowiedziała się od lekarza, że istotnie, tak jak podejrzewała, jest w ciąży. Ta wiadomość wywołała w niej podniecenie i konsternację zarazem; jej życie z Duncanem i dziewczynkami było tak uporządkowane i bliskie ideału, że aż przestraszyła się, iż nowe dziecko zniweczy tę cudowną symetrię w rodzinie. Teraz chciało jej się śmiać na myśl, jaka była naiwna. Wtedy nie byłaby w stanie nawet wyobrazić sobie, do jakiego stopnia Tommy miał to wszystko zniweczyć. Ale dziewczynki, pomyślała, patrząc jak wracają do kuchni, były dziećmi mojej młodości. Tommy zaś to dziecko mojej dojrzałości. To on, a nikt inny, zasygnalizował moje prawdziwe początki. Był produktem ustatkowanej, solidnej, dorosłej miłości, a nie gwałtownej, szalonej namiętności naelektryzowanych młodych kochanków. Gdybym go utraciła, utraciłabym wszystko, co dotąd zbudowałam.
     Podeszła do dziewcząt, były blade, lecz nieugięte. Popatrzyła na nie znacząco, po czym objęła je ramionami.
     Poczuła, jakby coś w niej pękło i rozbiło się, jak skorupka jajka, z której wyłoniło się coś zupełnie nowego.
     Mocno przytuliła córki i pozwoliła, aby rozgorzały w niej czarne, mordercze myśli.
     




Część ósma


PIĄTEK
     
Krótko przed świtem Duncan usiadł na podłodze w pokoju Tommy'ego po raz setny wpatrując się w listę. W domu było cicho, pominąwszy zwykłe skrzypnięcia i szelesty ciemności, stuk włączającego się systemu ogrzewczego, szuranie gałęzi drzew o szyby, westchnienia dobiegające z sypialni bliźniaczek, śpiących, jak widać, niespokojnie.
     - Zrobię to - szeptał sam do siebie.
     Położył listę na łóżku Tommy'ego i wstał. Ostatnie godziny przed porankiem zawsze są najtrudniejsze. Pamiętał te chwile, kiedy kołysał syna w ciemnościach poprzedzających brzask, tulił go w uścisku, gdy chłopiec popychany i szarpany przez zamęt wewnętrzny uniósł się gdzieś, w jakieś niedosiężne miejsce. Czasami była to niemal walka fizyczna - powstrzymywanie napięcia, jakie ściskało kleszczami jego syna.
     Wzrok Duncana powędrował na blat biurka Tommy'ego. Wziął do ręki biało-brązową, nakrapianą skorupę żółwia i obracał ją bez końca, gładząc suchą, szorstką pokrywę. Skąd on to wziął, zastanawiał się. Co ona dla niego oznacza? Odłożył skorupę i podniósł odłamek skały przecięty na połowę, ukazujący fioletowo-białe wnętrze. A jaki sekret kryje się w tym? Dwa tuziny żołnierzyków ustawionych w szeregach naprzeciw siebie - rycerze pomiędzy figurkami z czasów Wojny Domowej i komandosami - przemieszanych w jakiejś historycznie niedorzecznej konfrontacji. A ty, po której stronie jesteś, Tommy?
     Duncan czuł się znużony i wyczerpany - nagle to wrażenie ustąpiło, jak fala biegnąca przez piasek. Wyciągnął dłonie przed siebie i zapytał. Kim ty właściwe jesteś?
     Bankierem.
     Nie, nieprawda.
     Ależ tak. Jestem biznesmenem, ojcem i mężem.
     Kim jeszcze?
     To wszystko.
     Kim?
     Nikim więcej!
     Kłamcą.
     Istotnie. Kłamię sam przed sobą.
     Spojrzał na kartkę papieru leżącą na łóżku. Zawierała każdy szczegół przestępstwa, jakie planował. A więc jestem także przestępcą. Jestem nim od pamiętnego dnia w Lodi. Przestępca zawsze tkwił we mnie czekając na odpowiedni moment, żeby wydostać się na świat.
     Duncan przecząco pokręcił głową. Oni ukradli moje dziecko. I ja muszę je odzyskać. Dlaczegóż miałbym pozwolić, żeby coś stanęło mi na przeszkodzie?
     Pomyślał o swojej matce, o Megan, wreszcie o Olivii. Trzy kobiety w moim życiu. Matka była taka bezosobowa i daleka, taka uporządkowana, niemal staropanieńska, bez śladu entuzjazmu. Megan natomiast cała wibrowała wypełniona barwą, sztuką i spontanicznością. Była wszystkim, czego nie było w mojej matce. A Olivia, kim była ona? Niebezpieczeństwem, buntem, furią.
     Duncan przypomniał sobie, że kiedy ją pierwszy raz zobaczył - było to w miasteczku uniwersyteckim, podczas demonstracji przeciwko werbunkowi prowadzonemu tam przez CIA - szła na czele falangi studentów maszerujących ulicą, skandujących polityczne hasła, wymachujących transparentami, a potem biorących szturmem hali budynku administracyjnego, wprawiających w popłoch sekretarki, urzędników i personel uniwersytecki wykrzykiwanymi przekleństwami. Fiolki owczej krwi rozpryskiwały się na biurkach. Papiery fruwały pod wpływem gwałtownych przeciągów. Wszędzie panował chaos i nieład, które wzmogło jeszcze przybycie policji. Ależ ona jest naładowana, opętana, myślał. Wszystko, czego dotknęła, wybuchało płomieniem, jakby była z jakiegoś łatwo palnego materiału. I to mnie nieodparcie do niej popychało; podczas wieców SRSD*, antywojennych prelekcji, demonstracji, koncertów, a w końcu na małych, tajnych zgromadzeniach w ciemnościach nocy, przy winie i marksistowskich rozprawach, w oparach dymu papierosowego i w rewolucyjnej aurze.
     Duncan ciężko usiadł na łóżku Tommy'ego, myśląc o tym, że wtedy wszystko było proste. To było słuszne, a tamto złe. Byliśmy spełnieniem najgorszych koszmarów naszych rodziców. Przypomniał sobie, jak pierwszy raz zobaczył Megan. Kręcił się po wydziale sztuk pięknych w college'u w poszukiwaniu spokojnego miejsca, żeby przeczytać jakiś tekst z fizyki, kiedy trafił na salę, w której odbywały się zajęcia z rysunku z natury. Megan siedziała z piersiami sterczącymi wyzywająco, ze wzgardliwą miną, biada temu kto odważyłby się chrząknąć lub zaśmiać. Studenci szkicowali ją w ciszy. Stał tak w drzwiach, jak wryty, z utkwionym w nią wzrokiem, póki profesor nie podszedł i nie zamknął mu drzwi przed nosem. Klasa zachichotała, ale on, zamiast umknąć w zakłopotaniu, czekał na zewnątrz, czatując na nią wśród wylewających się z sali studentów. Próbował ją przepraszać, lecz zamiast tego jąkał się głupio i bez związku, a ona słuchała go z lekkim uśmieszkiem, jakby zachęcająco, co wywoływało w nim takie... zmieszanie... i pomyłki językowe, że w końcu całkowicie speszył się i zawstydził, czuł się bardziej obnażony okazując wyraźną chęć spotkania się z nią, aniżeli ona, wcześniej pozując nago.
     Zrobiło mu się jakby cieplej na duszy. Zawsze zdumiewało go, dlaczego się nim zainteresowała. Był przekonany, że ona była sto razy bardziej ekscytująca, że on, ze swoją pracą, mentalnością naukowca i wytrwałością, był nudny i nieciekawy. On głowę miał pełną twierdzeń matematycznych i wykresów, ona - kolorów i śmiałych kresek. W niej była sama ufność, w nim - pełno wątpliwości. Nigdy tak do końca nie wierzył, że jest mu całkowicie oddana, że jest przy nim we wszystkich jego akademickich poszukiwaniach, że jej miłość jest niezachwiana - sam bowiem szukał wciąż czegoś nieuchwytnego.
     Ja nigdy nie zdobyłbym się na to, by rozebrać się przed całą klasą. Nigdy nie byłem na tyle swobodny. Musiałem gonić wciąż za tym, czego we mnie nie było.
     Westchnął głęboko.
     A zamiast tego znalazłem Olivię.
     Osunął się plecami na łóżko. Co do jednego, ona ma rację. Dług wciąż istnieje. Myślałeś, że udało ci się uciec. Myliłeś się. Nigdy ci się to nie udało. A jakaś cząstka ciebie czekała na ten dzień przez osiemnaście lat. W porządku, Olivio, powiedział do siebie cicho. Przybyłaś po swój łup. Ukradnę go dla ciebie. I wtedy będziemy kwita.
     Duncan zdawał sobie doskonale sprawę, że ta noc wszystko zmieni. Ale z zaskoczeniem stwierdził, że nie martwi go to zbytnio.
     Wstał, czując przemożną potrzebę popatrzenia na bliźniaczki. Skierował się przez ciemny dom do drzwi ich sypialni, zajrzał do środka, zobaczył je leżące na łóżkach, ubrania porozrzucane na podłodze. Blade światło brzasku sączyło się przez okno. Przez moment patrzył z zachwytem na ich włosy rozsypane na poduszkach, na ciała sprężyste, choć odprężone. Ciekawe, czy zdają sobie sprawę, ile radości wniosły w moje życie? Pewnie nie. Dzieci nie rozumieją, kim naprawdę są, dopóki same nie staną się rodzicami. Radość, przerażenie, lęk i zachwyt - wszystko to przeplata się ze sobą w nieprawdopodobnym węźle uczuć. Pokręcił głową, rzucił ostatnie spojrzenie na śpiące córki, widząc je w tej samej sekundzie niemowlętami, kilkulatkami, dziewczynkami w wieku szkolnym i wreszcie takimi jakie są teraz, już prawie dorosłymi. Po omacku dobrnął wreszcie do swojej sypialni, gdzie zobaczył żonę, która kilka godzin wcześniej przewracała się z boku na bok w udręce. Podszedł do niej i delikatnie dotknął jej ramienia. Otworzyła oczy, i wyciągnęła mrugając powiekami ku niemu rękę, jeszcze na poły śpiąc. Objęli się ramionami i poczuła się całkiem obudzona. Nie powiedziała nic, tylko, ku swemu zdziwieniu, pociągnęła go do siebie, zapominając - na parę sekund - o wszystkim co się stało i co może się stać.
     Przy śniadaniu Duncan oznajmił, że tego dnia wszystko będzie toczyć się zwykłym, codziennym trybem. Bliźniaczki mają iść do szkoły, Megan - do swojej agencji, on - do banku. Karen i Lauren zapiszczały natychmiast protestując.
     - Ależ tato! A jeśli coś się stanie?
     - Nie będzie nas w domu. Nikogo nie będzie!
     - O to właśnie chodzi - odpowiedział Duncan. - Pójdziecie do szkoły. Pogadacie z koleżankami. Będziecie się zachowywać, jakby nic szczególnego się nie stało. Wrócicie do domu o normalnej porze. Będziecie robić wszystko dokładnie tak samo, jak w każdy piątek.
     - To chyba będzie niemożliwe - wymamrotała Lauren.
     - Wasz ojciec ma rację - odezwała się Megan, początkowo również zaskoczona żądaniem męża. - Musimy dzisiaj postępować tak, jakby nie wydarzyło się nic specjalnego. Pójdę do pracy. Będę się uśmiechać jak gdyby nigdy nic. To, co się stało musimy zachować w tajemnicy, a najlepszym sposobem jest nie robić nic niezwykłego.
     Widząc przerażenie dziewcząt, Duncan popróbował nieco je rozweselić:
     - Słuchajcie, już niedługo będzie po wszystkim. Wiem, że potraficie dać sobie radę. Tyle razy udało wam się mnie nabrać...
     - Tato, wcale nie! - zaprzeczyła Karen.
     - Przynajmniej nie tak znów często - dodała Lauren.
     - Zawsze mówiłyście, że chcecie być aktorkami...
     - Ale nie w takiej sytuacji! - przerwała Lauren.
     - Cóż to ma wspólnego z aktorstwem! - zaprotestowała Karen.
     - Wszystko ma coś wspólnego z grą - odparła szybko Megan. - Przez całe życie odgrywamy jakieś role. Do tej pory zachowywaliśmy się tak jakbyśmy byli czyimiś ofiarami. Ale począwszy od dzisiaj zaczynamy postępować zupełnie inaczej. Musimy zacząć coś robić, na Boga!
     Bliźniaczki powoli pokiwały głowami.
     - Wiecie co - Lauren odezwała się z ożywieniem - dziś wieczór będą w sali gimnastycznej tańce. Doroczne "Zima tuż-tuż - kożuszek włóż". Teddy Leonard myśli chyba, że tam będę. A Will Freeman będzie próbował poderwać Karen...
     - Lauren! Co ty opowiadasz! My oboje po prostu interesujemy się fizyką i czasem sobie rozmawiamy.
     - Tak, tak - drażniła się Lauren - tylko że on jest w drużynie koszykówki, jest przystojny i zawsze kręci się koło ciebie, i wydzwania przy byle okazji, tak więc musiałabym być niespełna rozumu, żeby myśleć, że on interesuje się...
     - No a Teddy? Musi cię odwozić codziennie do domu? Co o tym powiesz? Bliźniaczki sprzeczały się i dogadywały jedna drugiej. Megan pozwalała na to przekomarzanie, uśmiechając się do Duncana, który kręcił głową w udawanej konsternacji. Kiedy na chwilę się uciszyły, przerwała im.
     - Karen, Lauren. Nie myślę, żeby pójście na tańce było dobrym zamiarem.
     - Och, mamo, nie myślałam tego naprawdę. Ja po prostu tylko...
     - Ona ma wyłącznie głupie pomysły - podchwyciła szybko Karen pokazując siostrze język, a ta zrewanżowała się grymasem.
     - No dobrze, już spokój. Powiedzcie po prostu tym chłopcom, że jesteście uziemione.
     - Uwierzą w to - powiedziała Lauren.
     - I pamiętajcie, bądźcie ostrożne.
     - Ale w jaki sposób?
     - Nie wiem - odparła Megan. - Po prostu bądźcie uważne. Wszystko ma być jak co dzień, w każdym szczególe. Trzymajcie się razem, zachowujcie spokojnie i bądźcie świadome wszystkiego, co wokół się dzieje.
     - A gdyby coś was przestraszyło, wracajcie do domu - włączył się Duncan. - Zadzwońcie do mnie lub do mamy. Albo nie odstępujcie ani na krok swoich przyjaciół, nie mówiąc im, oczywiście, o co chodzi. Zresztą, róbcie jak uważacie.
     Dziewczęta pokiwały głowami. Megan przez chwilę poczuła lęk, czy nie robi straszliwego błędu. Z całej siły powstrzymała się, by nie sprzeciwić się mężowi, nie zgodzić się na to, by stracić córki z pola widzenia. Ale siła, z jaką Duncan wyraził swoje zdanie, kazała jej ustąpić.
     Patrzyła jak się szykują do wyjścia i, pchana wątpliwościami, poszła za nimi aż do drzwi. Czekała na zewnątrz, na zimnie, póki nie usadowiły się w swoim samochodzie i nie ruszyły. Patrzyła tak za nimi, dopóki nie zniknęły za rogiem. Dostrzegła jeszcze, jak Lauren macha jej ręką i straciła je z widoku.
     
     Olivia Barrow siedziała w zdezelowanym fotelu w małym saloniku, próbując umościć się wygodnie na najmniej wysłużonym kawałku siedzenia. Przez chwilę patrzyła przez okno na odległy skraj rozciągającej się z tyłu domu łąki, gdzie tuż za widocznym obrzeżem lasu zaparkowała samochód sędziego. W pamięci odnotowała sobie, żeby przespacerować się do zapadliny, w której go upchnęła i parę razy zapalić silnik, tak żeby być pewną, że jest w każdej chwili gotowy do użytku. Promień słońca, który nagle wdarł się przez szybę, skąpał Olivię ciepłym blaskiem. Zamknęła oczy i zamyśliła się nad swoimi planami. Poczucie rozkosznej satysfakcji trwało jednak tylko moment i w miarę jak jasność słońca gasła, tłumiona przez szare chmury, jej zadowolenie ustępowało przed narastającymi wątpliwościami. Co zrobiłam nie tak? - zapytywała samą siebie.
     Pamięcią wróciła do rozmowy z Megan.
     To nie były jakieś konkretne słowa, które ją niepokoiły. Zachowanie Megan było dokładnie takie, jak przewidywała - emocjonalność zawsze była jej piętą Achillesa. Zawsze na pierwszym miejscu stawiała lojalność i uczciwość - i to była jej wielka słabość.
     Było jednak coś - na pewno nie jej opór, na to Olivia była przygotowana - coś w tonie odpowiedzi Megan, co ją niepokoiło. Coś, czego u niej nie podejrzewała, czego dotąd u niej nie odkryła.
     Otrząsnęła się z tej myśli, rozejrzała po pokoju, po nagich ścianach, pustym kominku, podniszczonych meblach. Słyszała jak Bill Lewis i Ramon Gutierrez kręcą się po domu; to miejsce już się zużyło, pomyślała. Jesteśmy tu od dwóch miesięcy, przygotowując się do akcji, a teraz nadchodzi już czas odjazdu. Zastanowiła się, dokąd się udadzą. Gdzieś, gdzie jest ciepło. Tu wszędzie są zimne wiatry; w Nowej Anglii prądy zimnego powietrza wciąż przeciągają po korytarzach, wciskają się w każdy zakamarek.
     W więzieniu - tam zawsze było ciepło. Kiedy pogoda pogarszała się, masywne kotły tłoczyły potężne fale gorąca, które mieszały się z nagromadzoną tu krzywdą i gniewem.
     Co będziesz robić, kiedy stąd wyjdziesz?
     To pytanie było w więzieniu ośrodkiem wszystkiego; było głównym tematem wszelkich rozmów, tkwiło w samym centrum niesmacznych posiłków, wolno mijających dni, bezsennych nocy. Wyjść stąd. Myśl ta drążyła nawet kobiety odsiadujące wyrok za morderstwo - nawet jeśli urzeczywistnić się miała dopiero za dwadzieścia, trzydzieści lat. Znajdę mężczyznę, który mnie pokocha. Wyniosę się z tego pieprzonego stanu, odnajdę dzieciaki i jakoś się urządzę. W życiu bez krat. Będę robić, co będę chciała. Znajdę swoje miejsce i będę wracać do życia, dzień po dniu. Zostanę sekretarką, urzędniczką, sprzątaczką, dziwką, handlarką narkotyków. Zarobię forsę stercząc na ulicy, a potem, za jakiś czas, będę sobie wygodnie odpoczywać. Będę robić to, co kiedyś, tyle że będę sprytniejsza i nie dam się złapać. Wykonam jeszcze tylko jeden niezły numer, a potem skończę z tym na dobre.
     Olivia pamiętała setki, tysiące, miliony takich rozmów. Zrobię to. Zrobię tamto. I nigdy nic z tego nie wychodziło. Po kilku latach wracały z paroma nowymi tatuażami, nowymi bliznami i nowymi planami. Była tam jednak kobieta, wysoka, postawna Murzynka, którą wspominała z nutką smutku. Kochałam ją, myślała, nie tak jak Emily, ale jednak kochałam. Była jedyną, przed którą Olivia otworzyła się mówiąc: Mam zamiar dopaść ludzi, którzy mnie tu wsadzili. Kobieta kiwała głową: Pamiętaj, oni już nie są tacy sami. Musisz znaleźć na nich nowy sposób.
     Ciekawe, czy ona jeszcze żyje. A może wessała ją ulica? Pamiętała jednak jej radę i przechowywała ją w pamięci razem ze wszystkimi rozmowami, które prowadziła z Megan i Duncanem, kiedy pojawili się w Brygadzie Feniksa, rozmowami, które zawsze zaczynały się życzliwymi choć bezceremonialnymi pytaniami w rodzaju: "Skąd jesteście?", "A co z waszą rodziną?", czy też "Kiedy ostatnio byliście w domu?". Zapamiętała dobrze ich odpowiedzi, te oraz wiele innych, i dzięki temu wiedziała, dokąd się udać po wyjściu z więzienia, podobnie jak wiedziała, gdzie może znaleźć każdego z członków brygady, nawet po osiemnastu latach.
     Olivia zaczerpnęła głęboki haust powietrza.
     Wszystko dzieje się jak trzeba. Zgodnie z planem.
     Tylko trzymać się w ryzach. Trzymać się w ryzach. Trzymać się w ryzach.
     Poczuła się znacznie lepiej, więc poszła szukać Ramoną Gutierreza, zastanawiając się, czy powinna pozwolić, by pofolgował sobie stosując specyficzny rodzaj terroru.
     
     Tommy z wyrazem szczęścia na twarzy wyskrobał nieco brudu i tynku spomiędzy drewnianych listewek, czując na dłoni chłodne powietrze, dmuchające w ściany domu. Przez chwilę wydało mu się, że sytuacja się odwróciła, że to zimny wiatr został uwięziony na zewnątrz, a on próbuje go uwolnić i pozwolić mu znowu wzbić się w niebo.
     Od rana Tommy'emu udało się wysunąć pół tuzina drewnianych deszczułek. Za każdym razem, kiedy deszczułka była już prawie gotowa do wyjęcia ze swojej oprawy, dziadek powstrzymywał go i przynosił ze swego łóżka metalową spinkę, którą uprzednio znalazł. Wsuwał ją pod listewkę i ostrożnie ją podważał, obluzowywał gwoździe i naruszał drewno, aż wreszcie obaj byli pewni, że jedno mocne pociągnięcie uwolni deskę na dobre.
     Szło to jednak powoli. Kiedy tylko usłyszeli jakiś dźwięk w głębi domu, zatrzymywali się, jak najszybciej uprzątali swój teren pracy i wracali na łóżka. Potem, gdy odgłosy ucichły, Tommy wracał do ściany, mozolnie dłubiąc gwoździem, zapominając o zmęczeniu i skurczach, wdzierając się w mur ich więzienia. Podczas pracy wyobrażał sobie, jak będzie wyglądała sama ucieczka. Widział, jak wysuwa się przez dziurę w ścianie, zeskakuje na pochyły dach, który na pewno tam na niego czeka. Susami pokonuje szczyt domu, zsuwa się na ganek i jednym skokiem jest już na dole, na zmarzniętej ziemi. Widział, jak pędzi przez łąki, a potem wzdłuż drogi, miarowym krokiem biegnie przez zimowy dzień, owiewany swoim parującym oddechem. Las ustępuje miejsca otwartej przestrzeni, następnie pojedynczym domom, w końcu peryferiom miasta. Oczami wyobraźni widzi ulice Greenfield. Okrąża szkołę, mija biuro mamy, bank ojca, szkołę, do której chodzą Karen i Lauren, już teraz nie oddycha tak ciężko, nie jest mu już tak zimno, nie czuje przerażenia ani zmęczenia, jego stopy prawie nie dotykają ziemi, kiedy wpada wreszcie na swoją ulicę.
     Jeszcze mocniej drapie ścianę. Raz w górę, raz w dół. Wpychać i ciągnąć. Wgryzać się w ścianę jak zawzięty gryzoń. Jestem mysz, myślał. Robię sobie mysią dziurę.
     Widział swój dom, rodzinę czekającą na niego.
     Zacisnął zęby. Nagle ręka osunęła mu się i poczuł jak drzazga wbija się w jego palec. Nie zareagował na raptowny, ostry ból.
     Jestem mysz-wojownik.
     Kiedy usuwał ostatni okruch mocujący deseczkę w ścianie, poczuł, że ogarnia go fala radości, tak jak wtedy, gdy wciskał się w ramiona mamy.
     Przypomniał mu się jednocześnie szeroki, niedźwiedzi uścisk taty i bijące od niego ciepło. Karen i Lauren tyle razy też chciały przytulać i całować go, ale tym razem, postanowił z uśmiechem, pozwoli im na to, chociaż w zasadzie jest za duży i za dorosły na takie rzeczy.
     - Dziadku, myślę, że następna jest już wystarczająco obluzowana. Przynieś ten kawałek metalu.
     Sędzia Pearson przyniósł blaszkę, ścisnął ją w dłoni, wyobrażając sobie, jak opuszcza ją wprost na głowę jednego z ich strażników, i podszedł do ściany.
     - Świetnie, Tommy. Już niedługo nas tu nie będzie.
     - Spróbuj.
     Sędzia wcisnął metal pod deszczułkę i krótkim ruchem podważył ją. Rozległ się przytłumiony chrzęst i po chwili drewno ustąpiło z trzaskiem.
     - W porządku - powiedział sędzia.
     - Dłubać dalej? Sędzia wyprostował się.
     - A może zrób sobie przerwę... - zaczął, lecz w tym samym momencie uniósł rękę. - Ciii...
     Tommy znieruchomiał.
     - Ktoś tu idzie! - powiedział chłopiec. Poczuł się tak, jakby ktoś zrabował jego wiatr, i ogarnęła go złość.
     Dobiegło ich skrzypnięcie drzwi i zbliżające się kroki.
     - Pospiesz się! - ponaglił sędzia.
     Tommy błyskawicznie oczyścił podłogę wokół siebie, zgarniając śmieci i drzazgi w kąt. Jednym susem znalazł się przy swoim łóżku i schował gwóźdź pod materac. Sędzia szybko wpasował metalową klamrę na miejsce. Usłyszeli, jak zatrzask u drzwi ustąpił, i obaj spojrzeli na drzwi. To był Bill Lewis, trzymający tacę z posiłkiem.
     Sędzia poczuł ulgę. Wstał, kładąc rękę na ramieniu Tommy'ego, starając się uspokoić jego szybki oddech.
     Nie zauważy, pomyślał. Olivia natychmiast dostrzegłaby po naszych oczach, że coś jest nie tak. Lewis nie jest jednak aż tak czujny.
     - Niestety, znowu sandwicze. - Zażyłość, rosnąca z każdą godziną kontaktu z więźniami, zabrzmiała nutką żartobliwości w głosie Lewisa. - Na twój, Tommy, dałem trochę więcej galaretki. Spróbuję wykombinować coś ciepłego na wieczór. Może uda mi się wyskoczyć po pizzę albo kurczaka. Co byście woleli?
     - Pizzę - odparł Tommy bez namysłu, wciąż czując zamęt w głowie.
     - Kurczaka - powiedział sędzia. Bill Lewis uśmiechnął się.
     - Zobaczymy. - Postawił tacę obok nich.
     Sędzia wziął sandwicza, z niechęcią patrząc na zimne plasterki masła arachidowego i galaretki, po czym odłożył go i sięgnął po kiełbaskę z majonezem. Następnie przesunął tacę do Tommy'ego, który z niechęcią strącił kawałek masła arachidowego i galaretkę z kanapki. Sędzia widział, jak chłopiec ugryzł kęs z rezerwą, patrząc jednocześnie na podłogę przy ścianie, gdzie przed chwilą pracowali. Przeszył go dreszcz strachu, ale szybko go zwalczył i pochylił się klepiąc wnuka po kolanie, próbował w ten sposób dyskretnie zająć uwagę chłopca. Zwrócił się do Lewisa z uśmiechem, myśląc jednocześnie: Wynoś się stąd! Lewis jednak rozsiadł się wygodnie na łóżku naprzeciwko więźniów. Cholera! - pomyślał sędzia. Zostaw nas samych! Zamiast tego jednak zapytał:
     - Jak posuwają się sprawy? Lewis pokręcił przecząco głową.
     - Ona udzieli wam informacji - odparł.
     - A nie mógłbyś zdradzić nam co nieco? - poprosił sędzia.
     - Słuchajcie, tu rządzi Olivia. To jej show i jak dotąd wszystko idzie zgodnie z tym, co sobie wyobrażała. Dlaczego miałbym spieprzyć jej interes?
     - Przecież nikomu to nie zaszkodzi. Lewis wzruszył ramionami.
     - Przepraszam, ale nie.
     - Co w tym jest takiego? - nie ustępował sędzia. - Wszystko, o co pytam, to czy sprawy posuwają się do przodu. Chyba mógłbyś powiedzieć, czy tak, czy nie. Spójrz na nas. Tkwimy tu bez kontaktu z kimkolwiek, poza wami. Nie widzę, komu mógłby zaszkodzić fakt, że da się nam odrobinę nadziei.
     - Przykro mi. Już powiedziałem, że nie. Proszę dać temu spokój. - Rozejrzał się dokoła, jakby upewniając się, czy są sami, i wyszeptał: - Słuchajcie, ona mówi, że wszystko idzie jak trzeba, myślę, że zbliżamy się do końca. Ale to wszystko, co wiem, więc musicie się tym zadowolić.
     Sędzia skinął głową.
     - Wydaje mi się nie fair trzymać nas w tej ciemnicy tyle czasu, a zwłaszcza chłopca.
     - Samo życie jest nie fair.
     - Mówisz zupełnie jak ona, a przecież ty jesteś inny, prawda?
     - Nie rozumiem.
     - Co tu jest do rozumienia. Po prostu nie jesteś taki jak ona.
     - Z całą pewnością jestem taki sam. Sędzia pokręcił głową przecząco.
     - Jestem, jestem! - protestował Lewis. - Zawsze taki byłem, odkąd spotkaliśmy się.
     - A kiedy to było?
     - Dawno, w sześćdziesiątym piątym. Parę lat przed powstaniem Brygady Feniksa. Odtąd zawsze byliśmy razem. To jest solidarność, rozumiesz?
     - Ale przecież ona poszła do więzienia.
     - Jasne, a twoja córka i syn stali się bogaci. Ja musiałem przejść do podziemia.
     - Na długo?
     - Wciąż w nim jestem - odpowiedział Bill Lewis, jakby chełpliwie.
     - No, ale... - zaczął sędzia, lecz w tej samej chwili zamilkł.
     - Ale co?
     - Nie, nie... Nic. Tyle że...
     - Co?
     - Że musiał być chyba jakiś moment, kiedy uznałeś, że już przestali cię szukać. Na nikogo nie polują przez całe życie.
     - A jakże. Daj spokój, sędzio...
     Lewis rozwalił się na łóżku. Wyglądało na to, że ma ochotę pogadać. Tommy patrzył na niego, skubiąc suchego, twardego sandwicza, z każdym kęsem trudniej mu było przełykać. Karuzela w głowie zdawała mu się zataczać szersze kręgi, za chwilę obejmie całe ciało. Nie teraz! - krzyknął w duchu. Spokój! Jednakże emocje już zaczęły nim miotać i czuł, że powoli lecz nieuchronnie odpływa w dal.
     - Sędzio, powinieneś wiedzieć, co to znaczy żyć w podziemiu. Przychodzi wreszcie taki straszliwy moment, że już nie wiadomo, czy przestali cię poszukiwać, czy nie. I to właśnie jest najgorsza chwila. Wiesz, że ciągłe uciekanie jest nie do zniesienia. Ciągle skacze adrenalina, człowiek zawsze musi się mieć na baczności, w pogotowiu, przygotowany na wszystko. Jest tak jakby się było na takim cholernym amfetaminowym haju. To jest najlepsza strona bycia, jak ty mówisz, kryminalistą. Nerwy masz ciągle napięte - na początku jest to podniecające, a nawet sprawia przyjemność. Ale po jakimś czasie, po paru latach, może po dziesięciu, zaczyna się mieć tego dość. Świat się zmienia, tylko nie ty. Nawet jeśli pracujesz, uczysz matmy na uniwersytecie albo budujesz domy - robiłem to kiedyś; albo zasuwasz na platformie naftowej w Zatoce Meksykańskiej - ciężka orka. Nawet jeśli to robisz, gdzieś w środku czujesz, że wszystko jest kłamstwem. Że to tylko ucieczka. A to jest okropne. Bo nie masz pojęcia, czy wciąż jeszcze ktoś cię szuka. Bez anonimowych informatorów i tajniaków z FBI podziemie by nie istniało. Nie miałoby racji bytu. Tak więc zastanawiasz się, czy i ty nie stracisz nagle racji bytu. Nie zmarnujesz swego życia po to tylko, by stać się przypisem w jakiejś kretyńskiej pracy doktorskiej z nauk politycznych.
     - I co ci się przydarzyło?
     - Kiedy to zrozumiałem, Ramon i ja byliśmy razem. Uznałem, że właściwie nie ma sposobu, by się przekonać, czy jeszcze na mnie polują. Tak więc zrobiłem następny krok.
     - Mianowicie?
     - Skontaktowałem się z Olivią.
     - Nie pojmuję - powiedział sędzia.
     - Widziałeś ją, sędzio. Nic ci to nie daje do myślenia? Oni zawsze będą obserwować Olivię. Zawsze będą na nią polować. Ona ma w sobie coś takiego, czego władze nienawidzą i czego się boją, dlatego zawsze będą jej nienawidzić. Pomyśl: gdyby stanęła przed tobą, na przykład oskarżona o nieostrożne przechodzenie przez jezdnię albo o śmiecenie, jaki byś wydał na nią wyrok?
     Sędzia odparł bez wahania:
     - Maksymalny.
     Bill Lewis odrzucił głowę do tyłu i roześmiał się głośno.
     - Ja też! Ja też!
     Obaj mężczyźni umilkli na chwilę.
     - Widzisz - podjął w końcu Bill Lewis - to właśnie dała mi ona. Powrót do prawdziwego życia. Znowu czuję, że żyję. Robię coś. Nie tylko wędruję z miejsca na miejsce, zawsze w napięciu, przyglądając się, jak ludzie budują swoją małą egzystencję, podczas gdy moje życie skończyło się dawno temu, w przeszłości.
     Sędzia Pearson pokiwał głową w zamyśleniu. Nie bardzo wiedział, ku czemu ta rozmowa zmierza, spróbował więc zgadnąć.
     - I wtedy skontaktowałeś się...
     - Napisałem do niej list.
     - List?
     - Serio. Władze więzienne to tępaki, sędzio. Nie potrafią rozszyfrować najprostszego kodu. Pamiętam pierwsze linijki: "Droga Olivio, dzięki za twój liścik. Kuzyn Lew istotnie wyzdrowiał. Bill też ma się już dobrze. Chcieliby, żebyś do nich napisała..." Lew-is-totnie i Bill. Nie musiała długo myśleć, kto do niej napisał.
     - I przedstawiłeś jej ten plan?
     - Pozostaliśmy w kontakcie.
     - Nie wyglądasz na faceta, który wpakowałby się w tego rodzaju sprawy.
     - Ha, ha. To pokazuje, jak mało pan wie.
     - Cóż, mogę zrozumieć jej nienawiść - spędziła tyle lat za kratkami. Ale ty byłeś na wolności i...
     Sędzia zawiesił głos widząc, że twarz rozmówcy zmienia się niebezpiecznie.
     Bill Lewis gwałtownie się wyprostował. Zbudowany był jak koszykarz, wyrósł nad nimi jak wieża. Nieoczekiwanie pochylił się do przodu, twarzą niemal dotykając twarzy sędziego. Sędzia Pearson odsunął się jakby zadano mu cios. Grymas wykrzywił twarz Lewisa, sztuczny szyderczy uśmieszek mieszał się niepokojąco z ledwie kontrolowaną wściekłością.
     - To przez twoje pieprzone dzieciaczki, ty Świnio! Kosztowały mnie tyle samo co ją. Myślisz, że moje więzienie było czymś innym? Myślisz, że ciągłe uciekanie i ukrywanie się to coś lepszego niż życie za kratkami? Wiesz, kto tam zginął, na tej pieprzonej ulicy w Lodi? Była również moją miłością. Była moją żoną! I obydwoje kochaliśmy Olivię! A Duncan spieprzył wszystko, a ja zapłaciłem za to moją przyszłość. Niech go wszyscy diabli! Moje całe życie, sędzio, całe życie! Wiesz, że brakowało mi tylko jednego rozdziału do skończenia doktoratu z inżynierii lądowej? Mógłbym być konstruktorem. Byłbym kimś w nowym świecie, gdyby tylko ten sukinsyn nie stchórzył i nie zostawił nas. I musiałem uciekać, sędzio, od chwili kiedy on zabił naszą przyszłość, aż do dziś. A teraz zbieram haracz za wszystkie przebyte kilometry.
     Pod wpływem wspomnień szrama na szyi Lewisa poczerniała, machał zaciśniętymi pięściami nad głowami chłopca i sędziego.
     Tommy w pierwszej chwili się cofnął, po czym rzucił ku dziadkowi.
     Sędzia oprzytomniał po początkowym zaskoczeniu. Siedział sztywno, bez jednego mrugnięcia, słuchając tyrady Lewisa. Czuł wściekłość, wypełniający go gniew i myśli, jakie nim owładnęły. Pamiętał setki takich chwil, kiedy ludzie na ławie oskarżonych pod wpływem wydanego wyroku wybuchali wściekłością. Mierzył wzrokiem tych wszystkich kryminalistów bez litości i tak samo patrzył na Billa Lewisa, z taką samą stanowczością z jaką uciszał tysiące podobnych wybuchów na sali sądowej. Zdawał sobie sprawę, że oczy mu się zwężają, że zaciska szczęki, a było to trochę tak, jakby odnajdywał na dnie schowka ulubione stare kapcie i z lubością wsuwał w nie stopy. Olivia mówiła, że Lewis jest narwany. Ale wyraźnie nie doceniła sędziego.
     Bill Lewis potrząsał głową.
     - Są mi to winni! - krzyczał.
     - Dlaczego, do diabła? Dlatego, że im ułożyło się inaczej?
     - Ty nie wiesz o niczym, stara Świnio! Nie masz o niczym pojęcia!
     - Mam. Wiem, że to, co zrobiliście, było złe, i to, co robicie teraz, też jest złe.
     - Zużyta stara świńska etyka.
     - Zużyta stara retoryka.
     Przez chwilę wydawało się, że Bill Lewis uderzy pięścią w twarz sędziego. Odwrócił się jednak i ruszył przez pokój zatrzymując tuż przed ścianą, w której usiłowali zrobić otwór. Sędzia Pearson czuł, jak Tommy sztywnieje i wstrzymuje oddech.
     Wydawało się, że Lewis patrzy prosto na obluzowane deski. Ze swojego miejsca sędzia mógł dostrzec ślady drapania i zdradliwe drzazgi, które mówiły wszystko o ich planach. Zamarł, nie wiedząc, co teraz powiedzieć.
     Wtedy, po jednej przeraźliwie długiej sekundzie odezwał się Tommy:
     - Ale dlaczego nie wróciłeś po prostu do domu?
     - Co? - Bill Lewis odwrócił się od ściany, wciąż trzęsąc się z wściekłości.
     - Dlaczego po prostu nie wróciłeś do domu? - powtórzył Tommy.
     - Nie mogłem.
     - Ale dlaczego?
     - Do domu! Po prostu wrócić do domu! Dlaczegóż by nie? - Lewis roześmiał się, przez chwilę płonął gniewem. A potem uspokoił się - równie nagle, jak przedtem się rozjuszył. Stęknął jak balon, z którego uchodzi powietrze. Sędzia niemal widział, jak jego złość rozprasza się po ciepłym poddaszu.
     - Pewnie, chciałbym... - powiedział cicho. - Ale nie miałem domu, tak jak ty, Tommy.
     - Nie miałeś?
     - Nie. Moi starzy nie chcieli mieć nic do czynienia ze mną i z Emily. Zgrabnie pozbyli się nas. Mój stary był zawodowym oficerem. Sierżantem od musztry. Nie lubił długich włosów, nie lubił mojej szkoły, radykalizmu w polityce i całej fury innych rzeczy. - Uśmiechnął się. - A szczególnie długich włosów. - Przejechał palcem po czerwonej bliźnie na szyi. - Ten stary skurwiel zrobił mi to, kiedy miałem siedem lat. Chyba tyle co ty, Tommy. Nie wykonywałem jego rozkazów wystarczająco szybko, a on stał obok ze skórzanym żołnierskim pasem w ręku. Bach! - Lewis klasnął w dłonie, aż obaj drgnęli. - Moja staruszka wezwała nawet żandarmerię wojskową, kiedy zobaczyła krew. Przewieźli mnie do szpitala w bazie, zszyli i po wszystkim. - Po chwili milczenia dodał: - Wszyscy mamy jakieś blizny. Tyle że ta jest najbardziej widoczna.
     To akurat, pomyślał sędzia, jest prawdą.
     Zaczęli jeść, jakby zapominając o wybuchu, jaki miał miejsce przed chwilą. Sędzia powiedział ze spokojem w głosie:
     - Przygotowałeś niezłe sandwicze. Chciałbym ci podziękować. Bill Lewis skinął głową.
     - Przepraszam. Ja przecież nie mam nic przeciwko panu czy Tommy'emu. Ale plan jest planem, sędzio. Trzeba się trzymać procedury i pan wie to lepiej niż kto inny. Tak właśnie jest w sądzie, prawda? Procedura.
     Sędzia Pearson przełknął kęs.
     - Tu masz rację. Byłeś tam kiedyś?
     - Nie. Raz tylko byłem na kolegium za złamanie przepisów drogowych, w Miami. Udało mi się wtedy. - Bill Lewis uśmiechnął się. - Wie pan, co było w tym wszystkim najgłupsze? Wtedy, w sześćdziesiątym ósmym, kiedy wszyscy byliśmy w brygadzie, chciałem, żebyśmy się pozbyli Duncana i Megan. Nie uważałem, by byli odpowiednim materiałem, by tak rzec. Nie byli poważnie zaangażowani w nasze plany i całą filozofię. Szkoda, że nie nalegałem.
     - Takie jest życie. Sądzę, że może w sześćdziesięciu procentach spraw, którymi się zajmowałem, było coś, jakiś moment, kiedy ludzie mogli wszystko odmienić, gdyby tylko wydarzyła się jakaś jedna, konkretna sytuacja. Ale tak się nie stało i w efekcie stawali przede mną.
     - Kapryśny los - orzekł Bill Lewis z krzywym uśmieszkiem. Sędzia pokiwał głową.
     Podczas gdy obaj mężczyźni rozmawiali, Tommy odłożył nie dojedzoną kanapkę. Ostrożnie odsunął się od sędziego na kraniec łóżka. Czuł jakby umysł podzielony miał na dwie części - jedna wrzeszczała do niego polecenie, a druga naciskała, by je zignorował. "Zrób to!" - nakazywała pierwsza. "Siedź spokojnie" - polecała druga. "Ruszaj! Spokój! Dalej! Zostań!"
     Nie był pewien, czy tylko on zauważył, że Bill Lewis przynosząc im lunch nie zaryglował za sobą drzwi.
     Pragnął stać się niewidzialnym, podnieść się tak cicho, by nikt nie zwrócił na niego uwagi i przemknąć się leciutko, bezszelestnie.
     Spostrzegł, że Bill Lewis sięgnął po tacę, zwracając się do niego plecami.
     Teraz! Rozkaz z całą siłą pchał go do działania. Teraz! Ruszaj!
     Poczuł, że jego mięśnie napinają się. W głowie mu wirowało, jakby nagła fala porwała go z plaży i wepchnęła pod wodę, wstrzymując oddech.
     Teraz!
     Skoczył.
     - Hej!
     - Tommy!
     Zaskoczone głosy sędziego i Lewisa dochodziły jakby z daleka. Wydawało mu się, że płynie w powietrzu ku schodom.
     Uderzył gwałtownie w ścianę i jakby spadł w locie na ziemię. Rzucił się do drzwi, chwycił klamkę, nie bardzo zdając sobie sprawę, że obaj mężczyźni natychmiast skoczyli za nim.
     - Stać!
     W głosie Billa Lewisa brzmiała panika.
     - Stój, stój natychmiast! Tommy, cholera, zatrzymaj się!
     Tommy złapał za klamkę i pchnął drzwi na oścież, umykając rękom, które wyciągnęły się tuż za nim.
     - Chryste! Olivia, Ramon! Dzieciak! Na pomoc! - wył Lewis. Tommy pruł przed siebie, próbując wyprzedzić wołanie Billa Lewisa.
     Słyszał za plecami krzyk dziadka:
     - Uciekaj! Uciekaj, Tommy!
     - Łapać go! Łapać go! Na pomoc! Pomocy! Cholera! Stać! Stać!
     Lewis był już pół kroku za nim, kiedy Tommy z całej siły trzasnął drzwiami, które z chrzęstem uderzyły w wyciągnięte ramię mężczyzny.
     - Cholera! Do diabła! Pomocy!  - Donośny głos Lewisa wibrował w powietrzu, owijał się wokół Tommy'ego, szarpiąc nim jak gwałtowny wicher.
     - Biegnij, Tommy, biegnij! - Słyszał dziadka wołającego gdzieś z tyłu. - Uciekaj! Uciekaj stąd!
     Tommy pomknął korytarzem, obok jakichś drzwi, minął łazienkę, zmierzając ku schodom. Przed oczami migały mu różne obrazy, umywalka, wanna, stos brudnej bielizny, broń i amunicja na łóżku. Na nic nie zwracał uwagi, jedynie parł do przodu, słysząc stukot własnych stóp na drewnianej podłodze. Wiedział, że Lewis biegnie tuż za nim, wyczuwał instynktownie jego wyciągnięte ramiona. Wykonał unik, chwycił poręcz schodów, owinął się wokół słupka. Poczuł, że jego sweterek wyślizgnął się z palców Lewisa, który potknął się i upadł z łomotem klnąc ze wściekłością. Spojrzał w dół. Olivia i Ramon wbiegali już na schody z bronią gotową do strzału. Odwrócił się i zobaczył, że Lewis podnosi się i próbuje dopaść go z tyłu. Uskoczył, przemknął się obok niego, a dryblas znowu się zachwiał i upadł wybuchając potokiem przekleństw. Tommy pognał korytarzem do sypialni, zatrzasnął za sobą drzwi i pobiegł prosto do okna.
     - Zastrzelę go, cholera! Zastrzelę! - wrzeszczała za nim Olivia.
     Nie zważając na jej krzyk walczył z oknem jak oszalały, próbując je otworzyć. Poniżej widać było wystający daszek, w oddali - ciemny zarys lasu i ciężkie, szare, pokryte chmurami niebo. Słyszał swój ciężki oddech, jakby pochodził od kogoś innego. Ścigający go tłoczyli się już w drzwiach, Tommy czuł ich wściekłość na plecach.
     I wtedy rozległ się ogłuszający wystrzał z pistoletu. Szarpnął chłopcem i rzucił go na podłogę. Tynk i drzazgi drewna eksplodowały tuż przy jego głowie, sypiąc się na niego jak deszcz.
     Zabili mnie, pomyślał, zanim zorientował się, że jednak żyje. Słyszał, jak dziadek ryczy z furią:
     - Zostawcie go! Sadyści! Zabiję was, jeśli mu coś zrobicie. I natychmiastową odpowiedź Olivii:
     - Z drogi, stary, bo ja cię zabiję.
     Głosy wydawały się mieszać ze sobą, wrzaski bólu, wściekłości i przekleństwa wypełniały pokój, łącząc się z zapachem kordytu i pogłosem strzału. Tommy uświadomił sobie nagle, że on też krzyczy piskliwie jedno słowo, które przebija przez cały zgiełk:
     - Do domu!
     Tommy sprężył się, umykając przed rękami które były tuż-tuż i wskoczył na krzesło. Spieszył do okna, myśląc tylko: "Zbić szybę! i skoczyć!". Nagle poczuł, że czyjaś ręka łapie go za kołnierz i ciągnie w tył. Inne ręce chwyciły go za ramię i ściągnęły w dół, a krzesło umknęło mu spod rąk i upadło z hukiem na podłogę. Zalała go fala gorącej wściekłości.
     Wiedział, że trzęsą nim, okładają go pięściami, miotają jak niepotrzebnym łachmanem, grzmocą i kopią.
     Zdążył jeszcze rzucić krótkie spojrzenie przez okno, na błysk błękitu nieba, który przedarł się przez zasłonę chmur i natychmiast został przez nie połknięty. Warto było zobaczyć to, bez względu na to jak mocno i okrutnie go biją. Skulił się, próbując osłonić przed padającymi na niego razami, zamknął oczy, zasłonił rękami uszy, żeby nie słyszeć ich głosów. Stwierdził: Teraz mnie zabiją. Miał nadzieję, że dziadek opowie rodzinie, że próbował ucieczki, i że będą z niego dumni. Wśród całego tego hałasu i tumultu wyłowił głęboki głos dziadka, próbującego go bronić, co dodało mu odrobinę otuchy. I wtedy stracił przytomność osuwając się w ciemność.
     Megan nie była w stanie usiedzieć w biurze. Kołysała się na krześle, bezustannie myśląc o Olivii.
     Pamiętała jej głos - niski, lekko schrypnięty, co onieśmielało kobiety i zachwycało mężczyzn. Pamiętała jej włosy, bujne jak lwia grzywa, i jej olśniewającą urodę. Rozumiała, na czym polegała jej wielka przewaga: otóż Olivia potrafiła uknuć najbardziej niedorzeczną intrygę i przedstawić ją tak, iż wykonanie planu wydawało się tak proste i zwyczajne, że od razu chciało się, wręcz musiało się brać w nim udział.
     W przypływie nagłej wściekłości omal nie uderzyła pięścią w stół. Jak mogłam być taka tępa? - pomyślała.
     Mogłam, ponieważ wciąż nie byłam dorosła.
     Przypomniała sobie ich dom w Lodi. Powinnam była opuścić to miejsce i zmusić do tego Duncana. Powinnam się tego domagać. Ale Olivia na wszystko miała gotową odpowiedź, zawsze uprzedzała wszelkie wątpliwości. Tak jakby w ogóle nie brała pod uwagę, że ktoś mógłby mieć coś do powiedzenia w kwestii jej projektów; wszystko albo musiało być zgodne wyłącznie z jej planem, albo nie było w ogóle warte zachodu. Pamiętała, jak omawiali drogę ucieczki, tam i z powrotem, setki razy, dopóki Olivia nie nabrała pewności co do wszystkich szczegółów, nawet co do częstotliwości zmiany świateł ulicznych. Kiedy Megan nieśmiało spróbowała zasugerować inną ulicę, Olivia całkowicie zignorowała te uwagi. I to właśnie było błędem. Wszystko, co robiliśmy, było błędem. Nasze pomysły były błędne. Prawdę mówiąc w ogóle nie wiedzieliśmy, co robimy, chociaż wszystko wydawało się tak dokładnie i starannie zaplanowane. A było tylko iluzją.
     Ktoś zapukał do drzwi i otworzył je. Para jej współpracowników wkładała w korytarzu płaszcze.
     - Meg? Idziesz z nami na lunch? Megan pokręciła przecząco głową.
     - Nie, dziękuję. Wystarczy mi na dzisiaj jogurt.
     - Na pewno nie pójdziesz z nami?
     - Dzięki, ale nie.
     Drzwi się zamknęły i została sama ze swoimi myślami. Dom w Lodi, znienawidzony, brudny, walący się i ohydny, a my wszyscy uważaliśmy go za miejsce szczególne, bo stale sami siebie oszukiwaliśmy. Przypomniała sobie, jak pojechała do biura właściciela razem z Olivia, która zapłaciła gotówkę za dwa miesiące z góry, kokietując go przy tym co nieco. Pamiętała, jak Olivia kładła wcześniej nacisk na ich wygląd; miały udawać parę hippisek, mających swoich chłopaków - hippisów. Nalegała, by Megan była bez biustonosza, w luźnym kolorowym podkoszulku. Takie nieszkodliwe szczeniaki, całkiem opętane przez cały ten niewinny "pokój, miłość i kwiaty", a najgorsze, co mogłyby zrobić, to popalanie marihuany albo okazjonalne zażycie porcyjki kwasu. Było to częścią ich przebrania. Pamiętała, jak Olivia pouczała ich, jak udawać kogoś innego niż się jest w rzeczywistości. To był klucz do ich planów. Pamiętała, jak właściciel, sympatyczny mężczyzna w średnim wieku, oblał się rumieńcem aż po czubek łysej głowy, kiedy z nim flirtowały, zachwycony paplaniną młodych kobiet. Dał się całkowicie omamić.
     Nagle Megan wyprostowała się na krześle.
     Fragmenty wspomnień i strzępy rozmów zawirowały jej w głowie.
     Dlaczego Lodi? Dlaczego to miejsce było takie istotne?
     Tam był bank.
     A dlaczego właśnie ten dom?
     Ponieważ Olivia nalegała, żeby był blisko miejsca akcji. Chciała być blisko sceny.
     Dlaczego?
     Żeby móc ją łatwiej poznać. Dowiedzieć się wszystkiego, co tylko można, o banku i przewozie pieniędzy z zakładów chemicznych.
     Po co?
     Żeby Olivia zawsze wszystko miała pod swoją kontrolą. Żeby mogła wszystko przewidzieć. To miało dla niej nadrzędne znaczenie.
     Ale co to właściwie oznaczało?
     Wiedziała, że to oznaczało wszystko. Że również teraz zaplanowała wszystko dokładnie. Doskonale zna rozkład pracy Duncana w banku, wie kiedy bliźniaczki wracają ze szkoły. Musiała wiedzieć, kiedy sędzia odbiera Tommy'ego ze szkoły, a kiedy chłopiec wraca sam autobusem. Wiedziała, gdzie jest moje biuro i gdzie chodzę na lunch. Wiedziała dosłownie wszystko, ponieważ się nie zmieniła. Jest wciąż tą samą Olivia. Tyle że teraz my jesteśmy bankiem i ona nas dokładnie lustruje.
     A więc, gdzie może być teraz?
     W jakimś domu podobnym do tego w Lodi. Domu, który wynajęła dwa - trzy miesiące temu, zapłaciła gotówką i udawała kogoś innego.
     Jest gdzieś blisko. Chociaż nie tak blisko, byśmy mogli zwrócić na nią uwagę. Jest w domu, skąd może nas osiągać, kiedy tylko chce i czuje się bezpieczna w ukryciu, kiedy tego nie chce. Gdzie mogłaby ukryć sędziego i Tommy'ego. W każdym razie z całą pewnością nie jest daleko.
     Megan wstała, jak w transie, przytłoczona oczywistością tych spostrzeżeń. Podeszła do regału stojącego w rogu pokoju i wyjęła kilka dużych skoroszytów. Na każdym wytłoczony był złotymi drukowanymi literami napis: SPIS USŁUG GREENFIELD MULTIPLE - Greenfield, Westfield, Deerfield, Pelnam, Shutesbury, Sunderland i okolice - LIPIEC/SIERPIEŃ, WRZESIEŃ/PAŹDZIERNIK, LISTOPAD/GRUDZIEŃ, WYNAJEM I SPRZEDAŻ.
     Usiadła powoli za biurkiem, otworzyła górną szufladę, wyjęła szczegółową mapę okolicy i rozłożyła ją na pulpicie. Następnie z namaszczeniem wyjęła ze stojącego obok telefonu pojemnika dobrze zaostrzony ołówek. Ostrożnie dotknęła czubka wyobrażając sobie, że to szpada. Przed sobą położyła bloczek, zastanowiła się trzymając ołówek w palcach. Chwilę odczekała starając się uspokoić nerwy.
     A wiec jesteś tutaj, Olivio. Znam twoje myśli, tak samo jak swoje, tylko dotąd nie zdawałam sobie z tego sprawy. Jednak nie pomyślałaś o wszystkim, chociaż sądzisz, że tak jest. Nie wzięłaś pod uwagę jednego elementu w tym rachunku: że to jest moje terytorium.
     Otworzyła księgę i rozpoczęła od spisu wynajmu domów od końca minionego lata.
     
     Podczas ostatniej przerwy Karen spotkała się z Lauren w szkolnej bibliotece. Był to dość niski pokój ze świetlówkami i długimi, niewygodnymi stolikami. Była tu jedynie bibliotekarka, kobieta w średnim wieku, pracowicie układająca książki na blacie. Kiedy weszła Karen, podniosła wzrok, uśmiechnęła się i szepnęła, z przyzwyczajenia chyba, gdyż nie mogła przecież nikomu przeszkodzić.
     - Twoja siostra jest z tyłu, miedzy regałami. - I wskazała rzędy półek z książkami, które ją otaczały.
     Karen poszła w tym kierunku i zobaczyła Lauren objuczoną kilkoma grubymi księgami. Lauren wskazała głową na stolik w rogu. Karen podeszła do niej.
     - Myślisz, że znalazłaś? - spytała podnieconym głosem.
     - Nie wiem, jeśli coś jest, to musi być w jednej z nich.
     Dziewczęta rozłożyły przed sobą książki. Karen wzięła jedną z nich i otworzyła na chybił trafił. W oczy rzuciła jej się fotografia sześciu śmigłowców lecących w szyku, nisko nad górzystym terenem dżungli. Na tle szarego, smutnego nieba widać było wiejskie strzechy, a także żołnierza w zielonym mundurze, który wychylony z prowadzącego śmigłowca strzelał z pistoletu maszynowego. Pociski smugowe wyglądały na fotografii jak czerwono-żółte kreski. Karen przewróciła kartkę i ujrzała inny obrazek; tym razem był to policjant w hełmie, trzymający nad głową gumową pałkę, gotów uderzyć nią w czaszkę demonstranta. Wpatrywała się przez chwilę w zdjęcie, zaskoczona dzikim wyrazem oczu policjanta. Demonstrantem była młoda kobieta, chyba niewiele starsza od niej. Karen podała książkę siostrze, która przewróciła kartkę trafiając na fotografię oddziału Gwardii Narodowej w kuloodpornych kamizelkach na tle płonącej ulicy. Na następnej widniał długowłosy student, w okularach przeciwsłonecznych, z cygarem w ustach, siedzący przy biurku dyrektora uniwersytetu. Lauren przewracała szybko kartki, przeskakiwała przez zdjęcia rosyjskich czołgów przetaczających się przez Czechosłowację, sportowców na podium olimpijskim, z pochylonymi głowami i pięściami uniesionymi ku górze podczas odgrywania hymnu narodowego; przebiegała wzrokiem obrazy dzieci z wydętymi brzuszkami, umierających z głodu w Biafrze, i powalonych przywódców, umierających od kul zabójców.
     Po jakimś czasie Lauren westchnęła.
     - Wiesz - wyszeptała - patrzę na to i po prostu nie rozumiem.
     Karen nie odpowiedziała. Podniosła duży, gruby tom, zatytułowany: Księga roku 1968.
     - Chyba tutaj musi coś być - powiedziała. Spojrzała na zegar ścienny. - Nie mamy zbyt dużo czasu - szepnęła. - Mama będzie na nas czekać.
     Lauren skinęła głową.
     - Ty szukaj tu. Musi być gdzieś pod koniec roku. Ja będę tu dalej przeglądać, zobaczymy, czy znajdę jakieś zdjęcia.
     Przez dłuższą chwilę obie w milczeniu przewracały kartki. W pewnym momencie Karen zesztywniała i szturchnęła siostrę w kolano. Wskazała na tekst napisany drobnym drukiem. Lauren nachyliła się i przeczytała:
     W całym kraju miało miejsce szereg mniejszych demonstracji i aktów radykalnego nieposłuszeństwa obywatelskiego. Punktem centralnym dla samozwańczych tzw. rewolucjonistów stała się Kalifornia, zwłaszcza rejon San
     Francisco, gdzie wydarzyły się sporadyczne akty przemocy. W biurach Bank of America w Berkeley nastąpił wybuch bomby. Grupa demonstrantów wdarła się do siedziby Selective Service w Sacramento i poplamiła akta krwią. Dochodziło do zuchwałych napadów na banki, uznawanych za najlepszą metodę zdobywania funduszy na następne akcje. Podczas jednego z nich, w Lodi, Kalifornia, w banku wybuchła strzelanina, w wyniku której zginęło dwóch strażników i troje radykałów.
     - Czy to to? - zapytała Lauren. Karen chrząknęła.
     - Muszę wiedzieć więcej. Muszę zrozumieć, co właściwie oni robili. Lauren patrzyła na otwarty album, na niepokojącą fotografię sporej grupy
     studentów, którzy coś gniewnie wykrzykiwali. Pośrodku grupy jeden ze studentów robił gwałtowny, nieprzyzwoity gest do aparatu fotograficznego.
     - Co to jest? - zainteresowała się Karen. Lauren przeczytała podpis:
     - Chicago. Narodowa konwencja Demokratów. - Westchnęła. - Patrzę na te zdjęcia i wydają mi się zamierzchłą historią, jak coś, co wydarzyło się miliony lat temu.
     Karen pokręciła głową.
     - Ależ wszystko było zwariowane. A oni razem z tym wszystkim. Tylko tyle.
     - Poza tym, że to wciąż jest w nich obecne.
     - Pewnie nie tylko w nich - odparła Karen. - Tyle że inni lepiej to ukrywają.
     - Ciekawe - szepnęła Lauren - czy jeśli my wierzyłybyśmy w coś, tak naprawdę, mocno - czy postąpiłybyśmy podobnie.
     Karen już miała odpowiedzieć, ale zadźwięczał dzwonek. Pospiesznie odłożyły książki na półki i ruszyły do domu. Ostatnie pytanie pozostało bez odpowiedzi.
     
     Zaraz po trzeciej Duncan połączył się z sekretarką i powiedział:
     - Doris? Muszę wyskoczyć teraz do apteki po parę drobiazgów. Proszę, zostań na posterunku, póki nie wrócę, dobrze?
     - Och, panie Richards, dlaczego nie pojedzie pan od razu do domu? Poradzimy sobie...
     Duncan przeciął krótko:
     - Tak, tak, zrobię to, ale mam jeszcze to i owo do skończenia. Dam ci znać, kiedy wrócę.
     Odłożył telefon i zdjął płaszcz z wieszaka. Narzucił go na ramiona, zastanawiając się, czy jest mu gorąco z podniecenia czy ze strachu. Doszedł do wniosku, że chyba jedno i drugie i starał się opanować. Do ręki wziął swoją teczkę, którą wcześniej opróżnił, i wyszedł z pokoju.
     Jego pierwszą czynnością było przestawienie samochodu ze stałego miejsca na bankowym parkingu na publiczny parking, trzy przecznice dalej. Był to wielopoziomowy kryty parking, częściowo tylko zapełniony. Duncan ominął pierwsze wolne miejsca i wjechał na poziom, na którym stało zaledwie kilka wozów. Ustawił samochód w najciemniejszym kącie, jaki mógł znaleźć.
     Zjeżdżając z powrotem windą wypatrzył na podłodze rozdeptany niedopałek. Ostrożnie podniósł go i umieścił w kopercie, którą schował do kieszeni marynarki.
     Następnie wstąpił do salonu fryzjerskiego, obsługującego zarówno mężczyzn jak i kobiety, przeważnie młodzież studencką. Recepcjonistka spojrzała na niego z uśmiechem:
     - Pan sobie życzy?
     - Chciałbym ostrzyc się na koguta - powiedział.
     - Naprawdę? - Młoda kobieta była wyraźnie zaskoczona. - O.K., możemy... - Widząc wesołość na twarzy Duncana zreflektowała się. - Pan żartuje, prawda?
     - Może rzeczywiście dzisiaj zrezygnuję - odparł. - Tak naprawdę, przyszedłem po szampon dla córek. Kłopot w tym, że nie pamiętam, jaki to miał być...
     - Redken? Natura! Wave? Jest bezaminowy. Jaki rodzaj włosów mają córki?
     - To taka czerwono-biała buteleczka.
     - Jak ta?
     - Hmm, możliwe. Dziewczyna uśmiechnęła się.
     - Proszę zajrzeć do środka, tam gdzie myją włosy. Może go pan zobaczy. - Wskazała ręką pokój na zapleczu.
     Duncan skinął głową. Trzymając rękę w kieszeni chwycił w palce kluczyki od samochodu czekając na sprzyjający moment. Ruszył przez salkę i gdy tylko dostrzegł to, czego szukał, wyjął je i upuścił na ziemię. Schylił się ostrożnie, by je podnieść i jednocześnie zebrał zręcznie kilka kosmyków dopiero co obciętych włosów. Schował je wraz z kluczykami do kieszeni, podszedł do półki z szamponami, rozejrzał się i wrócił do recepcjonistki.
     - Myślę, że to ten - powiedział.
     - Świetnie. - Wzięła szampon i włożyła go do torby. - Dwadzieścia dolarów.
     Duncan udał zdumionego.
     - Za dwieście pięćdziesiąt mililitrów?
     - Dokładnie za dwieście.
     - Wybrałem sobie zawód! - odrzekł. - Powinienem sprzedawać kosmetyki do pielęgnacji włosów.
     Młoda kobieta zaśmiała się i wzięła pieniądze. Pomachała mu na odchodnym.
     Kiedy zniknął z pola widzenia, już na ulicy, wyciągnął z kieszeni kosmyk włosów i dołączył je do niedopałka w kopercie. Potem poszedł do apteki na rogu, gdzie kupił dwie pary rękawiczek chirurgicznych, paczkę plastikowych worków na śmieci, kilka dużych, gumowych opasek oraz jakieś leki przeciw grypie.
     Dość szybko udało mu się złapać taksówkę, którą pojechał do najbliższego supermarketu. Zapłacił kierowcy i szybko wszedł do środka, patrząc na zegarek, żeby się upewnić, czy nie jest już zbyt długo poza bankiem. Supermarket był jednym ze starszych w dzielnicy - ogrodzony murem, zajmował kilka hektarów gruntu, na którym kiedyś były uprawy. Pamiętał, jak było tam wtedy ładnie - na zielonych łąkach pasły się krowy i konie, a kolby kukurydzy dojrzewały w letnim słońcu. Oczywiście, teraz teren ten przynosi dużo więcej pieniędzy. Przed osiemnastu laty jego przekształcenie sprawiło mu przykrość i wstyd mu było, że teraz już tego nie odczuwa. Bank przyznał na ten cel pożyczkę i pomógł w finansowaniu budowy. Był to jeden z jego pierwszych projektów. Bywało, że przejeżdżał tędy nocami, licząc stojące na parkingu samochody. A w dni wolne od pracy chodził po korytarzach licząc ludzi i czując rodzaj ulgi, gdy musiał przepychać się przez tłum.
     Szybko wszedł do środka bocznym wejściem i udał się prosto do stoiska z artykułami sportowymi. Skinął na sprzedawcę ubranego w sędziowski podkoszulek w paski.
     - Poproszę jakieś dobre tenisówki dla mojego bratanka.
     - Jakiego rozmiaru?
     - Dziesięć i pół, szerokość D.
     - A ile chciałby pan wydać?
     - Ze trzydzieści dolców? Sprzedający pokręcił głową.
     - Mogą być z płótna i będą odparzać stopy. No i z kiepskimi podeszwami.
     - A za czterdzieści?
     - Mamy skórzane za pięćdziesiąt.
     - Boże, kiedy ja latałem po boisku, kosztowały koło dziesięciu.
     - Kiedy to było?
     - W czasach prehistorycznych. W epoce dinozaurów.
     Młody człowiek roześmiał się i poszedł po buty. Powinny być dobre, ocenił Duncan. Są o cały numer mniejsze niż mój normalny rozmiar. Powinny być dobre.
     Zapłacił gotówką za buty i kupił jeszcze bluzę dresową.
     W stoisku z odzieżą, parę kroków dalej, nabył tani, niebiesko-czerwony sweter z akrylo-poliestru. Takie swetry kupują na ogół studenci, noszą je, póki się nie rozpadną, co następuje błyskawicznie, po czym kupują następne. Za ten nabytek też zapłacił gotówką.
     W innej części magazynu podszedł do stoiska z narzędziami i kupił kilka zacisków i przewodów elektrycznych, taśmę, zestaw śrubokrętów i mały młotek. W banku będzie ciemno, pomyślał, i sięgnął po latarkę i bateryjki. Po opuszczeniu stoiska zatrzymał się na chwilę w przejściu, popatrzył na tłoczących się ludzi i pomyślał, że jest wśród nich równie anonimowy, że jak inni i on traci swą tożsamość w handlowym molochu. Tu - mimo doskonałego oświetlenia - każdy był niewidzialny. Skierował się do bocznego wyjścia.
     Kiedy wyszedł na zewnątrz, oderwał wszystkie metki z ubrania i wyrzucił je do kosza na śmieci. Ubranie wcisnął do teczki i z trudem ją zamknął. Spojrzał na niebo. Szarość stopniowo ustępowała przed ciemnością nocy. Szybko się ściemniało. Tak jakby jasność nie była zbyt słaba, by zwyciężyć ciemności. Odetchnął głęboko. Z jego ust wydobył się biały obłoczek. Czas zaczynać, pomyślał. Poczuł skurcz wokół serca i żołądka; poczuł, że kolana się pod nim uginają. Stał nieruchomo, a zimne powietrze przenikało jego ciało. Czuł się jak sprinter przykucnięty na pasie startowym, tuż przy ziemi, czekający na wystrzał startera, by skoczyć do przodu. Podniósł do góry rękę wyciągając palce na kształt pistoletu.
     - Bang - powiedział cicho.
     Szczelnie owinął się płaszczem i zatrzymał taksówkę, żeby zawiozła go do centrum.
     
     Było późne popołudnie. Ramon Gutierrez nie czuł przenikliwego zimna, całkowicie pochłonięty wypatrywaniem, kiedy bliźniaczki pojawią się na szkolnym parkingu. Z podniesionym kołnierzem i w nasuniętym na oczy kapeluszu stał, anonimowy, na przyległej ulicy, obserwując młodzież wskakującą do różnorodnych młodzieżowych pojazdów, słuchając wizgu opon na czarnym makadamie parkingu. Nie różniło się to wiele od jego szkoły w Południowym Bronxie, tyle że tam wszyscy spieszyli do autobusów albo do metra, nie było sportowych samochodów i motocykli. Był to niebezpieczny, pełen napięcia moment, czas kiedy członkowie gangów wyrównywali rachunki albo ludzie umawiali się na randki na weekend. On też szykował się na swoje własne, bardzo specjalne spotkanie. Tylko one o tym nie wiedziały.
     Zobaczył bliźniaczki, gdy wsiadały do swojego czerwonego, sportowego samochodu i uśmiechnął się. Przejechały zaledwie kawałek, zostały zatrzymane przez dwóch nastolatków, którzy uwiesili się u okna samochodu nachylając w stronę dziewcząt. Nie wiedział, o czym rozmawiają, ale puścił wodze wyobraźni.
     Po raz pierwszy od paru dni był w dobrym humorze.
     Olivia wydawała mu polecenia wściekła od próby ucieczki Tommy'ego. Przed oczami stanął mu chłopiec, zwinięty w pozycji płodowej na podłodze strychu. Nigdy dotąd nie widział, jak umiera dziecko, i zastanawiał się, czy to właśnie tak wygląda. Niech się dzieje co chce, pomyślał. Dopóki nie dostaniemy pieniędzy. Dziadek natychmiast zaczął się rzucać w szoku i panice, aż Olivia musiała go uciszać. A kiedy zaczął wrzeszczeć w proteście, odciągnęła spust rewolweru i przyłożyła go sędziemu do głowy. Pamiętał, co powiedziała:
     - Nie drażnij mnie, sędzio. Nie odpychaj mojej ręki, bo przestanę się wahać.
     Kiedy zamknięto ich już na klucz, jej wściekłość eksplodowała, aż zatrzęsły się ściany starego domostwa. Ramoną zaniepokoiło to. Kiedy usiadł za kierownicą samochodu, wyobraził ją sobie - wykrzywioną z wściekłości, miotającą przekleństwa na Billa Lewisa, który stał potulnie, bez słowa, jak winowajca.
     Pewnie, powinien się wstydzić, pomyślał Ramon. Niemal wszystko rozwalił. Po tych wszystkich planach i przygotowaniach, prawie pod koniec roboty. Chryste!
     Przez moment myślał, że Olivia zastrzeli Billa, potem - że zabije zakładników. Machając bronią, skręcając się z furii, przemierzała nerwowo pokój. Najbardziej zaskoczyło go to, że potraktowała próbę ucieczki chłopca bardzo osobiście, jakby zrobił coś jej samej, a nie po prostu próbował ratować siebie.
     Ramon nie wiedział, co o tym myśleć. Gdybym został złapany, mówił sobie, zrobiłbym to samo. A przynajmniej próbowałbym. Pamiętał, jak próbował uciec z ośrodka poprawczego zsuwając się po rynnie, jak upadł, zwichnął sobie nogę i jak go złapali, kiedy kuśtykał ku wolności.
     Musiał niechętnie przyznać, że nabrał do dzieciaka pewnego szacunku. Nienawidził tych chwil w dzieciństwie, kiedy ludzie robili mu różne rzeczy, a on nigdy nie sprzeciwiał się temu, nie uciekał, nie walczył.
     Ciąg jego myśli został nagle przerwany. Bliźniaczki wjeżdżały samochodem na ulicę.
     Pamiętał rozkaz Olivii, kiedy już się nieco opanowała.
     - Jedź i złóż wizytę bliźniaczkom. Megan jest w pracy. Dom jest pusty. Nastrasz je trochę. Niech się...
     - Jak?
     - Jak chcesz, do cholery.
     Wstyd, jaki go ogarnął, gdy obwiązywał sznurem chude ciało uwięzionego dziecka, rozpłynął się. Wrzucił bieg i przyspieszył.
     
     Karen i Lauren nie zauważyły, że nowy model sedaną minął je na Pleasant Street, nie zauważyły też ukradkowego łypnięcia kierowcy w ich stronę. Akurat pochłonięte były sprzeczką.
     - Nadal uważam, że powinnyśmy coś zrobić - nalegała Lauren, podczas gdy siostra uparcie kręciła głową.
     - Przecież robimy coś. To, co nam kazali.
     - Nie wiem, czy to wystarczy.
     - No dobrze, nie możemy powiedzieć, prawda?
     - Nie, i tym właśnie się martwię. Nie chce mi się wierzyć, że możesz tak siedzieć i nic nie chcesz zrobić.
     - Tak, rzeczywiście nie chcę zrobić czegoś, co jeszcze pogorszy sprawę.
     - Tego przecież nie wiesz! - upierała się Lauren. - Nie możesz przecież powiedzieć, że to, co oni robią, jest słuszne. A mama i tata, skąd oni mogą wiedzieć, jak postępować z tymi ludźmi? To wszystko może być do kitu.
     - Taak, ale mogą też mieć rację - odparła Karen wślizgując gładko do konwersacji praktyczny ton.
     - Nie cierpię, kiedy mówisz w ten sposób i próbujesz udawać dorosłą.
     - No więc co proponujesz? Lauren milczała.
     - To wszystko jest takie zwariowane - odpowiedziała po chwili wahania.
     - I dla nas najważniejsze to nie dać się zwariować.
     - Pamiętasz, jak Jimmy Harris nakrył tego faceta, co włamywał się do samochodów pod szkołą? Pamiętasz, co wtedy zrobił? Zabrał jego prawo jazdy, wezwał policję, która zaraz przyjechała.
     - Nie wierzę własnym uszom. Kiedy wczoraj mówiłam, żeby zawołać policję, twierdziłaś zupełnie co innego.
     - Wcale nie.
     - Właśnie, że tak. Lauren pokiwała głową.
     - Masz rację. W porządku. Już jestem cicho. Po prostu chciałabym, żebyśmy coś zrobiły. - Westchnęła. - Tęsknię za Tommym.
     - Ja też.
     - Jest zupełnie inaczej, niżbym się spodziewała. Dzisiaj rano obudziłam się i nie mogłam uwierzyć, że nasze małe dziwadło nie dobija się do nas do łazienki.
     - I nie zostawia odkręconej pasty do zębów - roześmiała się Karen.
     - I skarpetek i bielizny na podłodze. Karen potrząsnęła głową.
     - Musimy wierzyć, że on wróci. Jutro. Tak powiedział tato.
     - Wierzysz w to?
     - I wierzę, i nie. Czekam.
     - A mnie cały dzień chce się płakać.
     - Mnie też. A kiedy przez chwilę wszystko wydaje się normalne, sobie zaraz uświadamiam, że o najważniejszym zapomniałam i czuję się, jakby mi ktoś zadał cios.
     - Widziałam, że rozmawiałaś znowu z Willym.
     - Chciał się gdzieś wybrać.
     - I co mu powiedziałaś?
     - Żeby zadzwonił w przyszłym tygodniu. Lauren uśmiechnęła się.
     - Jest fajny.
     - Aha. - Siostra zachichotała. - Podoba mi się.
     - I jest seksy. Słyszałam, że on i Lucinda Smithson chodzili ze sobą w zeszłym roku.
     - Też o tym słyszałam. Ale się nie przejmuję. A jak tam z Teddym Leonardem? Podobno kiedy był zeszłego lata na wycieczce w Paryżu, wybrali się do prawdziwego burdelu.
     - Akurat w to nie wierzę.
     - Pewnie byli wszyscy za bardzo przestraszeni - roześmiała się Karen.
     Bliźniaczki uśmiechnęły się.
     - Wiesz dlaczego lubię Teddy'ego? - zapytała Lauren i nie czekając na odpowiedź siostry mówiła dalej. - Ponieważ kiedy do nas przyszedł, znalazł chwilę czasu, żeby się trochę pobawić z Tommym. Czasami martwiłam się, że Tommy nie będzie miał okazji zobaczyć, jak zachowują się starsi chłopcy. Ciągle widzi tylko nas. Pamiętasz? Teddy wyszedł z nim na dwór i przez pół godziny razem kopali piłkę. Tommy cały promieniał. A czy wiesz, co mi powiedział później, wieczorem? Poszłam zanieść mu szklankę wody, gdy tylko zgasiliśmy światła, a on powiedział: "Lauren, lubię tego chłopaka. Możesz za niego wyjść, jeśli chcesz". Wyobrażasz sobie?
     Karen wybuchnęła śmiechem, przyłączając się do chichotania siostry. Ale po paru sekundach ich wesołość zniknęła, jakby wyparowała z samochodu przez otwarte okno, a zimny kawał lodu wkradł się w ich serca.
     - Jeśli go skrzywdzą, nawet odrobinę... - zaczęła Karen.
     - Zabijemy ich - dokończyła siostra. Żadna z nich ani przez chwilę nie zastanawiała się, w jaki sposób miałyby to zrobić.
     Jechały w milczeniu zdeterminowane. Karen skręciła za róg i przejechała jeszcze kawałek ulicą.
     - Niemożliwe - odezwała się - mamy jeszcze nie ma w domu.
     - Myślisz... - zaczęła Lauren, ale siostra nie dała jej skończyć.
     - Nie, pewnie jest akurat w drodze.
     Karen zaparkowała samochód na podjeździe, ale żadna z nich nie wysiadała. Patrzyły na dom niepewnym wzrokiem. W środku było ciemno.
     - Chciałabym, żeby tata zainstalował automatyczne oświetlenie - powiedziała Karen z żalem w głosie.
     - Nigdy dotąd nie myślałam, że nasz dom może wyglądać tak nieswojo - cicho zauważyła Lauren.
     - Przestań! - przecięła Karen. - Nie zachowuj się, jakby było gorzej niż jest. Nie cierpię, jak wpadasz w ten swój posępny, bojaźliwy nastrój, zupełnie jakbyś była mimozą. Daj spokój, chodźmy.
     Trzasnęła drzwiami samochodu, a Lauren wyskoczyła szybko, żeby za nią nadążyć. Karen włożyła klucz do zamka drzwi wejściowych i otworzyła je. Weszła do środka i przycisnęła kontakt, oświetlając ciemne wnętrze mieszkania. Dziewczęta zdjęły płaszcze i powiesiły je w schowku. Karen obróciła się do siostry mówiąc:
     - Widzisz? Nic się nie dzieje. Chodź, zrobimy sobie herbaty i poczekamy na mamę. Powinna zaraz wrócić.
     Lauren skinęła głową z wahaniem.
     Karen zobaczyła, że siostra stoi nieruchomo nasłuchując.
     - Co to? - wyszeptała.
     - Nie wiem - odszepnęła Lauren.
     - Jeśli sobie ze mnie żartujesz...
     - Ciii...
     - Nie uciszaj mnie! Chcesz mnie po prostu przestraszyć. Nie możemy dać się ponieść wyobraźni.
     Lauren zignorowała reakcję siostry i zapytała:
     - Dlaczego tu jest tak zimno?
     - A skąd, do diabła, mam wiedzieć? - szybko odpowiedziała Karen. - Może wyłączyli termostat rano przed wyjściem.
     - Czujesz ten chłód? Jakby było otwarte okno. Karen już chciała odpowiedzieć, ale powstrzymała się.
     - Może powinnyśmy poczekać na zewnątrz - rzuciła.
     - Powinnyśmy się chyba rozejrzeć. Karen spojrzała na siostrę.
     - Podobno to ja jestem praktyczna - szepnęła. - Myślę, że powinnyśmy stąd zwiewać.
     - Jeszcze nie.
     Lauren zrobiła kilka kroków w kierunku salonu. Siostra poszła za nią.
     - Widzisz coś?
     - Nie, ale czuję jak wieje chłodne powietrze.
     - Ja też.
     - Co robimy?
     - Chodźmy dalej.
     - Dokąd?
     - Do kuchni.
     Poruszając się ostrożnie skierowały się w głąb domu.
     - Daj rękę - powiedziała Lauren i siostra złapała ją za nadgarstek.
     - Słyszysz coś?
     - Nie.
     Ostrożnie weszły do kuchni.
     - Jest coś? - zapytała Karen.
     - Nie. Ale tu strasznie zimno...
     - O mój Boże - z przestrachem szepnęła Karen. Lauren aż podskoczyła spłoszona.
     - Gdzie?
     - Patrz!
     Karen pokazywała na spiżarkę po przeciwnej stronie kuchni. Lauren spojrzała tam i aż jej dech zaparło. Stały obie jak wryte wpatrując się we wnękę. Okno było otwarte na oścież, osłonę wygiętą siłą rzucono na podłogę. Zewnętrzna szyba rozbita, a odłamki szkła leżały na linoleum.
     - Uciekajmy stąd! - naciskała Lauren.
     - Nie. Musimy przeszukać dom.
     - Myślisz...
     - Nie wiem.
     - A jeśli...
     - Nie wiem!
     Karen podeszła na palcach do szuflady obok zlewu i wyciągnęła duży kuchenny nóż. Podała go siostrze, a sama wzięła wałek do ciasta.
     - Chodź - powiedziała. - Zobaczymy, co jest na górze.
     Wróciły do korytarza i po cichu zaczęły wspinać się na schody. Dwukrotnie przystanęły, wsłuchując się w ciszę, po czym posuwały się dalej trzymając się za ręce i kurczowo ściskając swoją broń. Dotarłszy na górę zajrzały do sypialni rodziców.
     - Chyba wszystko w porządku - stwierdziła Lauren. Zaczęła czuć się nieco pewniej. - Założę się, jeśli ktoś tu był, wystraszył się, kiedy usłyszał samochód.
     - Szaaa... - uciszyła ją siostra, wywołując znowu  atmosferę lęku. - Sprawdźmy pokój Tommy'ego. Może przyszli coś wziąć dla niego.
     Cichutko otworzyły drzwi do pokoju brata.
     - Skąd będziemy wiedziały, czy czegoś tu brakuje? - zapytała Karen. - Spójrz na to wszystko.
     Teraz udały się do własnego pokoju. Drzwi były lekko uchylone, Lauren pchnęła je szerzej nogą.
     - Och, nie! - wykrzyknęła.
     Karen odskoczyła do tyłu, ale szybko podeszła do siostry i zajrzała do środka.
     - Och, nie! - powtórzyła za nią.
     W pokoju panował straszny nieład; ubrania i bielizna pościelowa walały się na podłodze. Szuflady leżały powywracane do góry dnem. Wszędzie porozrzucane były książki. Figurki i inne ozdóbki były porozbijane.
     Lauren zbladła i zaczęła płakać. Karen trzęsły się ręce.
     - To oni nam to zrobili! - powiedziała.
     - Ale dlaczego?
     - Nie wiem.
     - Ale...
     - Nie wiem. - Karen czuła, że i jej łzy zaczynają napływać do oczu. Podeszła do stosu ubrań i wzięła do ręki pierwsze z wierzchu. Była to bielizna. - Och, nie - jęknęła.
     - Co? - zapytała Lauren.
     - Popatrz. - Łzy zaczęły jej płynąć po policzkach. W ręku trzymała figi. Byty pocięte i pokłute nożem.
     Lauren położyła dłoń na ustach.
     - Chyba robi mi się niedobrze.
     I wtedy obie usłyszały jakiś dźwięk. Niewyraźny, obcy. Nie potrafiły powiedzieć, czy dobiegł z oddali, czy z bliska, czy świadczył o niebezpieczeństwie, czy nie. Ale był to nieznany dźwięk i samo to wzbudziło w nich trwogę.
     - Są tutaj! - przeraziła się Lauren. Popatrzyły po sobie.
     - Uciekamy!
     Dziewczynki odwróciły się i wypadły na schody. Zbiegły z łomotem, zapominając o ostrożności i rozwadze, za wszelką cenę próbując wydostać się na zewnątrz, w gęstniejącą, wieczorną ciemność. Lauren potknęła się na dolnym stopniu i gdyby siostra jej nie podtrzymała, runęłaby jak długa. Obie pojękiwały z wysiłku. Karen pierwsza dopadła drzwi, złapała za klamkę i gwałtownym ruchem otworzyła drzwi.
     Na progu stała Megan.
     Obie krzyknęły z przerażenia, które zamieniło się w ulgę, kiedy ją rozpoznały.
     Przez sekundę Megan stała jak porażona, ale szybko chwyciła dziewczynki w ramiona i mocno przycisnęła do siebie. Upuściła klucze, aktówkę, płaszcz i odciągnęła je od drzwi.
     - Co takiego? - krzyczała. - Co się stało?
     - Ktoś tu jest!
     - Zdemolowali nasz pokój!
     - Włamali się!
     Przez parę chwil wszystkie trzy, obejmując się, stały nieruchomo na ganku. Megan tuliła uspokajająco bliźniaczki, jednocześnie nie spuszczając wzroku z domu. Kiedy dziewczęta przestały szlochać i zaczęły oddychać normalnie, Megan odezwała się:
     - Już dobrze. Pokażcie mi, co się stało.
     - Ja nie chcę tam wracać - odparła Lauren.
     - Słyszałyśmy tam coś - błagała Karen.
     - Nie - nie ustępowała Megan. - To jest nasz dom. Chodźcie.
     Megan razem z córkami weszła do hallu. Podniosła nóż i wałek do ciasta, porzucone przez dziewczęta podczas ucieczki.
     - Świetnie - rzuciła. - A więc, co widziałyście i gdzie.
     - Najpierw zobaczyłyśmy - Lauren wskazała na kuchnię - że okno jest otwarte...
     I nagle zaczęła krzyczeć.
     Megan aż podskoczyła, a Karen krzyknęła głośno.
     Lauren cofnęła się i przywarła do matki, której mignęła przed oczami twarz mężczyzny patrzącego na nie z zewnątrz przez kuchenne okno. Megan poczuła przypływ gniewu, gotowa była walczyć. Ze zduszonym okrzykiem rzuciła się do kuchni wymachując nad głową nożem.
     Dziewczęta ruszyły za nią, tak zaskoczone wybuchem matki, że w jednej chwili ucichły i przestały łkać.
     Serce Megan waliło mocno, w głowie miała zamęt. Wyjrzała przez okno, ale nie dostrzegła nic. Poczuła skurcz w żołądku. Zapadła już noc, wszystko tonęło w ciemnościach. To już chyba koniec, pomyślała. Po chwili uświadomiła sobie, że się myli: przecież to dopiero początek. Przyciągnęła dziewczynki mocniej do siebie, czekały na powrót Duncana.
     
     Parę minut przed osiemnastą, godzinę przed zamknięciem banku na weekend, Duncan stał w swoim pokoju przygotowując się do działania. Zaciągnął zasłony, tak by nikt nie mógł zajrzeć do środka przez szklaną frontową ścianę; choć nie było to postępowanie typowe, nie było też w tym nic dziwnego. Miał na sobie płaszcz i kapelusz. Zamknięta, wypchana teczka nie zawierała dokumentów i notatek, lecz przedmioty kupione wcześniej tego dnia. Przez otwarte drzwi widział kilkanaście osób stojących w kolejce do dwóch otwartych jeszcze okienek. Jeden z dyrektorów przeszedł obok, niosąc plik papierów do sejfu. Cały bank wydawał się wrzeć, jak to zwykle przed weekendem; pełno było tu ludzi potrzebujących gotówki, tych, którzy zainkasowali swoje czeki w piątek i chcieli założyć depozyty. To były zawsze godziny intensywnej pracy, nadzorowanej przez kierownika banku; zawsze było trochę zamieszania, ponieważ urzędnicy spieszyli się myśląc już o powrocie do domu. To był czas, kiedy sprawy mogły łatwo wymknąć się spod kontroli. Jedyną osobą pełniącą zwykłe obowiązki był stróż, starszy mężczyzna, który powinien włączyć system alarmowy, gdy wszyscy opuszczą budynek.
     Duncan zobaczył, że jego sekretarka szykuje się do wyjścia. Odczekał chwilę, by zdołała uporządkować swoje biurko, i przycisnął intercom.
     - Doris? Jeszcze tu jesteś?
     - Właśnie mam wyjść.
     - Ja też. Mogłabyś jeszcze zrobić coś dla mnie?
     - Oczywiście.
     Trzymając w ręku formularz wniosku o pożyczkę podszedł do drzwi. Doris stała w progu. Obawiał się, czy nie widać, jak trzęsą mu się ręce, czy nie zdradzi go drżenie głosu. Poczuł, że poci się pod pachami. Ona to wyczuje, pomyślał w panice. Rozpozna, że to ze strachu. Zamknął oczy, zaczerpnął oddechu i wydusił z siebie z trudem:
     - Doris, chyba będziemy musieli zająć się tym w poniedziałek z samego rana. Czy mogłabyś jeszcze dzisiaj skserować tę strony parę razy? Nie musisz tego rozsyłać, chciałbym tylko, żeby było gotowe do wysłania w poniedziałek rano.
     - Jasne, panie Richards. Czy coś jeszcze? Wręczył jej papiery i podszedł do biurka.
     - Nie, nie... Mam nadzieje, że zwalczę tę cholerną grypę przez weekend. Czasami mam wrażenie, że całą zimę będę kaszlał i kichał...
     Zapiął płaszcz i wziął teczkę. Rozejrzał się wokół, jakby szykował się do wyjścia.
     - Powinien pan lepiej dbać o siebie. Uśmiechnął się z przymusem.
     - Może Megan zarobi na sprzedaży nieruchomości tyle, że będziemy mogli przenieść się na Bahamy. Prowadziłbym tam małe, nielegalne operacje bankowe, to takie miłe i zyskowne zajęcie. Co o tym myślisz, Doris? Pojechałabyś z nami?
     Sekretarka uśmiechnęła się do niego.
     - Według prognozy pogody dziś w nocy nastąpi spadek temperatury i będzie szron. Myślę, że dałabym się skusić, jeśli w dodatku mogłabym zabrać ze sobą moje koty...
     Duncan ponownie roześmiał się w drzwiach. Przymknął je i udał, że sięga pod płaszcz po kluczyki, po czym odwrócił się do Doris.
     - Zmykaj do domu, gdy tylko skończysz. Jestem ci bardzo wdzięczny.
     - W porządku - odparła. - Do zobaczenia w poniedziałek.
     - Zapomniałem zgasić lampkę na biurku. Idę wyłączyć. Do zobaczenia w poniedziałek.
     Patrzył, jak odwróciwszy się ruszyła w kierunku kopiami. Ukradkiem zerknął dookoła, upewniając się, że nikt go nie obserwuje, i biorąc głęboki oddech, wślizgnął się z powrotem do gabinetu. Cicho zamknął drzwi, zgasił lampkę i zamarł na moment w bezruchu rozmyślając: Zapamięta mnie, jak stoję tu, w płaszczu i kapeluszu, gotowy do wyjścia.
     Strażnik przejdzie przez pokoje biurowe, sprawdzając czy wszyscy wyszli, zanim uruchomi wykrywacz ruchu. Potem wyjdzie przez drzwi frontowe, zamknie je na podwójny zamek i uruchomi czujnik. I nawet nie obejrzy się za sobą na odchodnym, pewny, że wszystko jest zabezpieczone. A jeśli ktoś złamałby zewnętrzny alarm, miałby zaledwie pół minuty, by zlokalizować i unieszkodliwić system wewnętrzny. Małe szansę.
     Nikt jednak nie będzie podejrzewał, że można to zrobić w odwrotnej kolejności.
     Miał krople potu na czole.
     Uda się. Jestem pewien.
     Zdjął płaszcz i kapelusz i cisnął je w kąt. Ukląkł i poczołgał się do biurka. Wcisnął się pod nie, trzymając teczkę na kolanach. Na luminescencyjnej tarczy zegarka widział, że jest dopiero parę minut po szóstej, musiał więc trochę poczekać. Pomyślał z ironią, że chowa się teraz w gabinecie: przecież faktycznie chował się tutaj przez osiemnaście lat.
     Swoje myśli skoncentrował teraz na planie, jaki postanowił zrealizować, oraz na swoim synu. To go zmobilizowało, otrzeźwiło, tak więc gdy po półgodzinie poczuł, że zaczynają mu cierpnąć nogi, czuł wyłącznie niewygodę, lecz nie było w nim ani krzty poczucia winy.
     Próbował zająć się czymś wsłuchując się w ostatnie minuty działalności banku, ale niczego nie usłyszał. Bał się poruszyć; nie wiedział, czy strażnik otworzy drzwi do pokoju i z powrotem je zamknie, czy tylko poruszy klamką. To zależy, pomyślał, czy czeka na niego kolacja, czy nie. Bał się też, że ktoś mógłby wyłowić jakiś ruch, gdyby spojrzał w kierunku ciemniejącego budynku idąc na parking. Starał się rozetrzeć cierpnące nogi. Ból powoli ustępował. Spojrzał na zegarek wyobrażając sobie, co się dzieje na zewnątrz. Ostatni klienci pewnie właśnie wychodzą, kasjerzy zamykają szuflady z gotówką, sprawdzając cyfry na komputerach. Kiedy skończą, główny kasjer wyłączy sieć komputerową. Potem wicedyrektor skontroluje zamknięcie sejfu. Wszystko będzie się dziać w pośpiechu - nikt nie lubi, kiedy na niego przypada dyżur w piątkowy wieczór. Do czyjegoś czasu podchodzono z niecierpliwością, tak jakby początek weekendu zależał od jakiegoś kaprysu. Wszystko nadzorował strażnik, który - gdy wszyscy opuszczą bank - rozpocznie swój obchód.
     Duncan zastanawiał się, co go dotąd zatrzymało.
     I w tym momencie zamarł. Usłyszał, że ktoś porusza klamką. Drzwi zadrgały, kiedy strażnik pchnął je, by sprawdzić, czy są zamknięte.
     Nie wchodź do środka, błagał Duncan. Nie wchodź.
     Wstrzymał oddech i starał się powstrzymać drżenie nóg. Serce waliło mu mocno, miał wrażenie, że ten odgłos przebija się przez dźwiękoszczelne bariery, rozchodzi się echem po całym budynku i wskazuje strażnikowi kryjówkę Duncana.
     Duncan odetchnął, gdy strażnik odszedł od drzwi.
     W porządku, sprawdź teraz następne. Do pokoju starego Phillipsa.
     Czekał, czas sączył się z wolna, unosząc go płynnie. Tak jakbym tonął, pomyślał.
     Wyobraził sobie strażnika, stojącego teraz pośrodku głównej hali, przenikającego cały bank wzrokiem. Za moment ruszy w kierunku ściany, gdzie zainstalowany jest wewnętrzny alarm.
     Siłą wyobraźni Duncan widział, jak wybiera siedmiocyfrowy kod na płytce.
     Pospiesz się! Duncan poganiał go. Masz tylko trzydzieści sekund, żeby dotrzeć do pierwszego wejścia, tuż obok bankomatów.
     Światła wyłączą się automatycznie, kiedy system zacznie działać. Włączą się o 7 rano.
     Duncan czekał. Zamknij drzwi. Sprawdź je. Dobrze. A teraz na zewnątrz, do fotokomórek.
     Spojrzał na zegarek. Wpół do ósmej.
     Poczekaj, przykazywał sobie. Jeszcze trochę.
     Przez następne dziesięć minut usiłował nie myśleć o niczym.
     Chyba wykonał już wszystkie czynności, pomyślał. Strażnik z pewnością dotarł do swego samochodu i odjechał. Jestem już w środku sam. Teraz mogę wyjść z kryjówki.
     Ale nie zrobił tego. Odczekał jeszcze dziesięć minut.
     I wtedy ogarnął go dziwny spokój. Teraz, kiedy już był pewien, że został zupełnie sam, przez moment nie wiedział, czy w ogóle zdoła się poruszyć. Spróbował wydać polecenie własnym nogom, by rozprostowały się i wyszły z ukrycia, ale nie zareagowały. Chciało mu się śmiać. Znajdą mnie tutaj w poniedziałek rano, skamieniałego i nie mogącego niczego wyjaśnić.
     Powoli wydostał się spod biurka i, wciąż pochylony, zbliżył się do frontowej ściany swego pokoju, do zasłony, którą zaciągnął wcześniej. Ostrożnie ją odchylił i wyjrzał, jak podrastający chłopak ukradkiem podglądający siostrę w kąpieli.
     W banku było ciemno i pusto.
     Spojrzał tam, gdzie elektroniczne oczy skierowane były na okienka kas, a promienie podczerwone mogły wykryć najmniejszy ruch. Elektroniczne kamery nie były dla niego problemem. Działały w tym samym obwodzie co system oświetlenia banku i były wyłączone na noc. Inaczej przedstawiała się sprawa z wykrywaczami ruchu. Zaczerpnął głęboko powietrza. To są moi wrogowie, ocenił. Ale obejmują tylko główny teren. Są jednak groźne. Wyposażone w czujniki, włączają syrenę przy byle poruszeniu. Muszę je wyłączyć. To jedyny sposób. Podczołgał się z powrotem do biurka, po teczkę. Siedząc na podłodze zsunął buty i garnitur, wślizgując się w dres. Stopy miał bose. Wyciągnął się na plecach i wyprostował nogi, żeby rozmasować sztywność mięśni. Do roboty, ostro je zbeształ. Macie robić, co wam każę.
     Zadowolony, że drętwota mięśni szybko zniknęła, podpełzł znowu do drzwi.
     Tam się zatrzymał, pozwalając sobie na jeden z ostatnich przypływów strachu, napięcia i niepewności. Po czym uzbroił się w pewność siebie: To jedyna droga. Teraz nie myśl o niczym. Do dzieła.
     Przekręcił zamek.
     Do biegu...
     Gotowy...
     Start!
     Pchnął drzwi i sprintem ruszył przed siebie. Jego stopy klaskały w ciemnym pokoju. Odliczał sam sobie: Raz - tysiąc, dwa - tysiąc, trzy - tysiąc, cztery - tysiąc. W szaroniebieskim świetle ulicznych latarni wnętrze banku miało nieziemski wygląd. Przebiegając obok jakiegoś biurka zawadził biodrem o jego krawędź i potknął się, czując przeszywający ból. Opanował się jednak i pędził w kierunku ściany; piętnaście - tysiąc, szesnaście - tysiąc, siedemnaście - tysiąc. Kiedy był już przy elektronicznej płytce kodowej, przykucnął. Już miał jej dotknąć, ale zatrzymał rękę: Tylko się nie pomyl! Nie pomyl się! Zaczerpnął powietrza, dwadzieścia trzy - tysiąc, dwadzieścia cztery. W półmroku płytka kodowa była trochę niewyraźna. Uświadomił sobie, że latarkę zostawił w pokoju, ale nie miał czasu, żeby złościć się na siebie. Wrzasnął w duchu: Na co czekasz! I wystukał cyfry kodu.
     Przez krótką, okropną chwilę myślał, że się pomylił.
     Zamknął oczy i oparł się o ścianę, zagryzając wargi i oczekując ryku alarmu.
     Minęła minuta, może dwie, zanim uświadomił sobie, że jest wolny. Wyprostował się i zataczając się lekko wrócił do biura. Opadł na krzesło próbując uspokoić rozszalałe nerwy. Skoncentruj się! - powiedział sobie i od razu poczuł się lepiej. Nie zastanawiaj się, do czego to prowadzi. Myśl tylko o tym, jak ukraść pieniądze. Odzyskał jasność umysłu. Postępuj zgodnie z planem. Trzymaj się planu.
     Dobrze, powiedział sobie. Po pierwsze, kamuflaż.
     Rozsznurował tenisówki i wcisnął w nie stopy. Były trochę za ciasne, ale da radę wytrzymać. Na dłonie naciągnął rękawiczki chirurgiczne. Następnie wyjął z teczki ów tani sweter. W porządku, skonstatował, zaczynamy. Wyszedł z pokoju i udał się do damskiej toalety w tylnej części banku, zapalił światło i wszedł do kabiny. Stanął na muszli klozetowej, dzięki czemu był w stanie sięgnąć do sufitu i przesunąć płytę. Wspiął się jeszcze wyżej, na przegradzającą ściankę, i wsunął głowę w otwór. Pamiętał to miejsce z sesji projektowych jeszcze przed postawieniem budynku. Damska toaleta przylegała do kanałów z rurami centralnego ogrzewania, w których pozostawiono trochę miejsca, żeby umożliwić ewentualny dostęp dla robotników w przypadku remontu. Wślizgnął się do środka, oświetlił latarką otaczającą go przestrzeń, wyjął przygotowane włosy i umieścił je na podłodze. Do nich dołożył niedopałek, który rozgniótł i rozdeptał. Sweter mocno otarł o krawędź płyty sufitowej upewniając się, że zostało na niej kilka włókienek.
     Zsunął się na podłogę. Tak. To da kilku przemądrzałym naukowcom sporo do myślenia.
     Następnie przeszedł do biura prezesa banku i używając śrubokręta i młotka z pazurem sforsował zamek w drzwiach. Był zaskoczony i zszokowany, że tak łatwo to poszło.
     Ogarnął go wstyd, gdy wyobraził sobie, jak trudno mu będzie wytłumaczyć się przed starym Phillipsem, kiedy nadejdzie pora. Zdawał sobie jednak sprawę, że niezwykle ważne jest, by rabunek sprawiał dziwne wrażenie. Czas był teraz dla niego ważniejszy niż przyjaźń. Śrubokrętem wyważył zamkniętą szufladę biurka i zaczął przewracać papiery. Następnie sforsował szufladę, zauważył pęk kluczy, które, jak wiedział, prezes zawsze trzymał pod ręką. Sięgnął za tylną ściankę szuflady, gdzie przytwierdzony był kawałek papieru. Była to lista kombinacji. Zupełnie jakby uczniak ze szkoły średniej próbował schować coś przed rodzicami. Ale to starszy człowiek i pamięta wciąż dawne czasy, pomyślał Duncan. W banku było publiczną tajemnicą, gdzie prezes trzyma klucze i listę kombinacji.
     Duncan wyszedł z gabinetu i zbliżył się do jednego z biurek w głównej hali biurowej. Włączył maszynę do pisania i założył kartkę papieru na wałek. Następnie wystukał siedmiocyfrową liczbę dla zewnętrznej płytki kodowej oraz czterocyfrową - dla zewnętrznej ochrony. Zmiął kartkę i wcisnął ją do kieszeni bluzy.
     W porządku, uznał. Teraz po pieniądze.
     Duncan poszedł do sejfu, gdzie kasjerzy przechowywali szuflady z gotówką, i otworzył go. Było tam osiem szuflad, w każdej około pięciu tysięcy dolarów. Ponadto w każdej była rezerwa na wypadek napadu: stos banknotów studolarowych z oznakowaniem widocznym na podczerwieni, z numerami serii odnotowanymi w komputerowym systemie banku. Należało je wręczyć szaleńcowi, który przytykałby broń do twarzy kasjera. Duncan wziął również je, myśląc z premedytacją: Niech się suka nimi udławi, może te banknoty doprowadzą do niej FBI.
     Wszystkie pieniądze wpakował do teczki.
     Następnie podszedł do drugiego sejfu, gdzie znajdowała się rezerwowa gotówka banku, i otworzył go. Pięćdziesiąt tysięcy dolarów w różnych nominałach ułożone było na trzech półkach. Kiedy ładował pieniądze do teczki zauważył, że trzęsą mu się ręce. W ustach poczuł smak kwasu i miał ochotę splunąć, ale język miał zbyt suchy, musiał więc zwalczyć to uczucie.
     Zatrzymał się i spojrzał na zebrane pieniądze. W porządku, stwierdził w duchu, oby tak dalej.
     Teraz przeszedł do pomieszczenia z bankomatami. Otworzył wszystkie po kolei. W każdym powinno być dwadzieścia pięć tysięcy dolarów w gotówce, ale zazwyczaj było w nich trochę mniej. Zostaną uzupełnione w poniedziałek, po gorączce weekendowej. W pierwszym bankomacie znalazł siedemnaście tysięcy, w drugim - dwanaście, w trzecim - czternaście, w czwartym zaledwie osiem. Słusznie, pomyślał, ten jest najbliżej drzwi i na niego przypadnie najwięcej chętnych. W każdym automacie zostawił po dwa tysiące dolarów, razem miał czterdzieści trzy tysiące dolarów. Zrobił tak, ponieważ w momencie opróżnienia urządzenia otwór, do którego wsuwa się karty, jest automatycznie zasłaniany specjalną tarczą. Nie chciał, by stało się tak we wszystkich bankomatach jednocześnie. Ktoś z banku mógłby wstąpić tu podczas weekendu i nabrać podejrzeń.
     Duncan wszedł z powrotem do banku. Przez chwilę zadumał się, czy będzie w stanie przyjść tu jeszcze kiedyś. Lecz szybko odegnał tę myśl i wrócił do swojego gabinetu.
     Nie patrzył na pieniądze. Miał nadzieję, że jest ich wystarczająca ilość. Pamiętał jak pytał: Ile? I odpowiedź Olivii: A ile warte jest życie? Zamknął oczy. Moje? Nic.
     Przygnębienie i strach wydawały się wciągać go w głąb nieokreślonej ciemności. Wszystko potoczyło się w złym kierunku, pomyślał. Opanował się jednak. No i co? Co z tego? Na pierwszym miejscu jest Tommy.
     Zdjął dres i z powrotem włożył garnitur. Na jednej nodze zostawił tenisówkę, na drugą włożył własny but.
     Wsadził użyte ubranie do plastikowej torby, oderwał kawałek taśmy i przewodu elektrycznego i wrócił do płytki z szyfrem. Odkręcił płytkę i wyciągnął okablowanie. Następnie połączył na oślep kilka przewodów i zamontował całość z powrotem. W celu większej dezinformacji, pomyślał.
     Wrócił do biura, nałożył płaszcz i kapelusz. Stopę w tenisówce obwiązał plastikowym workiem. Wziął pieniądze, ubranie, cały swój sprzęt, zamknął drzwi gabinetu i wyszedł. Na sekundę zatrzymał się badając wzrokiem jasno oświetlony westybul i ciemność rozciągającą się w głębi. Teraz jest najniebezpieczniejszy moment. Jeśli ktoś akurat teraz zechce wejść - wszystko będzie skończone. Wahał się przez moment, lecz zaraz ruszył przed siebie myśląc: Teraz już nie ma sensu się zatrzymywać. Wyszedł z hali bankowej używając własnych kluczy, minął bankomaty i poszedł dalej. Kiedy znalazł się w obrębie świateł poczuł, że robi mu się niedobrze, lecz gdy tylko otoczyła go wilgotna ciemność, odczuł wyraźną ulgę. Skrzynka z zewnętrznym alarmem umieszczona była tuż obok frontowych drzwi. Wyjął zmiętą kartkę z cyframi szyfru i rzucił ją w krzaki. Potem mocno nacisnął stopę w tenisówce, owiniętą w plastik, zostawiając niewyraźny odcisk na ziemi.
     Cofnął się, szybko zerwał torbę z nogi, zdjął tenisówkę i wrzucił je do kolejnego worka. Wciągnął własny pantofel i odszedł szybko sprzed drzwi frontowych.
     I nagle Duncan uprzytomnił sobie, że jest już na zewnątrz, że otacza go zimna noc.
     Spojrzał w górę, w światło latarni, wydawało mu się, że jasność faluje wokół niego jak mgła.
     Ruszył ulicą w górę, w kierunku parkingu, na którym ukrył swój samochód. Plastikowa torba w jednej ręce i teczka w drugiej wydawały się jarzyć, emanować blaskiem jak neon, obwieszczając wszystkim, co zrobił. Przejechał samochód, wywołując w nim przemożną chęć krzyku. Reflektory szybko przemknęły po nim i poczuł się tak jakby był miotany falami w burzliwym oceanie. Zawahał się, ale poszedł dalej. Ulice Greenfield były jakieś obce, nieznajome. Widział sklepy i wystawy, które znał od lat, i nie rozpoznawał ich, jakby wynurzyły się z jakiejś innej, nieznanej przestrzeni. Przyspieszył, wydłużył krok, aż wreszcie zaczął biec, zaledwie parę metrów, po których zwolnił, ciężko dysząc. Zatrzymał się, wciągnął zimne powietrze w płuca i podążył dalej, tym razem już w wolniejszym tempie. Jak w rytmie marsza pogrzebowego, skonstatował, w powolnym, śmiertelnym rytmie, odmierzanym przez groźne widmo.
     Teraz już wszystko zakończone, uznał. Zdradziłem wszystkich.
     Z wyjątkiem syna.
     Duncan przemykał w ciemnościach, czując ciężar swego czynu.




Część dziewiąta


SOBOTA
     
Sędzia Pearson siedział na pryczy, chłopiec opierał głowę na jego kolanach. Gładził czoło wnuka wolno, rytmicznie. Tommy spał, od czasu do czasu cicho jęczał, jakby dręczyły go koszmarne sny. Oddychał jednakże równo i głęboko, w odróżnieniu od stanu wcześniejszego, kiedy Olivia znowu wzięła ich pod klucz i oddech dziecka był płytki i świszczący, co bardzo niepokoiło dziadka.
     Sędzia zerknął na zegarek. Był późny ranek, upłynęły godziny odkąd na chwilę przymknęły mu się powieki. Nie chciał, by Tommy się obudził, był przekonany, że podczas snu wnuk lepiej zregeneruje swoje siły. Nabieraj sił, myślał. Odpoczywaj i wracaj do formy. Leciutko musnął ramię dziecka, siniec zaczął przybierać już fioletowo-granatową barwę. Delikatnie dotknął zadrapania na czole chłopca, żałując, że to nie on cierpi.
     Z drugiej strony, pomyślał, mamy szczęście. Nic mu nie złamali, nie doznał wstrząsu mózgu ani wewnętrznych obrażeń. Kula z pistoletu nie zraniła go. Nie był pewien, czy stało się tak dlatego, że Olivia była słabym strzelcem, czy dlatego, że celowała gdzie indziej.
     - Wszystko będzie dobrze - szepnął do wnuka. - Wyzdrowiejesz, nie martw się.
     Powieki Tommy'ego zadrgały, chłopiec obudził się.
     W jego oczach malowało się przerażenie, więc dziadek przygarnął go mocno do siebie. Chłopiec uspokoił się, usiadł, rozglądając się dookoła z zaciekawieniem, co natchnęło starszego pana otuchą. Sędzia Pearson uśmiechnął się do niego czując, że jemu również udziela się witalność chłopca. Ostatniej nocy myślałem, że go zabili. Dzieci są jednak silniejsze, niż sądzą dorośli. Więcej wiedzą i widzą, niż przypuszczamy. Postanowił o tym nie zapominać.
     - Jak długo mnie nie było? - zapytał Tommy.
     - Prawie szesnaście godzin. To była długa noc.
     Tommy spróbował się przeciągnąć, ale w tej samej chwili znieruchomiał.
     - Och, dziadku, boli!
     - Wiem, Tommy. Ale to przejdzie, wierz mi. Pobili cię, mnie zresztą też... - Dotknął palcami guza na czole. - To nic poważnego. Musisz tylko ostrożnie się poruszać. Powiedz mi jednak, jeśli będzie cię coś tak naprawdę bolało.
     Tommy roztarł ręce i stopy. Podniósł się powoli i wstrząsnął rękami i nogami, jak małe zwierzątko po długiej drzemce. Rozejrzał się po poddaszu.
     - Nic mi nie jest - powiedział i dodał po chwili: - A wiec jesteśmy tu znowu.
     - To prawda - odparł dziadek z coraz większą nadzieją w głosie. - Jesteśmy tu znowu. A teraz muszę coś wiedzieć, czy boli cię coś w brzuchu? A w głowie?
     Tommy zastanowił się, jakby miał stawiać diagnozę:
     - Nie, nic mi nie jest.
     - Tak sądziłem - stwierdził dziadek. Uśmiechnął się. - Chłopcze, jak dobrze cię mieć tu ze sobą.
     - Już myślałem, że mnie zabiją.
     Dziadek chciał powiedzieć, że on też się tego obawiał, ale uznał, że lepiej się do tego nie przyznawać.
     - Nie, wiedziałem, że nie. Byli rzeczywiście wściekli i chcieli ci dać nauczkę, ale za bardzo cię potrzebują. Nic ci nie zrobią, nie martw się.
     - Kiedy pistolet wystrzelił...
     - Taak, to było straszne, prawda?
     - A już prawie mi się udało. Przez minutę widziałem nawet zarys lasu i drzewa. Gdyby udało mi się wyskoczyć przez okno, nigdy by mnie nie złapali.
     - Myślę, że zdawali sobie z tego sprawę.
     - Widać było, że na dworze jest naprawdę zimno i ponuro. Wcale nie miałbym ochoty wyjść na zewnątrz, żeby się pobawić, bez względu na to co mówiliby rodzice. A ja tak strasznie chciałem wydostać się tam. Chyba wtedy w ogóle nie myślałem.
     - Nie masz racji, postępowałeś słusznie.
     - Wiem, dziadku, to wszystko było tak, jakby przytrafiło się komuś innemu. Tak jakbym to nie ja rzucił się do ucieczki, lecz ktoś inny - szybszy, silniejszy i sprytniejszy.
     - Nie mogę sobie wyobrazić, żeby był ktoś taki. Ktoś odważniejszy od ciebie.
     - Naprawdę? - Tommy skrzywił się - coś go zabolało, ale uśmiechnął się.
     - Nie, nie ma nikogo takiego.
     - W każdym razie, dziadku, przepraszam.
     - Za co?
     - Za to, że chciałem cię zostawić. Sędzia Pearson zmusił się do śmiechu.
     - Postąpiłeś wspaniale. Działałeś przez zaskoczenie. To był najwspanialszy nieoczekiwany atak, jaki kiedykolwiek widziałem. Jesteś naprawdę kimś.
     Pokazałeś im z jakiej jesteś gliny. Jesteś, Tommy, o niebo silniejszy niż oni, i nie zapominaj o tym. Byłem z ciebie dumny. Twoi rodzice i siostry też będą z ciebie bardzo dumni, kiedy im opowiem, co zrobiłeś.
     - Naprawdę? - Naprawdę.
     Tommy przytulił głowę do piersi dziadka i zapytał:
     - Jak długo jeszcze?
     - Już niedługo.
     - Mam nadzieję.
     Przez chwilę obaj milczeli. Wzrok Tommy'ego spoczął na sznurze od bielizny, który leżał zwinięty w kącie. Spojrzał pytająco na dziadka.
     - Związali cię.
     - A jak?
     - Rozwiązałem cię, kiedy stąd wyszli. Zabronili mi, więc będą prawdopodobnie wściekli, kiedy wrócą zobaczyć co z nami. Dziwię się, że i mnie nie związali. Byli chyba tak samo zaskoczeni i wystraszeni jak my. A może chcieli, bym sam cię rozwiązał. Przekonamy się.
     Tommy skinął głową. Uzmysłowił sobie, że teraz to już nie ma znaczenia.
     - Dlaczego oni nas tak nienawidzą?
     - Cóż, może Bill wyrzucił z siebie coś, co go dręczyło...
     - Założę się, że tak - uśmiechnął się Tommy.
     - A ten niski wyglądał tak, jakby cały czas był wściekły i... To on najbardziej cię bił, nawet wtedy, gdy zasłaniałeś głowę ramionami. A Bill odciągnął go od ciebie.
     Tommy znów pokiwał głową.
     - On pewnie nienawidzi każdego, kto żyje lepiej niż on. Sędzia umilkł zaskoczony, lecz zaraz ciągnął dalej.
     - A Olivia? Jej rozgoryczenie nie ma końca, prawda?
     - Dlaczego ona stała się taka, dziadku?
     - Nie wiem, Tommy. A chciałbym. - Kilkanaście najrozmaitszych pod względem psychologicznym osobowości przewinęło się przez umysł sędziego, ale wszystkie je wykluczył. - Wydaje mi się, że w toku dorastania w każdym człowieku rozwija się miłość, nienawiść i wszystkie inne uczucia. Ale ona, gdzieś po drodze, zagubiła pozytywne emocje i pozostały w niej same złe.
     - Jak u Grincha.
     Sędzia roześmiał się głośno.
     - Dokładnie. Zupełnie tak samo, jak u Grincha. Tommy uśmiechnął się:
     - Który urodził się z sercem za małym o dwa numery.
     Sędzia przytulił dziecko. Po chwili Tommy uwolnił się z jego objęć.
     - Myślę, że powinniśmy wrócić do pracy przy ścianie - powiedział tonem, jakby to była tajemnica wojskowa.
     - Jeśli masz chęć - zgodził się sędzia.
     Chłopiec potarł ramię, na którym coraz wyraźniej widać było sińce.
     - I siłę - dodał. Podszedł do miejsca, które obdrapywał poprzedniego dnia, po czym odwrócił się i uśmiechnął do dziadka.
     - Naprawdę czuję, jak dmucha zimne powietrze. Zobaczysz, dziadku, wydostaniemy się stąd. Jestem pewny.
     Starszy pan pokiwał głową, patrząc jak Tommy próbuje obluzować kolejną deskę. Sędzia Pearson osunął się na podłogę obok wnuka i oparł się o ścianę. Przymknął oczy i odczuł nagle ogromne wyczerpanie. Odporność chłopca dodała mu sił i otuchy. Chciało mu się spać, ale wiedział, że to niemożliwe, że nie może spuścić wzroku z Tommy'ego, aby przyjść mu z pomocą, gdyby znów chcieli go związać. Z trudem trzymał oczy otwarte, walcząc ze zmęczeniem. Tommy popatrzył na niego.
     - Dlaczego nie odpoczniesz trochę, dziadku. Nic mi się nie stanie. Starszy pan potrząsnął głową, ale nieco odprężył się. Przymknął oczy i  pomyślał o swojej własnej młodości. Przypomniał mu się moment, kiedy walczył z pewnym łobuzem z sąsiedztwa.  Ile miał wtedy lat? Dokładnie nie pamiętał. Ale widział siebie samego, chudego, żylastego, stale umorusanego, w porozdzieranym ubraniu - co zawsze martwiło matkę. Uśmiechnął się. Jak ten chłopak się nazywał? Nazwisko dobrze do niego pasowało, coś jakby Bull czy Biff. Bill się na boisku po lekcjach. Był wiosenny, ciepły dzień, lekki wietrzyk poruszał zielonymi gałązkami. Na języku poczuł smak krwi i piachu. Ten Butch czy Biff solidnie go sprał, kilka razy powalił go na ziemię, rozkrwawiając mu nos, wybijając ząb. Otrzymał tyle razów, że w końcu starszemu i większemu chłopakowi zrobiło się głupio. Pamiętał, że łzy płynęły mu po twarzy, kiedy podnosił się i znowu próbował walczyć, aż wreszcie Butch czy Bill przewrócił go na ziemię i odszedł.
     Otworzył oczy i zobaczył swojego wnuka.
     Miał ochotę roześmiać się głośno. To chyba muszą być geny, pomyślał.
     Wspomniał setki spraw kryminalnych, jakie rozpatrywał. Problem polegał na tym, że rzadko zwycięstwo lub porażka na sali sądowej oznaczało to samo w prawdziwym życiu. Miałem do czynienia z różnymi postaciami winy i niewinności, różnymi poziomami sukcesu bądź kieski. Człowiek oskarżony o przestępstwo pierwszego stopnia skazywany był za przestępstwo drugiego stopnia dzięki porywającej mowie obrońcy: dla niego był to sukces, dla rodziny ofiary - porażka. Podobnie rzecz się przedstawiała z pijanym kierowcą, uniewinnionym od zarzutu spowodowania śmiertelnego wypadku, ponieważ policjant z drogówki zapomniał zaznajomić go z jego prawami, zanim przeprowadził badanie trzeźwości; tu prawo zostało podane na tacy winnemu, okradzeni zaś zostali z niego przez czyjeś zaniedbanie ci, którzy przeżyli. Rabuś, oskarżony o włamanie z bronią w ręku, ponieważ broń została odnaleziona podczas przeprowadzonej nielegalnie rewizji; jedna rzeczywistość zmienia się w inną pod wpływem sztywnego przestrzegania przepisów. To właśnie było powszedniością w sądzie kryminalnym. Wszystko to był teatr, gdzie każda ze stron próbuje przeforsować własną wersję prawdy. Było to miejsce zimne, bezduszne, wypełnione setkami drobnych kłamstw próbujących stworzyć jedną, jedyną prawdę.
     Rozejrzał się dokoła, wzrokiem powiódł po poddaszu: To właśnie jest prawda, pomyślał. Pomieszczenie w niczym nie przypominało odległej, majestatycznej sali sądowej. Potrząsnął głową. Przez całe te lata słyszałem, jak ludzie mówią o tych okropieństwach, a nie wiedziałem, jak to jest naprawdę. Przypomniał sobie falę strachu, jaka zalała go, gdy Olivia podniosła pistolet i wystrzeliła w stronę Tommy'ego. Ogarnęło go poczucie winy, ścisnęło go w żołądku. Powinienem był skoczyć na nią, zanim zdążyła strzelić. Powinienem zasłonić Tommy'ego własnym ciałem. Myśl o tym, jak blisko był klęski, spowodowała głośne bicie serca. Zaraz jednak uzbroił się w odwagę.
     Następnym razem będę gotowy.
     Uśpili moją czujność, uznał. Zacząłem już nawet przyzwyczajać się do tego ciasnego więzienia, do myśli, że zjawi się ktoś, kto uwolni nas dotknięciem różdżki czarodziejskiej. Co się ze mną stało? Tommy miał rację od samego początku. Jesteśmy żołnierzami, a oni są naszymi wrogami.
     Popatrzył na chłopca. Masz całkowitą rację. Musimy ratować się sami.
     Sędzia podniósł raptownie głowę. Do drzwi strychu zbliżały się czyjeś kroki. Zwrócił się do Tommy'ego, ale dziecko już było w trakcie zacierania śladów swojej działalności.
     Wrócili obaj na prycze czekając na wejście "gościa".
     
     Megan jechała z dużą szybkością ulicami przedmieścia, ogarnięta falą gniewu: Zrobiliśmy to. A teraz gdzie, do diabła, oni są. Dlaczego nie dzwonią?
     Zaciskając mocniej dłonie na kierownicy weszła w podwójny zakręt, wciskając gaz przy wyjeździe na prostą, tak jakby swój niepokój wlewała wprost do silnika samochodu, dodając szybkości, nie była przyzwyczajona do takiej jazdy. Zacisnęła szczęki, wsłuchując się w pisk opon na kolejnym ostrym zakręcie. Przypomniała sobie bladą twarz Duncana, kiedy wrócił zeszłej nocy do domu, swój strach, że nie udało mu się, a po chwili lęk, że mu się udało. Położył neseser z pieniędzmi na stole w kuchni i powoli poduczył zysk z rabunku.
     - Zrobione - powiedział.
     - Nie - powiedziała - nie. Nic nie jest zrobione, póki nie odzyskamy Tommych.
     Skinął głową i odparł:
     - Cóż, przynajmniej zrobiliśmy początek.
     Potem opowiedziała mu o włamaniu i dewastacji pokoju bliźniaczek. Większą część poprzedniego wieczora spędziły na porządkowaniu, czekając na powrót Duncana.
     Przytulił dziewczynki, które zdołały już otrząsnąć się z szoku, i powiedział:
     - Wszystko będzie dobrze.
     Megan była tego samego zdania. Trudno jej było wierzyć, że to wszystko zdarzyło się naprawdę.
     Myślała wyłącznie o Olivii, o jej wyobraźni. Miotały nią sprzeczne emocje. Wiedziała, że Olivia nasłała swojego człowieka, żeby zdemolował pokój bliźniaczek. To było częścią jej planu: zniszczyć i zburzyć nasze normalne życie, a następnie zrujnować nasz spokój, zmusić do uległości. Akcja na bank w Lodi była akcją polityczną. Wyobraziła sobie Olivię stojącą w progu tuż przed wyruszeniem na akcję - arogancko i w zadufaniu pouczającą swój oddział.
     Megan uśmiechnęła się szyderczo: zbyt często, suko, słyszałam twoje gadanie. Rano, w południe i wieczorem, na każdym tajnym zgromadzeniu i publicznym zebraniu. Nawet nie przyszło by ci do głowy zmienić ton.
     Omal nie przeoczyła wjazdu na miejskie śmietnisko. Musiała ostro skręcić, omal nie straciła kontroli nad kierownicą, kiedy zarzuciło ją w sypkim żwirze podjazdu. Opanowała samochód i pojechała w kierunku wysypiska. Przy wjeździe stał mały domek. W środku siedział starszy człowiek, paląc papierosa i czytając National Enguirer. Machnął Megan, żeby przejechała, widząc odpowiednią plakietkę na oknie samochodu. Nie zwrócił na nią większej uwagi, co miało swoje plusy. Podjechała do hałdy śmieci jak było można najbliżej. Odór unosił się w zimnym powietrzu. Zatrzymała samochód i wyszła na zewnątrz, starając się oddychać ustami.
     W bagażniku mała trzy zielone, plastikowe worki. W jednym znajdowało się przebranie Duncana i przybory, których używał podczas rabunku. Drugi zawierał ubranie, które bliźniaczki znalazły na podłodze w swoim pokoju. Megan natychmiast zgodziła się z nimi, żeby wyrzucić wszystko, czego dotykał włamywacz. W trzecim worku były zwykłe śmieci. Przejrzała je wcześniej dokładnie, by upewnić się, że nic, koperta czy jakieś opakowanie pocztowe, nie powiąże go z pozostałymi workami.
     Wyjęła je, sprawdziła, czy są dobrze pozaklejane, i każdy po kolei ciskała na śmietnisko, tak daleko jak tylko zdołała. Dyszała z wysiłku, ale była zadowolona, że udało jej się rzucić worki aż tak daleko. Wydawało się, że zostały połknięte przez setki podobnych, cuchnących opakowań.
     Teraz wszystko w porządku, powiedziała do siebie. Otarła ręce o płaszcz. Wrócę do domu i będę czekać na Olivię.
     Megan nie powiedziała Duncanowi ani bliźniaczkom o swoich poszukiwaniach. Nie była pewna; wiedziała tylko, że po godzinach ślęczenia nad listą domów wynajętych w ciągu ostatnich paru miesięcy i stwierdzania, które z nich wciąż są zajęte, ustaliła kilkanaście ewentualnych adresów. Następnie naniosła je na szczegółową mapę okolicy, nie bardzo jednak wiedziała co ma teraz z tym wszystkim zrobić. Po kolei odrzucała różne pomysły. Trudno jej było uwierzyć, że Olivia poda im sposób przekazania pieniędzy, że odda im zakładników, że tak właśnie się stanie. Ale im bardziej uparcie wmawiała to sobie, tym bardziej słabło jej przekonanie, że będzie właśnie tak.
     
     Duncan czekał na nią w drzwiach frontowych. Odezwał się, zanim zdążyła zadać pytanie.
     - Nie, jak dotąd nic. Ani słowa.
     - Cholera - zaklęła Megan. - Jak myślisz, na co czekają? - Spojrzała na zegarek. - Jest już prawie czwarta. Niedługo zacznie się ściemniać. Myślisz, że chcą dokonać zamiany w nocy?
     - Nie wiem. Może ona chce jeszcze trochę podrażnić się z nami. Jest sadystką. Pewnie uważa, że nasze oczekiwanie jest zabawne.
     - Niech ją szlag.
     - Wiem.
     Megan przyszła do głowy niefortunna myśl:
     - Myślisz, że ona wie? To znaczy, skąd ona może wiedzieć, że mamy pieniądze? Że jesteśmy gotowi?
     - Powiedziała, że będzie wiedziała. Może obserwowała bank i widziała, jak wychodzę ostatniej nocy. A może będzie zgadywać. Zresztą nie ma różnicy - dzisiaj mija jej termin. My go dotrzymaliśmy.
     Duncan chodził nerwowo. Megan patrzyła na niego.
     - Myślisz... - zaczęła.
     - Nie wiem.
     - ...że ona...
     - Co? - przerwał Duncan. - Kto wie co jej chodzi po głowie? Wiem tylko tyle, że ona zaaranżuje w jakiś sposób odebranie pieniędzy, a ja zażądam, żeby oddała nam jednocześnie obu Tommych. Tylko tyle. Dalej nie jestem w stanie planować. Obrabowanie własnego banku wyczerpało już moje możliwości myślenia - dodał sarkastycznie. - A skoro już to zrobiłem, co mogę więcej? Musimy czekać!
     Duncan powlókł się do kuchni, gdzie rozejrzał się bezradnie. Megan udała się za nim.
     - Przepraszam - powiedziała.
     Zacisnął pięści, po chwili rozluźnił je nieco.
     - To nic. Niczyja wina. To ja przepraszam. Skinęła głową.
     - Co my zrobiliśmy? - zapytała raptownie. Duncan na nią spojrzał zdziwiony.
     - Co masz na myśli?
     - Co zrobiliśmy? Czy straciliśmy wszystko? Pokiwał twierdząco głową.
     - Nic. - Spojrzał na nią i roześmiał się. - To tylko pieniądze.
     - Co ty...
     - Właśnie. Tylko pieniądze. Spłacimy je, chociaż może pójdę do więzienia, ale to tylko pieniądze. W tym jednym Olivia od samego początku nie ma racji; myśli, że one wciąż są dla nas najważniejsze.
     Duncan uśmiechnął się kwaśno i kontynuował:
     - ..Ale pozwólmy jej tak myśleć. Że to, co się dla nas liczy, to tylko pieniądze, samochody, posiadłości, giełda i tak dalej. Wtedy wszystko będzie wyglądać prościej, naprawdę. Niech tylko oni wrócą. Wyniesiemy się stąd.
     Megan przytaknęła.
     - I tak wszystko się zmieni - skonstatował Duncan. - Uświadomiłem to sobie wychodząc z banku. Nie jesteśmy tacy sami, jak w sześćdziesiątym ósmym ani w osiemdziesiątym szóstym. Jesteśmy innymi ludźmi. Jeśli tylko uda nam się odzyskać rodzinę, to myślę, że wszystko się dobrze ułoży.
     Megan spojrzała na niego.
     - Nie wierzysz mi? - zapytał. Pokręciła głową. Uśmiechnął się.
     - Cóż, ja też sobie nie wierzę. Usiedli oboje przy kuchennym stole.
     - Czy to nie zabawne wygadywać kompletne niedorzeczności i czuć się dzięki temu i lepiej, i gorzej zarazem? - Przez chwilę Duncan ukrył twarz w dłoniach, jakby chowając się przed czymś, i Megan przypomniała sobie, jak zakrywał oczy bawiąc się w chowanego najpierw z bliźniaczkami, potem z Tommym, cierpliwie, całymi godzinami. Do jej oczu napłynęły łzy.
     Duncan podniósł głowę.
     - Ostatniej nocy, w banku, czułem się jak we śnie. Byłem sam. I to wpychanie pieniędzy do teczki... - Odchylił się na krześle spoglądając w górę. - Czułem się tak, jakby coś pękło we mnie. Pękło na pół. - Przez chwilę milczał, zastanawiając się nad swoimi słowami, po czym dodał: - Pewnie powinienem wygłosić teraz mowę o poświęceniu, zmienności, obowiązku, miłości i innych bzdurach. Ale nie jestem w stanie. Chcę tylko, żeby zadzwonił telefon.
     Megan nie odezwała się. Siedzieli oboje w milczeniu, wpatrzeni w telefon, spoglądając od czasu do czasu w okno, w gasnące szybko światło dnia. Razem z nim w mrok zapadały ich nadzieje.
     
     Olivia Barrow spojrzała na sędziego Pearsona i jego wnuka.
     - Powinnam przeprosić was i powiedzieć, że żałuję, że musiałam to zrobić - odezwała się - ale wiem, że mi nie uwierzycie, więc nie powiem tego.
     Sędzia patrzył na nią bez słowa. Ręce związane miał sznurem, który oplatał także jego kostki. Czuł, jak jego mięśnie i stawy stają się z każdą minutą coraz bardziej zesztywniałe. Tommy siedział obok skrępowany w podobny sposób.
     Olivia wyciągnęła rolkę białej klejącej taśmy.
     - To na pana usta, sędzio.
     - Całkiem niepotrzebnie - powiedział szybko, chyba trochę za szybko. Natychmiast zapragnął cofnąć swoje słowa.
     Olivia odcięła z rolki dwudziestocentymetrowy pasek plastra. Ujęła go w palce i przybliżyła do własnych ust. Skrzywiła się.
     - Cuchnie - stwierdziła. - I nieprzyjemnie się lepi.
     - Jest całkiem zbędny. Będziemy spokojnie czekać. Olivia wyszczerzyła zęby.
     - Tak? Daje pan słowo? Skinął głową.
     - A ty, Tommy? Słowo honoru?
     Tommy pokiwał głową, ale cofnął się przywierając mocno do dziadka.
     - No dobrze - zgodziła się. - Widzicie? Wcale nie jestem takim potworem. - Zmięła taśmę w kulkę i rzuciła ją w róg pokoju. - Nie chciałabym, żebyście się udusili. Żebym po powrocie znalazła was tu nieżywych. W końcu jesteśmy prawie na finiszu. Wstyd byłoby zajść tak daleko i spieprzyć interes, prawda, sędzio?
     Chrząknął coś ugodowo.
     - Mówię zwłaszcza do ciebie, Tommy. Nie myśl, że zapomniałam o tych twoich szybkich nóżkach. W więzieniu zawsze było paru takich ludzi, w środku których tkwił taki króliczek. To dobre porównanie. To ktoś, w kim tkwi przemożna chęć ucieczki. Spojrzała na Tommy'ego. - Koniec z króliczkiem, dobrze?
     - Dobrze - rzekł chłopiec. - Obiecuję. Uśmiechnęła się.
     - A ja ci nie wierzę ani trochę. - I dalej uśmiechała się. - No cóż, nie spieprzcie tego. Pomyślcie tylko. Już prawie jesteście w domu.
     - Chce pani powiedzieć, że jedzie pani po te cholerne pieniądze, i że możemy wrócić do domu?
     - Mniej więcej, sędzio. Jeszcze tylko mamy dla Duncana parę poprzeczek i kończymy nasze przedstawienie. Jak tam Tommy? Trochę lepiej?
     - Ja chcę do domu - odpowiedział tylko. Jej fałszywy uśmieszek nagle zniknął.
     - Ty mały skunksie, okazałeś to wystarczająco jasno.
     Chłopca przeszył dreszcz, jednak Olivia szybko przywdziała znowu swoją maskę i zerkając na zegarek oznajmiła:
     - Cóż, czas ruszać. A wy, chłopcy, macie tu siedzieć grzecznie i cicho, póki nie wrócimy, żeby się z wami pożegnać, dobra?
     Sędzia nie odezwał się. Tommy tylko na nią spojrzał. Ona wcale tak nie myśli, przemknęło mu przez głowę. Szeroko otwarte oczy utkwił w Olivii i zauważył, że ona, jakby przygwożdżona siłą jego wzroku, zamarła na moment zaskoczona.
     Odwróciła się, zeszła na dół po schodkach i trzasnęła drzwiami. Przekręciła klucz w zamku i dwukrotnie sprawdziła, czy dobrze zamknęła drzwi. Przez krótką chwilę pozwoliła, żeby wypełniła ją niepokojąca złość. Pomyślała o iskierce nadziei, jaka przemknęła przez twarz sędziego. On jest mój, niemal od samego początku. Zawsze wiem, co on powie, co zrobi. Ale chłopak... Ten potrafi przejrzeć każde moje kłamstwo. Ta cała niewinność to największe niebezpieczeństwo.
     Podniosła z podłogi małą, podręczną torbę i zajrzała do środka: rewolwer, lornetka z noktowizorem, kompas. Wrzuciła jeszcze rolkę białej taśmy. Olivia spojrzała na obu mężczyzn.
     - Uzbrojeni i niebezpieczni - podkreśliła.
     Uśmiechnęli się, po czym wyprowadziła ich na nasilające się zimno.
     - Czas na przedstawienie - stwierdziła. Z ociąganiem ruszyli za nią.
     
     Kiedy zadzwonił telefon, oboje poczuli, jakby przeszył ich prąd elektryczny. Jednocześnie sięgnęli po słuchawkę, lecz Megan natychmiast cofnęła rękę pozwalając odezwać się Duncanowi.
     Przyłożył słuchawkę do ucha i powiedział:
     - Słucham?
     - Halo, Duncan - odezwała się Olivia.
     - Halo, Olivia - odpowiedział.
     - Masz pieniądze?
     - Tak.
     - Czy ktoś wie o tym?
     - Nie.
     - Chyba nie byłeś idiotą i nie zawiadomiłeś glin, co?
     - Dobrze znasz odpowiedź na to pytanie.
     - W porządku. Dobrze się spisałeś, Duncan. A więc jesteśmy gotowi do następnego kroku. Do przejścia na wyższy poziom, że tak powiem. - Wydała z siebie urywany śmieszek.
     - Słuchaj, Olivio, do cholery. Mam pieniądze. Dużo pieniędzy. Teraz masz mi oddać mojego chłopca. I sędziego. Dam ci pieniądze dopiero wtedy, gdy oni będą bezpieczni.
     Przez chwilę Olivia milczała. Stała w restauracji Burger Kinga, na skraju tego samego supermarketu, który poprzedniego dnia odwiedził Duncan. Ramon i Bill siedzieli przy stoliku obok nad filiżankami kawy. Przed Billem leżała resztka hamburgera.
     - Nie próbuj mi rozkazywać, Duncan. Zrobisz, co ci powiem, to ich odzyskasz. Zakładając, że masz wystarczająco dużo zielonych.
     - Słuchaj, jest tego więcej niż...
     - Niech to będzie niespodzianką - przerwała mu Olivia.
     - Jestem już zmęczony tą zabawą, Olivio.
     - Naprawdę? Popatrz, a ja nie, a to właśnie ja jestem jedyną osobą, której zdanie się tu Uczy.
     - Ostrzegam cię. Posuwasz się trochę za daleko. - Kiedy tylko to powiedział, uświadomił sobie jak puste i nic nie znaczące są jego słowa. Poczuł się bezsilnie i głupio. Olivia zareagowała krótkim śmiechem.
     - Ostre słowa. Ale ja tak nie uważam. W każdym razie w tej grze ja mam asy.
     Na chwilę oboje zamilkli. Wreszcie Duncan przerwał tę ciszę. Irytacja przyćmiewała jego umysł, słychać było rozdrażnienie w jego w głosie:
     - No więc, co teraz?
     - O właśnie, to już brzmi lepiej. Spójrz na swój zegarek, Duncan.
     - Jest tuż przed czwartą.
     - Lepiej jest być bardziej dokładnym. Spojrzał znowu.
     - Za trzy minuty czwarta.
     - Dobrze - powiedziała. - A teraz przejdźmy do najważniejszego. Znasz budkę telefoniczną na East Pleasant Street, przed Simth's Drugs? Powinieneś, przecież tam realizowałeś swoje recepty.
     Po chwili zastanowienia Duncan odparł:
     - Tak, chyba tak.
     - Świetnie. Będzie tak, jak to pokazują w telewizji. Trzecia kabina od muru. Masz tam być pięć po czwartej. I zupełnie sam, pamiętaj. Cześć.
     - Co!
     - Lepiej pospiesz się, sukinsynu. I rób, co ci powiedziano. Dokładnie to, co ci powiedziano, Duncan, bo w przeciwnym wypadku ze wszystkim koniec. Przedwczesny. Czy mam wyłuszczyć ci sprawę jeszcze jaśniej?
     - Nie.
     - Grzeczny Duncan. Straciłeś już trzydzieści sekund.
     Olivia odwiesiła telefon. Odwróciła się do dwóch mężczyzn przy stoliku.
     - Idziemy - powiedziała. - On już jest w drodze.
     Duncan rzucił telefon i chwycił neseser z pieniędzmi. Megan patrzyła przerażona:
     - I co?
     - Mam pięć minut, żeby dostać się do budki telefonicznej w mieście. Karen i Lauren weszły do pokoju, kiedy telefon zadzwonił.
     - Jedziemy z tobą - oświadczyła Karen. Stała w drzwiach, lecz Duncan przemknął obok niej sprzeciwiając się:
     - Nie ma mowy.
     Chwycił płaszcz z wieszaka w korytarzu.
     - Ktoś powinien jechać z tobą - zaczęła Megan, ale przerwał jej, walcząc z rękawami płaszcza.
     - Nie, nie. Jadę sam - zrobię to sam.
     - Pojedziemy za tobą - upierała się Lauren. - Naszym autem.
     - Nie! - krzyknął Duncan. - Jadę sam! Kazała, żebym był sam.
     - A co z nami? - krzyczała Megan.
     - Nie wiem. Po prostu czekajcie tu. Błagam, na Boga, zejdźcie mi z drogi. - Wypadł przez drzwi. Trzy kobiety stały i patrzyły, jak wskoczył do samochodu i wyrwał do przodu.
     - O Boże - powiedziała Megan patrząc, jak z piskiem opon śmignął ulicą. - Co myśmy zrobili?
     - Co teraz będzie, mamo? - zapytała Karen.
     - Nie wiem. Po prostu nie wiem.
     Obróciła się do bliźniaczek z niewyraźnym półuśmiechem otuchy, chociaż wiedziała, że nie uwierzą jej. Weszły z powrotem do domu. Megan cisnęły się na usta różne słowa, ale nie wypowiedziała żadnego z nich, zdając sobie sprawę, że każde będzie brzmiało jeszcze głupiej niż następne. Przez jedną, straszliwą sekundę przemknęła jej myśl, że nie zobaczy więcej żadnego ze swych mężczyzn, ale odepchnęła ją, zanim zaczęło jej się robić niedobrze. Z wdzięcznością przyjęła z rąk Lauren filiżankę gorącej herbaty, licząc, że jej ciepło rozgrzeje ją od środka i usunie chłód, który zaczynał panoszyć się w niej nieustępliwie.
     
     Duncan nie patrzył na zegarek, wiedział jednak, że jego czas chyba upłynął. Samochód skierował na tyły przystanku autobusowego, modląc się, by żaden z lokalnych policjantów nie nakrył go na przejeżdżaniu przez chodnik. Kiedy był już blisko budki, usłyszał dźwięk telefonu i rzucił się do przodu sięgając po słuchawkę.
     - Tak...
     - Hej, Duncan! Dobrze się spisałeś - odezwała się Olivia. - Nie sądziłam, że ci się uda.
     Razem z obydwoma mężczyznami udała się do środka supermarketu. Telefony były tam porozmieszczane w kilku różnych miejscach.
     - Co teraz, do diabła? - zapytał Duncan.
     - Niecierpliwy, co?
     - Oddaj mi mojego chłopca.
     - W porządku. Na innym końcu miasta, przed Stop and Shop. To tam, gdzie Megan robi zakupy. Masz osiem minut. Ale, Duncan...
     - Tak!
     - Najpierw sięgnij pod telefon, na dół kabiny, i weź co tam znajdziesz. Odwiesiła słuchawkę i sprawdziła godzinę.
     Nisko, pod telefonem, był przyklejony jakiś przedmiot. Duncan rozerwał opakowanie. Był to kompas. Wsunął go do kieszeni i rzucił się do samochodu.
     Nie myślał o niczym poza synem i szybkością. Przejechał na żółtym świetle, omal nie zderzył się z samochodem nadjeżdżającym z boku, głośno zatrąbił. Kiedy wjeżdżał na parking koło sklepu, czuł że krople potu występują mu na czoło. Zobaczył kabinę telefoniczną i wcisnął hamulce. Pobiegł do budki. Nad wejściem do sklepu wisiała lampa rzucająca mdłe światło. Okolica wydawała się szara i wyludniona.
     Telefon milczał.
     Duncan spojrzał na zegarek. Siedem minut, stwierdził. Z pewnością dojazd tu zajął mi nie więcej niż siedem minut. Czekał. Patrzył, jak wskazówka osiąga ósmą minutę i chwycił słuchawkę.
     Telefon milczał nadal.
     Trzęsącą się ręką odwiesił słuchawkę na miejsce.
     Zadzwoń, cholera, myślał.
     Żadnego dźwięku.
     Zaczęła go ogarniać panika. Serce zaczęło mu się kurczyć. Jak oszalały rozglądał się dokoła, przypuszczając, że może pomylił kabiny. Nie widział jednak żadnej innej w pobliżu. Spojrzał na zegarek.
     Dziewięć minut.
     O mój Boże, myślał, co się stało?
     Zdawał sobie sprawę z tego, że jest zimno i że zapadają ciemności. Było tak, jakby został pochwycony w ostatnim świetle dnia, podczas gdy Olivia kryła się w cieniu. Popatrzył dookoła błędnym wzrokiem. Otaczające go miasto wydawało mu się zniekształcone, patrzył na setki znanych mu miejsc, jakby widział je po raz pierwszy.
     Dziesięć minut.
     - Tommy! - wołał w duchu z rozpaczą.
     Wreszcie telefon zadzwonił. Przytknął słuchawkę do ucha.
     - Hej, chciałam ci dać trochę luzu, na ruch uliczny itepe - powiedziała Olivia uprzejmie.
     Duncan zagryzł wargi.
     - Wiesz, że cię obserwujemy, Duncan? Że mamy cię cały czas na oku? Na tym polega ten mały pokaz tresury. Sprawdzać, czy wykonujesz polecenia. A wiem, że nie zawsze. Inaczej było osiemnaście łat temu.
     - Gdzie teraz?
     - Hurtownia Harris Farm przy autostradzie 9. To ponad dziewięć kilometrów stąd, Duncan. Wiem, że znasz to miejsce. Lubisz tam kupować sadzonki i choinki na Boże Narodzenie. Nawóz pod krzewy. Lubisz pracować w ogrodzie, prawda? Dobrze wiesz, gdzie teraz pojedziesz. A tak, rzeczywiście, cóż, co powiesz na sześć minut? Telefon jest na wprost wejścia, zresztą sam wiesz.
     Pobiegł do samochodu.
     Kiedy zobaczył hurtownię, przeciął szosę i wjechał pełnym gazem na parking. Sześć minut, myślał. Sześć minut minęło. Gwałtownie wcisnął hamulec, wyskoczył zza kierownicy i zatrzymał się jak wryty: automat był zajęty przez jakąś kobietę.
     Kiedy podbiegł do kabiny, spojrzała i poinformowała go:
     - Już kończę.
     - To pilna sprawa - poprosił Duncan.
     Była to kobieta w średnim wieku. Miała na sobie ciepłą parkę.
     - Słuchaj mamo, mam pewien problem. Jak tylko skończymy rozmawiać zrobię zakupy w spożywczym i wpadnę po dzieci.
     - Proszę - nalegał Duncan. Popatrzył na zegarek. Kobieta rzuciła mu piorunujące spojrzenie.
     - Ktoś tu koniecznie musi zadzwonić. Będę u ciebie tak szybko, jak się da. Duncan wyciągnął rękę do słuchawki.
     - Odwieś ją! - krzyknął.
     - Będę pamiętać o brokułach - powiedziała.
     Duncan wyrwał jej z ręki słuchawkę i trzasnął na widełki. Kobieta cofnęła się o krok.
     - Powinnam zadzwonić na policję! - oburzała się. - Ty chamski draniu! Duncan odwrócił się do niej plecami. Słysząc jej kroki na żwirowanym podjeździe wpatrywał się w telefon. Kiedy zadzwonił, z ulgą podniósł słuchawkę.
     - Olivia? To nie moja wina, ktoś rozmawiał przez telefon i... Przepraszam - powiedział.
     Roześmiała się.
     - Już blisko, matematyk. Całkiem blisko. Rzeczywiście, nie spodziewałam się usłyszeć, że numer jest zajęty. Komu by się chciało rozmawiać przez telefon na takim zimnie! No cóż, wzloty i upadki. A teraz powiedz, ile czasu jedzie się do Leverett?
     - Dwadzieścia minut.
     - Dobrze. Przy drodze prowadzącej do centrum miasta, na prawo obok stacji benzynowej znajduje się sklep 7 - 11. Telefon jest tuż przed wejściem. Dwadzieścia minut.
     Duncan wdepnął gaz. W ciągu paru sekund wyjechał z Greenfield. Nagie pnie drzew wznoszące się ku niebu po obu stronach drogi rzucały paski cienia na jezdnię. Włączył reflektory, co rozproszyło nieco zapadające ciemności, czuł się jak samotny żeglarz. Do Leverett prowadziła kręta, dwupasmowa szosa. Jeździł tędy wiele razy, ale teraz wydała mu się ona dziwnie nie znana. Przez chwilę miał trudności z utrzymaniem się na swoim pasie; zaciskał ręce na kierownicy, lecz samochód wydawał się dryfować. Opuścił nieco szybę, zimne powietrze napełniło wnętrze auta. Wciąż jednak było mu gorąco, na karku, tam gdzie stykał się z kołnierzykiem kurtki, czuł wilgoć. Spojrzał na dłonie - były białe jak u ducha.
     Stację benzynową i sklep tuż obok zauważył minutę przed czasem. Minął dystrybutory i podjechał pod budkę telefoniczną. Wyskoczył z auta i rzucił się do aparatu. Czekał zastanawiając się, co teraz będzie. Dotknął kompasu w kieszeni, wyobrażając sobie jednocześnie, że obserwuje go Olivia.
     Ale telefon nie zadzwonił.
     Jestem tu, mówił w duchu. Jestem tu.
     Jazda uspokoiła trochę jego rozstrojone nerwy. Spojrzał na zegarek. Wszystko jak trzeba, cholera. Jestem tutaj.
     Telefon milczał nadal.
     Czekał, tak samo jak przedtem. Z początku myślał, że Olivia znowu się z nim bawi, więc nie przejmował się za bardzo. Jednak z upływem kolejnych minut jego niepokój wzrastał, przemieniał się w lęk, potem w lepki strach, w końcu osiągając stan paniki.
     Telefon nadal milczał.
     Nie miał pojęcia, co robić.
     Tak jak poprzednio zaczął się zastanawiać, czy może pomylił lokalizację.
     Wzrokiem powędrował po terenie stacji benzynowej. Spostrzegł inną budkę telefoniczną, usytuowaną przy drodze, między parkingiem przed sklepem a wjazdem na stację.
     Ponownie popatrzył na telefon przed którym stał, który wciąż pozostawał przeraźliwie niemy.
     Nie, uznał, powiedziała, że to ten.
     Spojrzał na zegarek. Pięć minut po terminie.
     Nie chciał myśleć o konsekwencjach. Wiedział, że Olivia coś szykuje, ale nie wiedział co. Próbował odgadnąć, ale w głowie miał pustkę.
     Otaczała go szarość zmierzchu. Niebo ciemniało. Widział swój oddech, zmieniony w obłokach pary, jak dymek z papierosa.
     Dziesięć minut po terminie.
     Znowu popatrzył w kierunku drugiego telefonu.
     Mówiła wyraźnie - stacja benzynowa.
     Duncan obiegł ją wzrokiem. Było tam pusto, nie przejeżdżały żadne samochody ani ciężarówki, w powietrzu narastał spokój.
     Czuł zimno. Wytężył słuch.
     Dzwoni, pomyślał. W głowie zakręciło mu się ze strachu.
     Zrobił parę kroków w kierunku stojącej samotnie budki telefonicznej. Przejeżdżający samochód zagłuszył tamten dźwięk, ale po chwili Duncan dał najpierw jeden, potem drugi krok do przodu i wtedy wyraźnie usłyszał ostry dźwięk dzwonka. Obejrzał się przez ramię na telefon obok sklepu. Walczył ze sobą, nie mógł się zdecydować.
     Ruszył w kierunku budki.
     Dzwonek telefonu brzmiał rozgłośnie w jego uszach.
     Przyspieszył kroku. Zaczął biec.
     Wtem zobaczył pracownika stacji, jak zmierza do aparatu. Nie! krzyknął w duchu. Nie!
     Rzucił się sprintem przez parking.
     Pracownik otworzył drzwi i podniósł słuchawkę, po czym zaczął dziwnym wzrokiem w nią się wpatrywać.
     - Nie! - krzyknął Duncan. - To do mnie! Nie odwieszaj! Widział, jak mężczyzna ze zdziwieniem patrzy na telefon.
     - Tutaj! Tutaj! Cholera, to do mnie! - wrzeszczał, pędząc ze wszystkich sił, dziko wymachując rękami.
     Mężczyzna wychylił się z kabiny, patrząc na niego.
     - Ty jesteś Duncan?
     - Tak!
     - Aha, niech mnie szlag. To do pana. Duncan chwycił słuchawkę.
     - Tak. Tak! Już jestem! - Zatrzasnął drzwi tuż przed nosem zaskoczonego nieco pracownika stacji, który wzruszył ramionami i odszedł.
     - Dobrze się spisałeś, Duncan. Nie sądziłam, że i tym razem ci się uda. Naprawdę... - powiedziała Olivia z udawanym uznaniem.
     - Powiedziałaś przed 7 - 11!
     - Hej, należy być trochę elastycznym.
     - Powiedziałaś to i ja tam byłem.
     - Duncan, Duncan, wycisz się. Chciałam tylko wiedzieć, czy jesteś tu, czy nie. - Zaśmiała się nieprzyjemnie. - Zadzwoniłabym za parę minut i na tamten numer. Ciekawa byłam, czy się domyślisz. - Zachichotała.
     Duncan głęboko zaczerpnął powietrza. Próbował uspokoić się, ale nie był w stanie. Udało mu się tylko opanować drżenie w głosie.
     - Co teraz? - spytał.
     - Kierunek. Uważaj, powiem tylko raz. Gotowy?
     - Nie... tak... podawaj.
     - Gotowy?
     Duncan znów głęboko wciągnął powietrze.
     - Tak.
     - Wyjmij kompas. Masz jechać sześć kilometrów sto pięćdziesiąt metrów na pomoc, potem cztery kilometry osiemset metrów na wschód. Na rozwidleniu jedź dwa kilometry trzydzieści metrów na północny wschód. Zatrzymaj samochód. Zobaczysz pole ciągnące się na zachód. Na polu znajdziesz pewien znak. Tam czekaj na dalsze instrukcje. Zapamiętałeś?
     - Proszę, powtórz, Olivio.
     - Duncan, Duncan, próbuję być wobec ciebie uczciwa, ale widzę, że nie doceniasz moich wysiłków. - Roześmiała się fałszywie. - No dobrze, powtórzę: sześć kilometrów sto pięćdziesiąt metrów na północ, cztery kilometry osiemset metrów na wschód, dwa kilometry trzydzieści metrów na pomocny wschód. Ruszaj, Duncan. W drogę.
     Odwiesiła słuchawkę i zwróciła się do Billa Lewisa i Ramoną Gutierreza.
     - Jak leming idący prosto do morza. Zdezorientowany, przerażony i ugodowy. Można by nawet powiedzieć, że już dojrzał. - Uśmiechnęła się. - Misja zakończona. Jedziemy.
     Obaj byli tak zdenerwowani, że w odpowiedzi zdołali się tylko krzywo uśmiechnąć. Są słabi, uznała Olivia, z trudem opanowując niechęć. Czują, że pieniądze są blisko i o to im głównie chodzi. Źle. Nadal ich będę potrzebować. Niezbyt długo, ale jeszcze trochę. Szybko wyszła z supermarketu, a obaj mężczyźni przyspieszyli, by dotrzymać jej kroku.
     
     Duncan wskoczył za kierownicę i wyzerował licznik na desce rozdzielczej. Dłońmi ścisnął skronie, próbując się uspokoić. Zupełnie jakby mnie wessał wir wodny. Czuł łomotanie serca. Spróbuj się pozbierać, powtarzał w myśli te słowa, jak magiczne zaklęcie. Sięgnął do kieszeni po kompas. Przez chwilę igła podskakiwała niezdecydowanie, po czym przyjęła właściwą pozycję, wskazując na boczną drogę. Wrzucił bieg i zaciskając wargi ruszył w drogę.
     Przejechawszy kilometr znalazł się ponownie wśród gospodarstw rolnych. Jechał powoli, spoglądając na rozciągające się wzdłuż drogi staroświeckie farmy Nowej Anglii. Budynki mieszkalne zbudowane były z desek, pomalowanych na biało, wyszlifowanych przez czas i zimne wiatry; stajnie uginały się pod ciężarem lat i obowiązków. Ziemia miała kolor brunatny, a pnie drzew czarny. W zmierzchu widać było ich sterczące gałęzie. Świat wydał mu się nagle pierwotny i przerażający. Szosa wkrótce zmieniła się śliską żwirowaną drogę. Auto zaczęło tańczyć na wybojach. Samotnie przecinał pola i wzniesienia, jedynie od czasu do czasu spotykał jakiś ciągnik.
     Pierwszy skręt zidentyfikował bez trudu. Jechał dalej, spoglądając cały czas na licznik. Kiedy dotarł do rozwidlenia, sprawdził kompas i udał się na północny wschód. Ogarnęło go podniecenie - przez głowę przemknęła mu myśl, że już niedługo zobaczy swego syna. Szybko jednak zwalczył złudną nadzieję i spojrzał znów na licznik. Półtora kilometra, tysiąc osiemset metrów, dwa kilometry trzydzieści metrów.
     Zatrzymał się.
     Dzień gasł. Niebo ciemniało, mrok gęstniał z każdą sekundą.
     Wyszedł z samochodu i badawczo popatrzył na rozciągające się przed nim pole. Było ogrodzone kamiennym murkiem, sięgającym mu do pasa. Dalej, w odległości mniej więcej dziewięciuset metrów, rósł las. Pole rozciągało się w stronę drzew. Wdrapał się na murek i zeskoczył na drugą stronę.
     Myślał teraz tylko o pieniądzach w teczce oraz o swym synu. Ruszył polem i od razu zapadł się po kostki w błocie. Z trudem wyciągnął stopę i ruszył dalej, walcząc z grząskim, śliskim gruntem. Czuł, jak wilgoć przesiąka mu do butów i skarpetek, ziębiąc stopy. Ziemię pokrywała cienka warstewka lodu, trzeszczącego pod jego stopami.
     Potknął się upuścił teczkę, po czym wstał, by iść dalej przed siebie.
     Czego właściwie szukam? myślał. Oczy miał szeroko otwarte, rozglądał się uważnie na wszystkie strony, usiłując dostrzec jakiś znak. Było już niemal całkiem ciemno, Duncana ogarniała rozpacz.
     Wytężał siły. Obejrzał się do tyłu. Był już prawie w połowie drogi do lasu.
     To musi być gdzieś tutaj.
     Czuł, jak ziąb nocy przenika go do szpiku kości.
     - Gdzie to jest? - krzyknął głośno. - Gdzie?
     Brnął jeszcze jakieś dwadzieścia metrów i wtem zobaczył drewniany słupek wbity w ziemię. Wokół czubka namalowany był farbą fluorescencyjną pomarańczowy pasek.
     - To tu - pomyślał i rzucił się do przodu, prawie padając na ziemię, by wreszcie dopaść znaku.
     Wtedy zatrzymał się.
     Stał w osłupieniu. Nie było żadnego znaku, żadnej informacji, żadnej wskazówki, że może to być coś więcej niż słupek na środku pola. Przez chwilę poczuł konsternację i ból niemal fizyczny.
     Zaczerpnął powietrza. Przemoczone stopy zmarzły. Dygotał. Wydawało mu się, że ciepło mijającego dnia uchodzi w górę, gdzieś w pochmurne niebo.
     - Kazała czekać na instrukcje - mówił sobie. - A więc dobrze, Olivio, poinstruuj mnie.
     Cisza dzwoniła mu w uszach.
     Pochylił się przy słupku i odetchnął powoli. Łzy, których już nie powstrzymywał, zaczęły mu płynąć po twarzy. Co się ze mną dzieje? zadawał sobie pytanie, ale nie był w stanie opanować się. Przecież jestem silny, przygotowany na wszystko - powtarzał sobie, ale na nic to się zdało. Morze ciemności pogłębiało tylko jego rozpacz, a wszelkie nadzieje się rozwiewały. Przycisnął teczkę do piersi, jakby była jego dzieckiem, zaczął kiwać się, w przód i w tył, próbując się rozgrzać, próbując wyobrazić sobie co zrobił źle, co ma robić dalej. Obraz syna wypełnił jego myśli, co jeszcze bardziej druzgotało mu serce. Z jego gardła wydobył się krótki szloch, stał tak nadal przy słupku, uświadamiając sobie, że nie jest w stanie nic wymyślić, ani zdecydować, co teraz robić.
     
     Sto pięćdziesiąt metrów dalej, ukryta za drzewami, Olivia przyglądała mu się przez lornetkę. Przepełniała ją satysfakcja, drżała cała, ale bynajmniej nie z powodu zimna.
     - Jak długo będziesz tu czekał? Jak długo będziesz tak stał w samym środku pustki? Całą noc będziesz tu czekał na syna? A może tylko parę minut? Na ile starczy ci cierpliwości? Czy wytrzymasz na tym zimnie? Czy wytrzymasz ból? Całkiem sam? Jak długo, Duncan? Osiemnaście lat! - wyszeptała. - Osiemnaście lat.
     Patrzyła i czekała.
     
     Po godzinie Duncan zrozumiał, że Olivia nie przyjdzie. Nie miał jednak siły odejść. Odczekał jeszcze godzinę, stracił czucie w nogach i przestraszył się, że nie będzie w stanie wydostać się z tego lodowego pola.
     W końcu wyprostował się.
     Przez chwilę kręciło mu się w głowie i chwiał się jak pijany.
     Łzy na policzkach wyschły.
     W sercu czuł pustkę.
     Przepełniała go rozpacz.
     Ruszył przez pole jak automat tam, gdzie pozostawił samochód. Chwile, kiedy pędził przez miasto, kiedy odnalazł to dziwne, puste miejsce, wydawały mu się teraz odległe o setki lat.
     W pewnym momencie poślizgnął się i upadł na twarz. Przez chwilę leżał tak na wilgotnych grudach ziemi. Na wargach czuł krew. Potem podniósł się i starł z ubrania błoto. Wreszcie potykając się dotarł do muru, który z oddali wyglądał jak czarna fala pędząca mu naprzeciw. Przyciskając teczkę do piersi przedostał się na drugą stronę. Samochód stał jakieś trzydzieści metrów dalej, więc powłócząc nogami poszedł w jego kierunku.
     Nie wiedział, co zrobi, gdy wróci do domu.
     Kiedy otwierał drzwi samochodu i zapinał pasy, pomyślał: to cała Olivia. Musiała przecież sprawdzić, przekonać się, co zrobię. Czuł wielką pustkę w sercu.
     Zapalił silnik i włączył bieg. Nie wiedział, co powie Megan i bliźniaczkom. Zakręcił niemal w miejscu, myśląc: muszę się stąd wydostać. Powoli ruszył w drogę powrotną.
     Wątpię, czy zadzwoni dzisiaj. Albo jutro. Próbował wyobrazić sobie, co wymyśli Olivia, żeby odebrać pieniądze, ale nie przychodził mu do głowy żaden scenariusz. Tym razem to ja będę nalegał, ja zażądam, żeby wreszcie zrobić wymianę; Tommy za pieniądze. Może, mimo wszystko, ona zmierzała do tego, lecz teraz w to wątpił.
     Zbliżając się do rozwidlenia dróg zwolnił. Pomyślał o tym, jaki zawód przeżyje Megan i próbował coś wymyślić, by złagodzić jej rozpacz. Nie wiedział, co pomyślą Karen i Lauren. Będą się czuły jak przepuszczone przez wyżymaczkę. Muszę coś dla nich zrobić. Westchnął i zaczął skręcać w lewo, starając się nie pomylić kierunku, wyrwać się ze stanu odrętwienia.
     I wtedy głośno krzyknął. Reflektory oślepiły go raptownie. Ostro skręcił kierownicą, by uniknąć zderzenia z samochodem, który wyłonił się z ciemności jak widmo i sunął prosto na niego. Usłyszał dźwięk silnika i szurgotanie opon na sypkim żwirze, gdy auto runęło na niego. Gwałtownie wcisnął pedał gazu. Zarzuciło go, zakręciło, wreszcie zdołał się zatrzymać.
     Uniósł ręce, próbując osłonić się przed światłem, które zalało mu przednią szybę. I wtedy ktoś otworzył gwałtownie drzwi.
     Obrócił się na siedzeniu i zobaczył Olivię.
     Dźgnęła go rewolwerem w twarz i odciągnęła kurek z przyprawiającym o mdłości trzaskiem, który sprawił że go zemdliło.
     - Forsa, Duncan. Dawaj forsę.
     Z trudem wydobył z siebie dwa słowa:
     - Mój chłopiec...
     - Dawaj pieniądze albo zabiję cię na miejscu.
     - Oddaj mojego chłopca - powtarzał drżącym głosem.
     - Zabij go! - krzyknął ktoś w ciemnościach. - Zabij tę Świnię! Duncan chwycił teczkę.
     Głos Olivii był całkowicie spokojny.
     - Pomyśl, Duncan. Weź się w garść. Chcesz tu zginąć, chcesz, żeby wszystko się skończyło i żeby oni nigdy nie wrócili do domu? Możesz walczyć ze mną, stawiać opór i zginąć, a wtedy wszystko będzie na nic, prawda? Daj mi pieniądze, po prostu daj mi je, a uratujesz życie. To jest twoja jedyna szansa. I to jest jedyna szansa chłopca.
     Inny głos dobiegł nagle z ciemności:
     - No dalej, Olivia, pospiesz się!
     Duncan rozpoznał go - to był Bill Lewis. Wbijał wzrok w ciemność, usiłując go wypatrzyć.
     - Rozwal skurwiela! - nalegał ten pierwszy.
     - Duncan, rusz mózgiem - mówiła Olivia spokojnie. Nie starała się wyrwać mu teczki, wskazywała tylko na nią z premedytacją. - Po prostu mi ją podaj. Nie widzisz, że gdybym chciała, sama bym ją wzięła?
     Podał jej teczkę, a ona rzuciła ją za siebie, trzymając go cały czas na muszce.
     - Dobrze - wyszeptała. - Mądrze, Duncan.
     Sięgnęła mu przed twarzą i wyciągnęła kluczyki ze stacyjki.
     - Zostawię je na drodze, w odległości jakichś pięćdziesięciu metrów, tam gdzie zobaczysz światła hamowania. Będą na samym środku drogi i na pewno je znajdziesz, jeśli się postarasz.
     - A Tommy... - jęczał Duncan.
     - Przeliczę pieniądze i skontaktuję się. Zachowaj spokój, Duncan. To już prawie koniec. Jak dotąd nikt nie zginął. I wcale nie musi tak się stać. Pomyśl o tym. Pomyśl usilnie. Nikt nie musi zginąć... - Wyraźnie zaakcentowała to słowo "musi". I szepnęła po chwili wahania: - A może...
     Cofnęła się i podniosła teczkę. Duncan omal nie wypadł z samochodu próbując dosięgnąć jej. Obróciła się i przyłożyła mu pistolet do piersi.
     - Takie są reguły gry, Duncan - rzekła.
     Został tak, z wyciągniętymi ramionami, geście ni to błagania, ni to rozpaczy. Oli via szybko, z pogardliwym prychnięciem, odwróciła się i wróciła do samochodu. Reflektory, które oślepiły go, raptownie zgasły, ale silnik zawarczał i Duncan ledwo zdążył uskoczyć przed przejeżdżającym tuż obok samochodem. Odwrócił się i zobaczył, że auto zatrzymało się pięćdziesiąt metrów dalej. Tak jak go uprzedziła, mrugnęła światłami hamulców. Reflektory włączyła dopiero w miejscu, gdzie nie mógł odczytać numeru na tablicy rejestracyjnej, ani też zidentyfikować marki samochodu. Pełnym gazem odjechała w ciemność. Duncan rzucił się naprzód oddychając z trudem, ale samochód zniknął za rogiem i światła zniknęły. Stanął na moment, wpatrując się w bezkresną noc.
     I wtedy, nie mając absolutnie nic innego do roboty, opadł na kolana i zaczął szukać swoich kluczyków.




Część dziesiąta


NIEDZIELA
     
Było już dobrze po północy, kiedy Duncan wciąż jeszcze przeszukiwał piwnicę. Mówiąc do siebie przekopywał stosy zakurzonych książek, starych kwitów podatkowych, sterty czasopism, a także uszkodzone meble zgromadzone w źle oświetlonym pomieszczeniu. Megan siedziała na schodach, pod gołą, stuwatową żarówką, patrząc na męża i nie bardzo wiedząc, co właściwie chce znaleźć. Była wyczerpana i nieszczęśliwa; w ciągu kilku godzin, jakie minęły od jego powrotu, ubłoconego i przemarzniętego, bez syna i sędziego, przeszli etap łez, krzyku, wzajemnych pretensji, w końcu głuchej ciszy, którą Duncan przerwał nagle podnosząc się i stwierdzając:
     - Tak, przynajmniej do jednej rzeczy mogę nie dopuścić. Następnie zszedł na dół do piwnicy bez wyjaśniania, co ma na myśli. Megan od pół godziny przyglądała się w milczeniu tym poszukiwaniom. Prawdę mówiąc była zbyt przerażona, by móc rozmawiać - każde słowo wydawało się podkreślać jeszcze mocniej grozę sytuacji.
     - Cholera, musi być gdzieś tutaj - Duncan przetrząsał kolejny karton. - Chryste, ale bałagan! - Jego cień ślizgał się po podłodze.
     Megan oparła łokcie na kolanach i siedziała tak nieruchomo.
     - Duncan - powiedziała cicho - czy myślisz, że oni jeszcze żyją? - I natychmiast zapragnęła cofnąć te słowa.
     W rękach trzymał akurat kartonowe pudło. Zamarł na moment, po czym nagłym, gwałtownym ruchem uderzył nim o ścianę. Karton rozpadł się wzniecając chmurę kurzu.
     - Pewnie, że tak! Co za pytanie...
     - Ale dlaczego... - wyszeptała.
     - Jaki powód mogłaby mieć... - zaczął.
     - Sto czterdzieści jeden tysięcy siedemset osiemdziesiąt sześć powodów - odparła ponuro.
     Duncan wyprostował się i czekał, co Megan jeszcze powie.
     - Dostała przecież pieniądze. Najprawdopodobniej już udało się jej zrujnować nam życie. Co mogłoby powstrzymać ją przed zabiciem ich i wyjazdem - bogatszą, usatysfakcjonowaną i wolną jak ptak?"
     Przez parę minut nie odpowiadał. Rozmyślał, dobierając starannie słowa.
     - Masz rację - powiedział. - Rzeczywiście, byłoby nonsensem, z jej punktu widzenia, pozostawić świadków. Byłoby nonsensem kręcić się tutaj dłużej niż to konieczne. Wie, że w poniedziałek w banku zaroi się od glin. Wie, że doprowadziła nas do granic wytrzymałości. Dalsze tkwienie tu może tylko być dla niej niebezpieczne. Tak, byłoby logiczne zastrzelić Tommych i ruszyć stąd jak najszybciej.
     Megan walczyła z napływającymi łzami.
     - I właśnie dlatego - dodał Duncan - nie zrobi tego.
     - Co?
     - Nie zrobi, bo nie kieruje się logiką.
     - Ale... jak... nie rozumiem... - jąkała się Megan. Duncan wziął głęboki oddech.
     - Wiesz, to jest nawet zabawne, już to powiedziałem któregoś dnia. Kiedy to było - we czwartek? W środę? Boże, wydaje mi się, że minęła cała wieczność. W każdym razie, powiedziałem to, a potem zapomniałem, choć nie powinienem. Jej nie chodzi o zakładników. I nie o pieniądze. Chce wyłącznie nas.
     Megan otworzyła usta, by odpowiedzieć, ale powstrzymała się. Obydwoje przez chwilę milczeli. Następnie Duncan powtórzył:
     - Nas. Rozumiesz? Dlatego wciąż tu jest. Dlatego stąd nie wyjedzie. Jeszcze nie teraz. Mimo że najbardziej logiczny byłby wyjazd. Ale nie zrobi tego, póki jeszcze zostały jej karty do rozegrania.
     - Jakie karty masz na myśli?
     - Tylko dwie - odpowiedział Duncan miękko. Wskazał najpierw na Megan, potem na siebie. - Król i dama atu.
     Megan pokiwała głową.
     - Sądzisz, że zamierza zabić nas?
     - Możliwe. A może nie. Może chce, byśmy cierpieli jeszcze bardziej? Jeszcze trochę poznęcać się nad nami. To już zrobiła. Nie wiem na pewno, ale czuję instynktownie, że szykuje nam coś druzgocącego, coś, co będzie mogła zobaczyć na własne oczy, posmakować to i odczuć. Coś, czym delektowała się przez lata. Może chce nas zabić. A może to jest coś innego, coś z czym musielibyśmy żyć dalej, dzień po dniu, tak jak to było z nią. - Duncan wzdrygnął się. - Nie wiem. Jednak jestem pewny, że oni obaj żyją.
     Megan uświadomiła sobie, że znów kiwa głową potakująco. Rzeczywiście, pomyślała, dlaczego Olivia nie zabiła dotąd Duncana? Tam, na odludziu miała świetną okazję. Mnie tam jednak nie było.
     - Uważasz, że jest szansa, że po prostu zwróci nam ich obu? Jeśli to o nas jej chodzi, to...
     - Nie, w żadnym wypadku - uciął krótko.
     - Wiesz, brzmi to idiotycznie, ale...
     - Teraz już nic nie brzmi idiotycznie. Uśmiechnęła się blado.
     - ...ale gdyby oni nie żyli, tobym jakoś wyczuła. Duncan zgodził się z nią.
     - Ja też tak myślę. Zawsze, kiedy Tommy był chory lub miał kłopoty, czułem to wewnętrznie... - Zawiesił głos. W rogu piwnicy spostrzegł coś i raptownie schylił się po to.
     - A więc - Megan odezwała się nagle zdecydowanym tonem, który zdziwił ją samą - co zamierzamy? Gdzie się udamy? Jak będziemy z nią walczyć?
     Duncan wyprostował się, trzymając w ręku metalową skrzynkę wielkości pudełka na buty.
     - Wiedziałem, że go znajdę. Nie rozumiem, dlaczego nie pomyślałem o tym wcześniej.
     - Czy teraz zgłosimy wszystko na policję? - zapytała Megan.
     - Nigdy nie wiedziałem, co z tym zrobić.
     - Nie - Megan odpowiedziała sama sobie. - Nie. Wiem, co zrobimy. - Pomyślała o spisie i mapie okolicy, które trzymała w teczce. - Powinniśmy zrobić to od samego początku.
     Zdała sobie sprawę z tego, że stoi i mówi dziwnym, obcym głosem. W jej słowach była siła i determinacja, których przedtem prawie nie doznawała. Nie było to jednak niemiłe.
     Duncan podszedł do niej. W świetle gołej żarówki ich cienie były nienaturalnie wyolbrzymione. Nacisnął zatrzask na cynowym pudełku i otworzył je. Megan zajrzała, do środka i natychmiast rozpoznała kawałek przetłuszczonej szmaty przez tyle lat ukrywającej swoją zawartość.
     - Myślisz, że jeszcze działa?
     - W 1968 działał - odpowiedział Duncan. - Nigdy nie wiedziałem co z tym zrobić - powtórzył. - Chciałem go wyrzucić, kiedy uciekaliśmy stamtąd, ale nie zrobiłem tego i później też jakoś nigdy się go nie pozbyłem. Kiedy przeprowadzaliśmy się, też go zawsze zabierałem ze sobą.
     Podniósł wielkokalibrowy pistolet do światła, sprawdzał, czy jest zardzewiały i czy działa. Z rękojeści wyjął magazynek z nabojami i odciągnął kurek pustego pistoletu z ostrym, metalicznym dźwiękiem.
     - Pamiętasz, jak nas uczyła? - zapytał Duncan. - Jak to ona nazywała? Poranną modlitwą.
     - Jesteśmy nową Ameryką - zaintonowała Megan. Wzięła pistolet Duncanowi z ręki i skierowała lufę do dołu.
     - Jesteśmy nową Ameryką - powtórzyła. Odciągnęła spust, iglica uderzyła w pustą komorę z ostrym dźwiękiem, który odbił się echem w piwnicy poruszając ich wyobraźnię.
     Megan pozwoliła Duncanowi się przespać.
     Chodził nerwowo po salonie aż do wpół do czwartej nad ranem, z setkami pomysłów w głowie, aż wreszcie padł wyczerpany na fotel z bronią na kolanach. Bliźniaczki znalazły go w tej pozycji, gdy się obudziły; Lauren delikatnie wyjęła mu pistolet z ręki, a Karen dotknęła jego ramienia, by go nie przestraszyć, gdyby się obudził. Troszkę później Megan udała się do kuchni, gdzie bliźniaczki zdążyły już położyć pistolet na środku kuchennego stołu i wpatrywały się weń, jakby był czymś żywym.
     - Skąd my to mamy? - zapytała Lauren.
     - I co chcecie z tym zrobić? - dodała Karen.
     - Mamy  to  od  sześćdziesiątego  ósmego.  Nie  potrzebowaliśmy  go nigdy... - Czuła się nieco zaskoczona podejściem bliźniaczek, ich rzeczowym tonem; nie wydawały się ani zaszokowane, ani przestraszone widokiem broni w ich domu.
     - ...dotąd - Lauren dokończyła zdanie za matkę.
     - Aż dotąd - powtórzyła Megan.
     - Czy rzeczywiście zamierzamy... - zaczęła Karen, lecz matka przytrzymała ją za rękę.
     - Macie już jakiś plan? - zapytała Lauren.
     - Nie, jeszcze nie.
     - Więc co zrobimy?
     - Teraz? - Megan spojrzała na bliźniaczki. - Teraz, dziewczynki, zostańcie tutaj i miejcie na oku ojca. Niech żadna nic nie robi. Jeśli zadzwoni telefon, obudźcie go. To mogą być oni. Powiedzieli, że się skontaktują.
     - Nienawidzę czekania - powiedziała Lauren z nagłą siłą. - Nie znoszę tak czekać wciąż na coś, co nam się przydarzy. Może tak my byśmy coś zrobili.
     - Przyjdzie i nasz czas, obiecuję - zapewniła Megan.
     Lauren z zadowoleniem skinęła głową. Jej siostra wpatrywała się w matkę.
     - A co chcesz teraz zrobić? - zapytała Karen. Megan podniosła pistolet ze stołu i schowała do teczki.
     - Nie zrobisz sama nic nierozsądnego, prawda? Pójdę obudzić tatę - ostrzegała Lauren. - To dotyczy nas wszystkich.
     Megan pokręciła głową.
     - Nie martw się. Chcę tylko pojechać i rzucić okiem na niektóre posiadłości. To właśnie robią agenci nieruchomości w niedzielę.
     - Mamo!
     - Mamo, absolutnie nie możesz jechać sama. Tata się wścieknie.
     - Wiem, ale muszę to zrobić sama.
     - Dlaczego? I co chcesz zrobić?
     - Co? Wyciągnąć sztylet znienacka - odpowiedziała Megan. - Próbowałam odgadnąć, który dom mogliby ewentualnie wynająć. Znalazłam parę takich miejsc. Może będę miała szczęście i odnajdę Tommy'ego i dziadka.
     - Taak. A może będziesz miała pecha i wpadniesz w tarapaty - mruknęła pod nosem Karen.
     - Mamo, to jest szaleństwo... - zaczęła Lauren. Megan pokiwała głową.
     - Tak, chyba tak. Ale przynajmniej jest to coś, a to jest lepsze niż nic.
     - Myślę jednak, że powinnaś poczekać na tatę - nalegała Karen.
     - Nie, on już zrobił, co do niego należało. Sam. A teraz ja zrobię, co do mnie należy. Też sama.
     Popatrzyła wnikliwie na dziewczynki. Zaskoczyło ją przez moment, że jest taka dogmatyczna, wiedziała jednak, że musi wyjść z domu, zanim obudzi się Duncan. On jest taki rozsądny i praktyczny, a przede wszystkim będzie się o nią bał. Nie dopuści, by podjęła to ryzyko, a to byłoby gorsze aniżeli każde możliwe niebezpieczeństwo. Walczyły w niej sprzeczne racje. Nie zrobiłam dotąd nic, pomyślała... Teraz przyszedł czas, bym coś zrobiła.
     - Mamo, czy ty na pewno wiesz, co robisz? - zapytała Lauren.
     - Tak - odparła Megan. - Nie. Zresztą, co to za różnica. - Nałożyła żakiet, wzięła czapkę i szalik. - Kiedy ojciec się obudzi, powiedzcie, że zadzwonię za godzinę lub dwie. I niech się o mnie nie martwi.
     Przejęta troską o Duncana, który spał ciężkim snem, zostawiła bliźniaczki, z których żadna nie uwierzyła jej ani na moment.
     Kiedy znalazła się na zewnątrz, zatrzymała się i wciągnęła w płuca haust zimnego powietrza. Poczuła jak wilgoć i chłód przenika jej mózg i rozjaśnia myśli. Na moment ogarnęło ją poczucie winy, zdawała sobie sprawę, w jaką furię wpadnie Duncan, kiedy się obudzi. Odsunęła jednak na bok to uczucie i podeszła stanowczym krokiem do samochodu, rozglądając się jednocześnie czy nie ma w pobliżu Olivii i jej ludzi. Dookoła nie było nikogo poza sąsiadami. Jedna z rodzin zapakowała się właśnie do furgonetki i ostrożnie wyjeżdżała tyłem z podjazdu. Samochód załadowany był kijami hokejowymi, łyżwami, wszyscy mieli na sobie czerwono-niebieskie dresy. Inny sąsiad oczyszczał ścieżkę z zeschłych liści. Nieco dalej starsze małżeństwo okładało nowozem grządki kwiatowe przed pierwszymi opadami śniegu. Poczuła się niemal przygwożdżona normalnością otoczenia. Obok przejechał samochód, w którym siedział jeden z pośredników z jej biura, mieszkający przy sąsiedniej przecznicy. Pomachała mu kokieteryjnie, aż zrobiło jej się głupio. Ale przy tej sposobności popatrzyła za samochodem, i jednocześnie zbadała wzrokiem ulicę. Kiedy już była całkowicie pewna, że nikt na nią nie czeka i nikt nie obserwuje domu, wślizgnęła się za kierownicę. Zanim jednak zapaliła silnik, sprawdziła, czy wszystko wzięła: Mapa. Adresy. Papier i ołówek. Lornetka. Aparat fotograficzny i film. Pistolet. Na sobie miała ciemną kurtkę, wysokie, nieprzemakalne buty oraz jedną z wełnianych czapek narciarskich Duncana, którą naciągnęła na oczy. Przekręciła kluczyk w stacyjce, odetchnęła głęboko i ruszyła w drogę.
     Jechała przez Greenfield szybko, nieustannie sprawdzając we wstecznym lusterku, czy jadące za nią samochody - ciemny sedan, furgonetka, sportowe auto czy też samochód dostawczy - nie śledzą jej. Muszę być całkowicie pewna, myślała. Dwukrotnie zatrzymała się na stacjach benzynowych, przepuszczając cały szereg pojazdów, chociaż nie była do końca przekonana, czy jest to najlepszy sposób na zgubienie ewentualnego ogona. Ostatecznie wybrała inny sposób. Wjechała na teren Greenfield College, znajdującego się już na peryferiach miasta. Był tam długi, okrążający trawnik podjazd do części administracyjnej. Przejechała nim, przyspieszając nieco, i wjechała z powrotem na drogę, tyle że w przeciwnym kierunku. Wówczas zatrzymała się, sprawdzając w lusterku czy nikt nie robi podobnego manewru. Upewniła się, że nie, wiec pojechała dalej, nie wiedząc, co prawda, czy jest bliżej swego zadania, ale będąc pewną, że przynajmniej próbuje to robić.
     
     Na farmie porywacze kłócili się zawzięcie.
     Euforia jaka ich ogarnęła poprzedniego wieczora, kiedy liczyli pieniądze, przeszła teraz w gorączkową dyskusję. Chodziło o to, co powinni przedsięwziąć teraz. Olivia, siedząc wygodnie w wielkim fotelu, słuchała uważnie, jak Bill Lewis i Ramon Gutierrez rzucali propozycjami. Dziwne, jak trochę pieniędzy zmienia ludzi, jak szybko sprawia, że tracą z pola widzenia to, co jest naprawdę ważne. Chciało jej się śmiać, gdy usłyszała, jak bardzo zmienili swoje podejście. Dwadzieścia cztery godziny temu obaj byli rozdygotani i niepewni, niemal sztywni z napięcia. Teraz, kiedy odnieśli sukces, przepełniała ich pycha i brawura. Czuła pogardę do nich obu, ale wolała tego nie okazywać. Należało teraz zrobić następny krok.
     - Nie rozumiem - mówił Ramon - dlaczego nie zmywamy się stąd natychmiast. Co nas tu jeszcze trzyma? Mamy to, o co nam chodziło. Każda minuta czekania to błąd.
     - Mamy? - zapytała Olivia zimno. - Jesteś pewien, że wykonaliśmy to, po co tu jesteśmy?
     - Ja mam - odparł Ramon. Jednak przymknął się na chwilę.
     - Ramon ma rację, Olivio. Po co się tu jeszcze szwendamy? Dlaczego po prostu nie wskoczymy do samochodu i nie wyniesiemy się stąd.
     - Sądzicie, że zapłacili już wystarczająco? - Teraz musiała prowadzić dalszą grę ostrożnie, starając się, by rozumieli jej słowa zupełnie inaczej niż ona.
     - Na każdego przypada pięćdziesiąt baniek. To więcej niż miałem kiedykolwiek w życiu. Wystarczy, żeby zacząć wszystko od nowa.
     - A nie sądzisz, że oni mają więcej?
     - Gdzie tam. Facet obrabował bank. Co jeszcze mogło zostać?
     - A ta cała forsa, którą sam zgromadził? W akcjach, obligacjach, w funduszu powierniczym, posiadłościach, cały ten szmal, który jest jego i który sprzedaje teraz jak szalony? Nie widzicie? On myśli, że uda mu się spłacić wszystko bankowi. Jestem pewna, że tak sądzi. A te pieniądze też muszą być nasze.
     Obaj mężczyźni zastanowili się nad tym. Olivia obserwowała ich bacznie.
     - Ale jak je zdobędziemy? Olivia uśmiechnęła się. Mam ich!
     - Zawsze możemy po nie wrócić.
     - Jak to zrobimy? - zapytał Bill Lewis.
     - Po prostu. Wyjedziemy. Minie jakiś czas. Przyczaimy się. A potem wrócimy. Proste jak drut.
     - Skąd możemy być pewni, że zgodzi się na to?
     - Ponieważ nie będzie miał wyboru. Będzie to dla niego bezpieczne i wygodne.
     Lewis skinął głową.
     - No nie wiem - odezwał się Ramon. - Jak długo będziemy mogli ich naciskać?
     - Dopóki będę tego chciała - odrzekła Olivia.
     - Chyba jesteś szalona - wybełkotał. - A jeśli uzna, że ma już dosyć i zawiadomi gliny?
     - Nie zrobi tego.
     - A jeśli...?
     - Nie. Znam go. Nie zawiadomi.
     - Nie podoba mi się to. Nie mam zamiaru tu wracać. Bierzmy pieniądze, zatrzyjmy ślady i spływajmy. Trzeba było zabić go tam, jak mówiłem. Wtedy może byłabyś zadowolona.
     - Myślałam o tym - powiedziała Olivia. - Ale to nie był właściwy moment.
     - A co z naszymi gośćmi? - zapytał Bill Lewis. Wskazał na sufit. - Mają już wszystkiego dość. Nie wiem, jak długo jeszcze wytrzymają. Szczególnie dzieciak. To nie jest w porządku.
     - W porządku? - spytała Olivia. Na jej twarzy odmalował się sarkazm.
     - No, wiesz o co mi chodzi - Bill zaczął się wycofywać.
     - A co powinniśmy z nimi zrobić?
     - Zabić - stwierdził Ramon.
     - Puścić - odparł Lewis. Spojrzał z wyrzutem na Ramoną. - Nie przypuszczałem, że jesteś taki.
     Ramon wrzasnął do niego:
     - Nie są warci mojego życia! Wiedzą, kim jestem. Mogą nas opisać. Nie chcę spędzić następnych dziesięciu lat tak jak ty, ciągle oglądając się za siebie. Chcę być wolny. A to znaczy - żadnych świadków. Chyba to wystarczająco proste.
     - Taak, rzeczywiście proste. Zupełnie jak ty. Zabijemy ich - Bill Lewis mówił spokojnie lecz z sarkazmem - i co wtedy przeszkodzi Duncanowi albo Megan spędzić resztę życia na polowaniu na nas? Jeśli my ich znaleźliśmy, to jak możesz myśleć, że oni nie znajdą nas? Chryste, ale ty jesteś głupi.
     - Jeśli będą mieli tę resztę życia - wtrąciła Olivia.
     - Jezu! - W głosie Billa Lewisa brzmiała irytacja. - Co ty w ogóle mówisz? Chcesz zrobić z siebie Charlie Mansona? To do niczego nas nie doprowadzi. Nie jestem mordercą staruszków i dzieci, rozumiesz? Po prostu nie zrobię tego. Nie chciałem, żeby stało się coś temu facetowi w Kalifornii, ale to było wasze przedstawienie, ja tylko tam byłem. Ale nie zgodzę się na dzieciaka. W dodatku takiego fajnego dzieciaka.
     - Wcale nie musisz - odpowiedział Ramon. - Może inni nie mają takich skrupułów. Może się nie boją tak jak ty...
     - Powiem ci, kogo się nie boję - ciebie, draniu, nie boję się ciebie.
     - A powinieneś, cholerny idioto. Nie widzisz, że zaczynasz się robić sentymentalny? Chcesz to wszystko spieprzyć? To jest moja wielka szansa i nie pozwolę jakiemuś pedalskiemu eks-hippisowi jej spieprzyć!
     Lewis rzucił się z zaciśniętymi pięściami na dawnego kochanka. Ramon chwycił rewolwer.
     - Spokój! - krzyknęła Olivia.
     Obaj zatrzymali się i spojrzeli na nią. Wskazywała na nich palcem.
     - Zrobicie to, co powiem, kiedy przyjdzie pora. To jest mój show, i ja powiem kiedy ma się skończyć.
     Patrzyli wciąż na nią.
     - Więc co mamy robić? Zabić ich wszystkich? - wyrzucił z siebie Bill Lewis.
     - Cokolwiek by to było, zróbmy to i wynośmy się stąd do diabła - nalegał Ramon.
     Olivia zaczęła zastanawiać się, do jakiego stopnia każdy z nich gotów jest sprzeciwić się jej. Obaj są wystraszeni i spięci, pomyślała. Trzeba im dać to czego chcą. A potem zrobić to czego chcę ja.
     - Już dobrze - odezwała się, jakby przemawiała do dzieci. - Obaj chcecie kończyć to, prawda?
     Mężczyźni skinęli głowami, wciąż patrząc na siebie z wściekłością.
     - Aja myślę, że Duncan zasługuje na coś więcej. - Dużo więcej, pomyślała. Spojrzeli na nią dziwnym wzrokiem. Zauważyła, że już na siebie nie patrzą. Złapali haczyk, pomyślała, i uśmiechnęła się.
     - No, teraz już spokój. Czy do tej pory poszło coś nie tak? Czy nie spędziłam całych lat na obmyślaniu każdego kruczka?
     Mężczyźni zerknęli jeden na drugiego, potem znów na nią i potaknęli.
     - Czy coś poszło nie tak, jak przewidywałam? Znowu skinęli głowami z ulgą.
     - To jest jeden z tych kruczków, które zajęły mi najwięcej czasu. Ostatnie przekręcenie noża w miejscu - jest nie do zepsucia. A oto mój plan: skontaktuję się wieczorem z Duncanem - będzie już wtedy na pograniczu obłędu. Każę mu spotkać się z nami jutro rano. Gdzieś w cichym, odludnym miejscu. I powiem mu, że nie wypłacił się nam jeszcze. Wyniesiemy się stąd o ósmej piętnaście. Samolot mamy w południe. Pasuje wam?
     Olivia spojrzała na nich. Obaj byli jeszcze trochę zdenerwowani, ale tylko trochę.
     - Wciąż myślę, że powinniśmy po prostu ich zabić i wynieść się - wymamrotał Ramon.
     - Rzeczywiście sprytnie - uznał Bill Lewis. - Brzmi to nieźle, Olivio. Ale dlaczego mamy czekać do wieczora?
     - Ponieważ właśnie wtedy zmięknie najbardziej. Ludzie zawsze są najbardziej nerwowi kiedy zapada ciemność. Świat wydaje się wówczas mniejszy, ciaśniejszy, bardziej niebezpieczny.
     - Myślę jednak, że powinniśmy zmyć się stąd od razu i zadzwonić do niego z daleka, z jakiegoś automatu. Wcale nie musimy tu sterczeć.
     - Owszem, musimy - odparła Olivia. - Nie uważasz, że on będzie miękki jak wosk? To, że wciąż jesteśmy tutaj, dodaje ostrości całej sprawie. Świadomość, że jesteśmy w pobliżu, zmiękczy go do reszty. Jak wszystko razem się doda - czekanie, ciemności, zagrożenie - Duncan zrobi wszystko, co mu każemy.
     - A jak to wszystko ma wyglądać?
     - Prościutko - odpowiedziała Olivia. - Mam zamiar wysłać go w jakieś zabite dechami miejsce, a naszych zakładników po prostu zostawić samych, tu na górze. Zanim się zorientują, my będziemy już daleko. Wymkniemy się, drzwi zostawimy otwarte. Staremu draniowi zajmie trochę czasu, zanim opanuje nerwy i spróbuje otworzyć drzwi. Potem będzie musiał wykombinować, jak się stąd wydostać. Przetniemy kabel telefoniczny. Może nawet zabierzemy im buty. Kiedy wreszcie uda mu się skontaktować z Duncanem i Megan, my będziemy już w powietrzu, w drodze z lotniska w Bostonie w jakieś ciepłe strony. A później, kiedy zrobi się krótko z forsą, przyjedziemy znowu do Greenfield na krótki urlop, i odwiedzimy naszego osobistego bankiera. Założę się, że nie będzie chciał przechodzić przez to wszystko od nowa. Znam Duncana. Matematyk będzie chciał załatwić wszystko szybko i bez kłopotu. Da nam pieniądze. I koniec bajki. Dopóki nie będziemy znów w potrzebie. I tak dalej. I tak dalej.
     Ramon wzdrygnął się, lecz Bill Lewis wydawał się wyraźnie uspokojony.
     - Masz rację. Drań będzie płacił do końca życia. A my zostawimy nie tyle świadków, ile coś na pamiątkę. Będzie zawsze świadom tego, jak łatwo udało nam się ich zgarnąć. I że możemy to zrobić znowu.
     - Świetnie - zaśmiała się krótko Olivia. - Widzę, że się uczysz.
     - Mimo wszystko nie zostawiałbym świadków - nalegał Ramon. Olivia zamilkła na moment, po czym odpowiedziała:
     - Czy masz zamiar zmusić mnie do tego? - I dotknęła rewolweru. Ramon wzdrygnął się.
     Olivia popatrzyła na niego przenikliwie.
     - Nie - nadął się.
     - To dobrze. - Wstała i podeszła do Billa Lewisa. Palcami pogładziła go po policzku. - Zaczynasz być miękki - skarciła go z uśmiechem. - Przecież zdawaliśmy sobie wcześniej sprawę z tego, że mogą być ofiary śmiertelne. Wiedzieliśmy i poszliśmy na to. - Mocno dźgnęła go palcem w żołądek. - Musisz być twardy. A nie miękki. - Skinął głową, lecz ona sięgnęła do jego podbródka, ujęła go mocno w swe długie palce i z premedytacją sama poruszyła jego głową w górę i w dół.
     Ramon roześmiał się. Olivia uśmiechnęła się i Bill Lewis także, ale jednocześnie potarł twarz w miejscu, gdzie zaciskały się palce Olivii.
     - Myślę, że masz rację - przyznał. - Powinienem po prostu słuchać się ciebie.
     - Wtedy wszystko szłoby łatwiej - odrzekła Olivia i figlarnym gestem dała mu lekkiego klapsa w policzek. - Dobrze, zanieś teraz na górę lunch dla naszych gości. Możesz im powiedzieć, że ich czekanie już niedługo się skończy. Nie wdawaj się w szczegóły, powiedz tylko, że według ciebie wrócą do domu jutro, najdalej pojutrze. Daj im promyk nadziei. To cudownie wpłynie na ich cierpliwość.
     Lewis przytaknął i wypadł z pokoju, Ramon chciał wyjść za nim, ale stanął jak wryty, kiedy zobaczył nagle wyraz twarzy Olivii. Cała kokieteria zniknęła w jednej sekundzie, oczy zwęziły się w szparki, szczęki stężały, a usta zacisnęły się w wąską kreskę. Wzrokiem nakazywała mu zostać na miejscu. Po chwili oboje usłyszeli ciężkie kroki Billa Lewisa na schodach.
     - Tak? - czekał Ramon.
     - Twoja sugestia wcale naszym planom nie zaszkodzi.
     - Nie? Myślałem...
     - Pieniądze to jedno - wyjaśniła Olivia - a zemsta to zupełnie coś innego. Ramon przytaknął i uśmiechnął się.
     Olivia podeszła do niego. Ręką potargała pieszczotliwie jego bujną czuprynę.
     - Myślimy podobnie - powiedziała. - Jesteś twardy. Widzisz rzeczy takimi, jakie są naprawdę. Dziwię się, że dotąd tego nie zauważyłam.
     - Uśmiechnął się.
     - Ale kiedy? Bill sądzi...
     - Na pewno nie wcześniej niż jutro rano. Dokładnie - kiedy będziemy stąd wyjeżdżać. Właśnie wtedy. Bill wpadnie w szał, więc musimy na niego uważać.
     Głowa podskoczyła mu w górę i w dół na znak zgody.
     - Pieprz go. On nie ma pojęcia o tym wszystkim. Pieprz go.
     - Ty już to kiedyś robiłeś.
     - Dawno temu. On się zmienił. Zrobił się miękki. I ja się zmieniłem. Zrobiłem się twardy.
     Olivia uśmiechnęła się.
     - A jeśli on się nie zgodzi? - zapytała. Ramon wyszczerzył zęby.
     - Wtedy podzielimy forsę na pół.
     - Okay - powiedziała. - A teraz zrób mi grzeczność i sprawdź naszą broń. Ramon, zachwycony jej uznaniem, wybiegł z pokoju pełen dziwnego,
     niemal narkotycznego uniesienia. Olivia patrzyła za nim z pogardą. Ależ to łatwe, stwierdziła. Teraz muszę przekonać Billa, że nie ufam Ramonowi i stojąc z boku przyglądać się fajerwerkom. Uległość ludzi działających w warunkach stresu wciąż robiła na niej wrażenie. Tylko ja jestem w stanie w pełni kontrolować się. Od samego początku. Zauważyła, że pogwizduje beztrosko, rozsiadając się z powrotem w fotelu. Nie widziała żadnej potrzeby dzielenia się z kimś owocami działalności Duncana. Na tym zresztą polegał jej prawdziwy plan, od samego początku.
     
     Megan siedziała w samochodzie rozgrzewając dłonie filiżanką kawy. Zaparkowała obok niewielkiego sklepu, zastanawiając się przez chwilę, czy to ten sam sklepik, przed którym Duncan wyczekiwał poprzedniego dnia. Spojrzała na listę potencjalnych adresów i pokręciła głową. Łykając gorącą kawę popatrzyła na zachmurzone niebo. Stwierdziła, że do zmroku zostało jeszcze dwie - trzy godziny. Westchnęła i rozłożyła mapę na desce rozdzielczej.
     Gdzie jesteście? - myślała.
     Niecierpliwiła się, że badanie każdego adresu zajmuje jej tyle czasu. Pod sam dom podjechać nie mogła; musiała go najpierw zlokalizować, zaparkować auto w pewnej odległości i ostrożnie się rozejrzeć. Do tej pory nie osiągnęła nic. Przed pierwszym domem bawiły się dzieci, co niemal ją załamało. Stała przy drodze jak wrośnięta, wpatrując się w gromadkę dzieciaków, udając kowbojów i Indian bawili w berka. W końcu odwróciła się niechętnie, przypominając sobie, ileż to razy obserwowała takie zabawy z własnego okna.
     Przed kolejnym domem starsza para grabiła liście na trawniku; stamtąd odjechała bez zwłoki. Trzeci wyeliminowała, widząc dziecinny wózek w bagażniku zaparkowanej przed domem furgonetki.
     W dwóch domach nie było żywej duszy. Zmusiła się, by podejść aż do ganka i zajrzeć do środka przez ciemne okna. Widać było tylko kurz i pajęczyny.
     Spojrzała na mapę. Zostały jej jeszcze cztery adresy. Zaczęła zastanawiać się, czy istnieje możliwość, by tego właściwego nie było na jej liście. Olivia mogła przecież wynająć dom z ogłoszenia w gazecie, a nie od pośrednika. Nie było to jednak w jej stylu - unikała bezpośredniego kontaktu z właścicielami. Mogli ją poprosić o referencje, dokładnie jej się przyjrzeć, agent zaś przed oczami miałby tylko jej pieniądze. A może Olivia urządziła się gdzieś poza obszarem objętym kompleksowymi usługami agencji Greenfield. Być może zatrzymała się w Amherst lub Northampton. Wynajmowano tam mieszkania głównie studentom i zawsze można było znaleźć kilka wolnych lokali. Czy jednak chciałoby jej się jechać aż tak daleko? Megan wątpiła w to. Przypomniała sobie własną myśl z poprzedniej nocy: wystarczająco blisko, by nas obserwować i daleko, by nie zostać przez nas dostrzeżoną.
     Musi być gdzieś tutaj, pomyślała Megan. Musi być na mojej liście.
     Nie była jednak pewna tego w stu procentach.
     Sprawdzając poszczególne domy, Megan oddaliła się znacznie od miasta. Popatrzyła na zielone sosny rosnące na pobliskich zboczach. Gdzieniegdzie grupa wysokich brzóz o białych pniach odbijała się od ciemnozielonej ściany, zupełnie jakby martwa, koścista ręka wyłaniała się nagle spod powierzchni oceanu. Wzdrygnęła się, dokończyła kawę i wysiadła z samochodu. Ujrzała budkę telefoniczną, postanowiła więc zadzwonić do domu. Po drugim sygnale telefon odebrała Lauren:
     - Rezydencja Richardsów.
     - Lauren?
     - Mamo! Gdzie jesteś. Martwimy się o ciebie.
     - Nic mi nie jest. Wciąż ich szukam.
     - Tata był wściekły. A kiedy zobaczył, że zabrałaś broń, chciał za tobą jechać.
     - Wszystko w porządku. Czy on tam jest?
     - Taak. Już idzie. Mówiłam mu, żeby się nie denerwował, ale to na nic się zdało, zresztą my wszyscy się o ciebie martwimy. Dlaczego nie wrócisz do domu?
     - Będę mniej więcej za godzinę. Zostały mi tylko ze dwa adresy.
     - Co ty, do diabła, wyprawiasz? - Usłyszała nagle ostry głos Duncana, który wziął słuchawkę z ręki córki.
     - Sprawdzam po prostu parę posiadłości.
     - Co robisz? Co takiego sprawdzasz?
     - Mam przeczucie.
     - O czym ty mówisz, do diabła? Dziewczęta powiedziały, że pojechałaś szukać Tommy'ego i dziadka.
     - Duncan, proszę cię, nie bądź zły.
     - Nie jestem zły. Boję się tylko o ciebie. - Zamilkł na moment. - Oczywiście, że jestem zły. Jestem wściekły jak cholera. Przypuśćmy, że...
     - Nic mi nie jest.
     - Jak dotąd. Dlaczego mnie nie obudziłaś.
     - Ponieważ nie puściłbyś mnie.
     Znowu na chwilę umilkł. Usłyszała, że westchnął ciężko i trochę się uspokoił. Jednak po chwili powiedział podniesionym głosem:
     - Masz rację. Nie puściłbym.
     - Musiałam to zrobić. Sama. Ponownie uspokoił się.
     - Słuchaj. Proszę, uważaj na siebie. I wracaj do domu niedługo. Nie wytrzymamy bez ciebie jak się ściemni.
     - Na pewno wtedy już będę w domu. Uważaj na dziewczynki.
     - Do siódmej - podkreślił Duncan.
     Megan wróciła do samochodu i spojrzała na następny adres na liście. Coś ją poganiało, pchało do tego stopnia, że z trudem mogła opanować strach i podniecenie. Więc tam jesteście, pomyślała. Szybkim ruchem sięgnęła po pistolet i wsunęła pod leżące na sąsiednim siedzeniu papiery. Ogarnął ją nagły lęk, że stara amunicja może być niezdatna do użytku. Uświadomiła sobie jednak zaraz, że gdyby musiała użyć broni, to wszystko i tak byłoby stracone. Nasunęła czapkę Duncana na czoło i odjechała z parkingu.
     Po paru minutach zagłębiła się w las. Jakiś czas jechała miedzy drzewami, wreszcie dostrzegła pierwszy z ostatnich na jej liście domów. Stał nieco na uboczu, jakieś pięćdziesiąt metrów od niezbyt ruchliwej drogi. Możliwe, pomyślała natychmiast. Bardzo możliwe. Zwolniła. Jesteście tutaj? Na pozór nie było tu żadnego ruchu, ale zatrzymała samochód i postanowiła sprawdzić dom dokładniej. Muszę być absolutnie pewna. Spojrzała za siebie na szosę - wydawała się pusta; wysiadła więc i podeszła do wjazdu na teren posesji. Penetrowała wzrokiem budynek, przesłonięty nieco krzewami i rosnącym przed nim dębem, który przypomniał jej własne podwórko w Greenfield. Jesteście tu? Zastanawiała się, obawiając się podejść bliżej, jednocześnie pragnęła zyskać całkowitą pewność. Zrobiła krok w kierunku domu, chcąc zbliżyć się niepostrzeżenie. Nagle zdała sobie sprawę z tego, że stoi na samym środku drogi. I wtedy usłyszała, że nadjeżdża samochód.
     Przez chwilę nie była w stanie rozróżnić dźwięku, a kiedy go rozpoznała, wpadła w panikę.
     Rozglądała się nerwowo za jakąś kryjówką, ale niczego takiego nie było.
     Zrobiła parę niezdecydowanych kroków w stronę samochodu. W tej samej sekundzie rzuciła się do niego, myśląc tylko o grożącym niebezpieczeństwie. Odgłos silnika coraz głośniej dźwięczał jej w uszach. Szarpnęła drzwi samochodu i wskoczyła za kierownicę, nie wiedząc, czy zauważono ją czy nie.
     Jeśli tak, to koniec ze mną.
     Zacisnęła szczęki, starając się zapanować nad nerwami.
     Sięgnęła po pistolet, powoli skierowała wzrok w lusterko wsteczne spodziewając się widoku Olivii z bronią w ręku. Zamiast niej zobaczyła szarego sedaną wjeżdżającego na podjazd. Nie była jednak w stanie dostrzec, kto był w środku.
     Odwróciła się, próbując zobaczyć coś z innej pozycji, lecz bezskutecznie. Zapaliła silnik, wrzuciła wsteczny bieg i cofnęła się z takim impetem, że aż koła zabuksowały na żwirze. Wcisnęła hamulec przed wjazdem na posesję, i z zapartym tchem spojrzała w głąb podjazdu.
     Zauważyła dwie kobiety, dźwigające torby z zakupami. Z kolei dwóch młodych mężczyzn wyładowywało kolejne paczki z bagażnika. Rozmawiali, śmiali się, nie zwracając na nią uwagi. Studenci, pomyślała. Prawdopodobnie dwie pary absolwentów, wynajmujące wspólnie dom.
     Uświadomiła sobie, że trzęsą jej się ręce, zaciśnięte na kierownicy.
     Opanowała nerwy i dojrzała w oddali za samochodem dużą, czerwoną nalepkę na oknie: University of Massachusetts.
     Odetchnęła z ulgą.
     Trzeba jechać dalej, powiedziała sobie w duchu.
     I trzymać się ryzach. A także trzymać się w ukryciu.
     Następny dom jednak stał tuż przy drodze, bez trudu zatem zorientowała się, że mieszka w nim jakaś rodzina. Podwórko z frontu zarzucone było zabawkami w różnym stadium zniszczenia. W pewnym sensie, pomyślała, mam szczęście. Zatrzymała samochód i czekała. W ciągu paru minut zdołała całkowicie odzyskać zimną krew.
     Włączyła silnik, zdając sobie sprawę z tego, że dzień umyka coraz szybciej. Blade promienie słońca, które przebijały przez gałęzie drzew, zaczynały gasnąć i Megan czuła, że chłód zaczyna swój wieczorny atak. Dalej, poganiała samą siebie. Pospiesz się.
     Sprawdziła ostatnie adresy i zlokalizowała je na mapie. Pozostały już tylko dwa. Szybko ruszyła w stronę tego bliższego. Skręciła w jedną gruntową drogę, potem w drugą. Na skrzyżowaniu kierunek wskazał jej stary, wyblakły drogowskaz.
     Nagle znalazła się na bitej drodze, podskakując na koleinach i wybojach. Nie widać, by wydawali na tę drogę pieniądze z naszych podatków, pomyślała. Uwaga ta nasunęła jej się jako agentce nieruchomości, lecz w tej samej chwili dostrzegła jej inne znaczenie. Nie było tu praktycznie żadnego ruchu. Żadnych bacznie obserwujących oczu. Wiejskie zacisze. Żadnego sąsiedztwa. Zupełne odosobnienie. Zmniejszyła szybkość i zaczęła sprawdzać numery na skrzynkach pocztowych. Zbliżając się do tego, którego szukała poczuła, że serce bije jej coraz szybciej.
     Spostrzegła żwirową drogę skręcającą w kierunku lasu i zanim jeszcze zobaczyła właściwy numer, wiedziała, że to tu. Tym razem szybko przejechała dalej, nie próbując nawet szukać wzrokiem domu ukrytego prawdopodobnie za drzewami. Jakieś pięćdziesiąt metrów dalej ujrzała boczną drogę, najwyraźniej rzadko uczęszczaną, taki wyboisty, zaniedbany dukt prowadzący przez zarośla w głąb lasu. Stara przecinka, pomyślała Megan. A może droga dla traktorów prowadząca gdzieś na pola położone z drugiej strony lasu. Kusiło ją, żeby skręcić tutaj, ale pomyślała: za blisko. Dwa kilometry dalej zobaczyła następną pustą drogę, tym razem prowadzącą w przeciwnym kierunku. Wjechała w nią, uznając, że tu samochodu z drogi widać nie będzie.
     Przełknęła z trudem ślinę i zebrała swoje manatki. Szkicownik, aparat fotograficzny i lornetkę włożyła do plecaka. Pistolet ukryła pod płaszczem.
     Wysiadła z samochodu, nasunęła czapkę na czoło i szybkim krokiem poszła drogą z powrotem.
     Kiedy dotarła do bocznego traktu, skręciła i zagłębiła się między drzewa. Na chwilę zatrzymała się, pozwalając by otoczył ją mrok. Przekradała się brzegiem lasu, trzymając się wiejskiej drogi, w nadziei że doprowadzi ją pod sam dom. Oczywiście, nie była tego pewna; czuła jednak instynktownie, słyszała nawet bicie własnego serca. Jakieś gałązki zaczepiły się o jej kurtkę, ale wyplątała się szybko, próbując zachowywać się jak najciszej. Wydawało jej się, że robi mnóstwo hałasu - odgłos każdej łamanej gałązki brzmiał w jej uszach jak wystrzał z rewolweru, plaśnięcie stopy w błotnistym gruncie - jak świst startującej rakiety. Nie poddawała się, przebijała się przez las szukając śladu domostwa.
     Kiedy spostrzegła światło, zawahała się. Schyliła się i cichutko podkradała się dalej.
     W pewnym momencie ogarnął ją nagły strach przed psami, ale szybko przegnała go. Jeśli się mylę, będę musiała wytłumaczyć się jakiemuś ubogiemu farmerowi. Nie zatrzymywała się jednak.
     Kiedy zobaczyła stary kamienny murek, dochodzący do skraju lasu, przycupnęła i dalej zaczęła posuwać się na kolanach. Przytuliła policzek do porośniętego mchem kamienia, aby ostudzić rozpalone emocje. Potem powoli uniosła głowę.
     Ujrzała drewniany dom, który był kiedyś pomalowany na biało. Wokół zaczęła gęstnieć wieczorna mgła. Nie widziała śladu czyjejś obecności. Zła była, że zmrok szybko zapadał; chociaż pomagał się jej skryć, skrywał też to, czego szukała.
     Wyjęła lornetkę i skierowała wzrok na zaparkowany przed domem samochód. Kiedy dostrzegła plakietkę z agencji wynajmu, serce zabiło jej mocniej. Farmerzy przecież nie używają wynajętych samochodów. Ani studenci. Znam jednak kogoś, kto z nich korzysta. Jest nim Olivia.
     Przesunęła lornetkę dalej, zatrzymując się na domu. Nic szczególnego nie odróżniało go od innych. Był dwupiętrowy, w stylu Cape - z każdej kondygnacji można było ujrzeć pozostałe. Salon i jadalnia na dole, skonstatowała, sypialnie na piętrze i na samej górze poddasze. Tak, to musi być tu.
     Szybko odłożyła lornetkę i naszkicowała mapkę budynku i okolicy. Sama znajdowała się teraz z boku, skąd widać było front domu oraz tył. Długi pas lekko opadającego w dół pola rozciągał się od tyłów budynku aż do linii drzew. Tamtędy, przypuszczalnie, biegła boczna droga. Z przodu widać było kręty podjazd pod ganek, a także skrawek zaniedbanego trawnika. Gdyby ktoś chciał od tej strony zbliżyć się do domu, musiałby pokonać pięćdziesiąt metrów otwartej przestrzeni. Wyjęła aparat i zrobiła kilka szybkich zdjęć. Były ciemne i niewyraźne, ale mogła przynajmniej pokazać coś Duncanowi.
     Odłożyła aparat, szkicownik, ponownie wzięła lornetkę. Było coraz ciemniej. Przez moment pomyślała z przestrachem, że nie znajdzie powrotnej drogi przez las. Przegnała jednak lęk i utkwiła wzrok w budynku. Czy jesteś tu, Tommy? Próbowała skoncentrować się, przebić wzrokiem mur, poczuć obecność syna. Daj mi jakiś znak, do cholery. Jakiś sygnał. Poczuła przemożną chęć zawołania go po imieniu, ale zagryzła wargi do krwi i opanowała się. Wtem uchwyciła kątem oka jakiś ruch w jednym z pokojów. W środku zapaliło się światło i za ułamek sekundy zobaczyła postać człowieka.
     Był to Bill Lewis. Rozpoznała go natychmiast, po takim samym jak niegdyś, charakterystycznym chodzie. Postać zniknęła jej z oczu równie szybko, jak się pojawiła.
     Chciało jej się krzyczeć.
     Upuściła lornetkę, chwyciła pistolet i zaczęła przechodzić przez mur, myśląc tylko o jednym - że tam, w środku jest jej syn.
     Idę, krzyczało jej serce. Już idę!
     Na siłę jednak zatrzymała się, z nogą już po drugiej stronie ogrodzenia. Przez chwilę nie wiedziała zupełnie co robić, walcząc ze sobą, rozdarta między rozsądkiem a pragnieniem. Wreszcie, wbrew sobie, cofnęła się i schowała ponownie za murkiem. Kręciło jej się w głowie i musiał minąć pewien czas, zanim się uspokoiła. Spróbowała ocenić racjonalnie swoje szansę wobec trzech uzbrojonych porywaczy. Uświadomiła sobie, że byłyby minimalne.
     Na moment przymknęła powieki usiłując przekonać siebie samą, że powinna stąd odejść. Pragnęła za wszelką cenę poinformować w jakiś sposób swoje dziecko, że wróci po nie, ale wiedziała, że to nierealne.
     Otworzyła oczy, zobaczyła naszkicowaną mapkę i wzięła do ręki ołówek. Zachowaj spokój, ostrzegała siebie. Zapamiętaj ważne szczegóły. Przecież tu wrócisz. Podniosła głowę i wyrysowała mapkę otoczenia, w najdrobniejszych szczegółach, tak dokładnie, jak tylko pozwalała jej drżąca ręka i zapadający mrok.
     Potem podniosła lornetkę i ponownie przesunęła nią po budynku. Nie dostrzegła żadnego nowego ruchu, ale nie miało to już dla niej znaczenia. Wiem, że jesteście tutaj.
     Szepnęła do siebie: Tommy, idę do ciebie.
     Wetknęła broń pod kurtkę i zebrała swoje rzeczy. Zaczęła wycofywać się przez kłujące krzaki i niemal całkowite ciemności. Jednocześnie przemawiała łagodnie, w nadziei że jej słowa uniosą się aż do nieba, przebiją się przez ściany więzienia, przemkną niesłyszalne obok porywaczy i zabrzmią delikatnie w jego uszach:
     - Tommy, już idę. Czy mnie słyszysz? Idę po twojego tatę i wrócimy tu razem, żeby was zabrać do domu. Idziemy po was.
     Megan wycofywała się przez las, samotna lecz zdecydowana, czując jak przepełnia ją upojenie zbliżającej się walki.
     




Część jedenasta


NIEDZIELA W NOCY
     
     
Duncan kręcił się wściekły po domu. Czuł się tak, jakby poruszał się po ruchomych piaskach. Bardzo chciał coś robić, a nie tylko bezczynnie czekać. Fale przerażenia targały mu żołądek. Spoglądał to na zegarek, to na milczący głucho telefon, na zapadającą za oknem czerń nocy, i znów na córki obserwujące go bez słowa.
     - Gdzie podziewa się wasza matka? - denerwował się. Karen i Lauren milczały.
     - Nie wytrzymam tego. Zostawiła nas bez słowa i nawet nie wiemy, co się z nią dzieje.
     - Nic jej nie jest - uspokajała go Lauren. - Wiem, że nic jej nie jest.
     - Nie martw się, tato - dodała Karen. - Niedługo wróci.
     A gdzie jest, do cholery, Olivia? Zastanawiał się. Ironia losu. Czekam na dwie kobiety mojego życia: Megan i Olivię. W potrzasku między nimi dwiema.
     Nagle poczuł jakieś rozluźnienie we wnętrzu, jakby opuściło go dotychczasowe napięcie. Odetchnął głębiej.
     I wtedy zadzwonił telefon.
     Bliźniaczki podskoczyły spłoszone.
     Duncan podniósł słuchawkę.
     - Tak?
     - Ach, Duncan, jak miło słyszeć twój głos.
     - Olivio, chciałbym...
     Zignorowała jego proszący ton i plotła dalej fałszywie przyjacielskim głosem.
     - Cóż, matematyk, pewnie liczysz sekundy, minuty i godziny. Zajmujesz się głównie upływającym czasem, prawda? A twoje czekanie układa się już w całe dni, co?
     - Olivio...
     - A przecież, matematyk, czas to pieniądz, zwłaszcza w tym przypadku. Roześmiała się z własnego dowcipu.
     - Olivio, ja dotrzymałem warunków umowy.
     - Mówisz jak księgowy, panie Bankier. Zajmuj się lepiej liczeniem minut, a ja będę liczyć dolary.
     - Masz mi ich oddać! - krzyknął Duncan do telefonu.
     - Spokój, matematyk - odparła łagodnie, lecz w jej głosie, jak zwykle, brzmiała groźba. - Chyba że chcesz, żebym się rozłączyła i kazała ci czekać jeszcze dłużej.
     - Nie!
     - Więcej cierpliwości. Powinieneś nauczyć się panować nad sobą. Tak jak ja. Zadzwonię później. Może.
     - Nie, błagam! - Urwał w pół słowa. - Słucham cię, o co ci teraz chodzi? - Natychmiast poczuł na siebie złość. Ile razy ze mną rozmawia, zawsze wyciąga ten sam straszak: "Rozłączę się i zostawię cię w próżni". A ja wpadam w tę jej pułapkę jak głupiec. Zazgrzytał z wściekłości zębami.
     Chwila milczenia narastającego między nimi pozwoliła mu uświadomić sobie, że Olivia nie wspomniała słowem o Megan. Znaczyło to, że jego żonie nic się nie stało. Nie wiadomo gdzie jest, ale jest cała i zdrowa. Ta myśl przyniosła mu ulgę.
     Po kilkunastu sekundach usłyszał znowu Olivię. Odezwała się syczącym szeptem.
     - To nie wystarczy - powiedziała.
     Duncan poczuł, jakby ktoś chwycił go za serce i mocno ścisnął.
     - Nie mogę uwierzyć...
     - To nie wystarczy! - stwierdziła z naciskiem.
     - Zdobędę więcej - dodał momentalnie.
     - Nie tak szybko - Olivia cicho zaśmiała się.
     - Jeszcze nie wiem jak, ale zdobędę. Wypuść ich tylko.
     - Ty chyba nic nie rozumiesz, Duncanie... Milczał, nie wiedząc co odpowiedzieć.
     - Myślę, że musimy zawrzeć pewien układ - kontynuowała Olivia.
     - O czym ty mówisz, do diabła?
     - Widzisz, potrzebuję bankiera. Mojego własnego, prywatnego bankiera i moje własne, prywatne konto. Już o tym wcześniej wspominałam. Tak, tak, matematyk, ty będziesz moim kontem. Kiedy będę chciała więcej, wrócę tu i wezmę sobie pieniądze. Dasz mi je wtedy, prawda?
     To się nigdy nie skończy, pomyślał. I odpowiedział:
     - Tak.
     Olivia wybuchnęła ochrypłym, bezlitosnym śmiechem.
     - Za szybko się zgadzasz, Duncanie. O wiele za szybko. Odetchnął głęboko i powtórzył:
     - Tak.
     - Widzisz, nie wiesz nawet, o co mi chodzi. Może to będzie za sześć miesięcy. A może za sześć lat. Ale wrócę na pewno. Będzie to taki nasz długoterminowy układ miedzy dłużnikami. Jak wy to nazywacie? Chyba "hipoteka na życie", prawda?
     To się nigdy nie skończy, pomyślał Duncan po raz wtóry.
     - A jeśli się zgodzę?
     - Dostaniesz ich z powrotem.
     - Więc się zgadzam.
     - To takie proste i łatwe - powiedziała Olivia. - Nie sądzisz, że będziesz mógł mi to przygotowywać? Nigdy nie będziesz wiedział na kiedy. Jakie to wszystko będzie cudowne. Ty będziesz zarabiał pieniądze, a ja od czasu do czasu coś sobie z nich uszczknę. Twoja rodzina będzie żyła w spokoju. Bez strachu, że ktoś dostanie jakąś kulkę w plecy. Bo przecież gdybym chciała, byłoby to takie łatwe. Może któreś z twoich dzieciaków, w powrotnej drodze ze szkoły do domu. Strzał z przejeżdżającego samochodu. Albo Megan, jadąca na umówione spotkanie z klientem agencji, które okazało się zupełnie czymś innym. Zabójstwo to przecież nic trudnego. Stały się prawdziwą amerykańską tradycją. Na pewno zresztą pamiętasz sam. Nasz wspólnie przeżyty rok zasłynął wręcz z tego powodu.
     Czy to może być prawda? - zastanawiał się Duncan.
     - Cokolwiek sobie życzysz. Tylko powiedz, jak mam odzyskać mojego syna i sędziego?
     - Jesteś pewien, że chcesz, by stary sukinsyn też wrócił? Taki kłótliwy facet? A co ze schedą? Nie wolałbyś dorwać trochę gotówki, jak stary wyzionie ducha? Może mam go od razu wykończyć? - I zaśmiała się znowu.
     - Chcę, żeby wrócili do domu.
     - To zależy od ciebie.
     - To znaczy?
     - Pamiętasz to pole, na którym czekałeś? - Tak.
     - Myślisz, że uda ci się tam trafić? - Tak.
     - To dobrze. Jutro o ósmej rano. Ani wcześniej, ani później. Ktoś będzie cię obserwował. I nie zrób jakiegoś numeru. Jeśli zobaczę inny samochód, jakichś ludzi, a nawet jakiegoś pieprzonego farmera na traktorze, może stać się naprawdę coś strasznego. Aha, i tym razem bądźcie oboje, okay? Ty i Megan, na środku pola, o ósmej rano.
     - Po co ona? Przyjdę sam.
     - Oboje! - wyszeptała Olivia z naciskiem.
     - Ale...
     - Oboje, i żebym was widziała!
     - Nie rozumiem...
     - Do diabła, nie musisz nic rozumieć. Masz zrobić, jak mówię. Dotarło? Chyba że wolisz to drugie rozwiązanie.
     Duncanowi zakręciło się w głowie od ciszy, jaka zapadła w słuchawce.
     - Dobrze - odrzekł cicho. - Co tylko chcesz.
     - W porządku - Olivia odetchnęła chrapliwie. - Zrozumiano? I bez kawałów.
     - Tak. Rozumiem. Rozumiem dokładnie.
     Olivia zaśmiała się.
     - W ten sposób będziesz miał dość czasu, żeby się przebrać i zdążyć do banku, zanim zacznie się praca. Czyż to nie będzie ekscytujące, Duncanie? Myślisz, że poradzisz sobie? Zachowasz zimną krew? Żadnych trzęsących się rąk? A jak z twarzą pokerzysty?
     Przez chwilę, zachwycona, wsłuchiwała się w ciszę na linii. Czuła satysfakcję pająka tkającego ostatnie nitki swojej sieci. Po chwili odwiesiła słuchawkę. Duncan odłożył aparat na miejsce.
     - No i co? - zapytała Karen. Bliźniaczki stały obok, czekając na jakiś znak od ojca.
     - Nic im nie jest? Czy oddadzą nam ich?
     - Nie wiem - odparł Duncan zduszonym głosem, jakby brakło mu powietrza.
     - Ona jest szalona, wiecie przecież. Obłąkana z nienawiści. - Powiedział to tonem rzeczowym, kontrastującym z tragizmem sytuacji.
     - To potwory - powiedziała Lauren.
     - Straszne potwory - dodała Karen.
     Duncan poczuł jak coś w nim krzepnie, jakby olbrzymi ocean emocji zamarzał nagle pod gwałtownymi uderzeniami zimowej wichury. Spojrzał na córki zwężonymi ze wściekłości oczami. Ale ja też jestem obłąkany, pomyślał.
     - Cóż, jest na to tylko jedna odpowiedź - stwierdził.
     - Jaka? - zapytała Karen.
     - Być jeszcze gorszym niż oni.
     
     Megan, w straszliwym napięciu, szybko i zdecydowanie przedzierała się przez ciemności, jadąc najpierw bocznymi drogami, potem przez miasto. Czuła się, jakby znajdowała się w próżniowej kapsule, w której nie było niczego poza obrazem białego, drewnianego domu ukazującego się w wieczornym zmierzchu. Nie widziała mijanej okolicy, przejeżdżających obok samochodów, nielicznych przechodniów, opatulonych płaszczami przed zimnym wiatrem. Spieszyła na spotkanie nocy. Była zdeterminowana, i to właśnie koiło jej serce. Z bocznej ulicy wjechała na główną arterię miasta łamiąc wszelkie przepisy, jeszcze mocniej wcisnęła gaz, wreszcie dostrzegła jarzące się światła parkingu przed supermarketem. Zdążyła, było jeszcze piętnaście minut do zamknięcia.
     Przez, głowę przemknęła jej dziękczynna myśl na temat sklepu Duncana. Było w tym trochę hipokryzji; kiedy go stawiano, dokuczała mu bez przerwy, złośliwie nucąc słowa piosenki: Wybrukowali raj i zbudowali parking. Teraz światła migotały ku niej zapraszająco.
     Decyzję podjęła w tym samym momencie, kiedy zaczęła wycofywać się spod domu na farmie. Bała się tylko, że nie zdoła zadzwonić do Duncana i powiedzieć mu, co udało jej się odkryć i co ma zamiar zrobić. Wiedziała, że nie może z tym zwlekać. On zrozumie, kiedy mu zaprezentuje swój plan.
     Megan wyszła z samochodu i szybkim krokiem udała się w kierunku sklepu. Pchnęła szerokie drzwi wejściowe zderzając się niemal z ostatnimi klientami zmierzającymi na parking i pospieszyła korytarzem stukając obcasami po gładkiej podłodze. Oddychała ciężko, jak pływak walczący z falami. Światła sklepików - nie kończącego się ciągu różnorodnych butików i salonów z odzieżą - zalewały ją, jakby ujawniając publicznie jej panikę i desperację. Muszę się opanować, przykazywała sobie. Lecz jakiś głos w jej wnętrzu podpowiadał, że powinna raczej zacząć śpiewać pieśń żałobną za swą straconą duszę. To, co zamierzam uczynić, nie jest wcale czymś złym, wmawiała sobie. Oczy manekinów wystawowych, nieruchome i bezduszne, przyglądały się, gdy przebiegała obok.
     Zadała sobie pytanie, czy tak właśnie wyglądają oczy martwego człowieka, lecz natychmiast przegnała tę myśl i przyspieszyła kroku.
     Kiedy dotarła do sektora z artykułami sportowymi, skonstatowała z ulgą, że poza pracownikiem liczącym utarg przy kasie, nie było w nim nikogo.
     Młody człowiek spojrzał na Megan, następnie na zegar ścienny - do zamknięcia było zaledwie kilkanaście minut - po czym znowu na Megan. Kiedy wyszedł zza kasy zobaczyła, że miał na sobie dżinsy, białą koszulę, krawat, a w uchu - kolczyk. Nie wyglądał jak podejrzany typek.
     Ja chyba też nie, pomyślała posępnie.
     - Witam - zaczął grzecznie. - Zdążyła pani w ostatniej chwili. W czym mogę pomóc?
     - Interesuje mnie sprzęt do polowania - odpowiedziała Megan starając się opanować drżenie głosu.
     - Proszę bardzo - odparł sprzedawca. Zaprowadził ją w głąb sklepu, gdzie na jednej ze ścian rozmieszczona była rozmaita broń: haki z fantazyjnymi nacięciami i kolorowo pomalowane strzały, jakby wyjęte prosto z futurystycznych opowieści, a także rozmaite strzelby, karabinki, pistolety i kusze. Obok wisiały parki i spodnie myśliwskie w różnych kolorach - w ostrych, jaskrawo-pomarańczowych, i w stonowanych dla potrzeb kamuflażu. Na górnej półce znajdowały się okulary, a niżej pełen asortyment myśliwskich noży - zębate, odblaskowe, z ukrytym ostrzem itp. Wyłożonych było także parę czasopism: Field and Stream, Guns and Ammo i Soldier of Fortune. Patrząc na cały ten arsenał Megan poczuła się całkiem zagubiona. Po chwili jednak uświadomiła sobie jaka odpowiedzialność na niej spoczywa i skoncentrowała się na czekającym zadaniu.
     - Jakiego dokładnie rodzaju ekwipunku myśliwskiego pani potrzebuje? - usłyszała pytanie sprzedawcy. - Ma być na prezent czy do użytku własnego?
     Głęboko zaczerpnęła powietrza.
     - Dla mojej rodziny - odparła.
     - A więc prezent. Czy ma pani coś konkretnego na uwadze?
     - Polowanie - rzuciła krótko.
     - Aha, polowanie. Ale na co? - pytał sprzedawca cierpliwie, z lekkim rozbawieniem.
     - Na dzikie bestie - rzekła półgłosem.
     - Słucham? - Sprzedawca popatrzył na nią dziwnym wzrokiem. Megan zignorowała jego spojrzenie i pamięcią sięgnęła do domu w Lodi.
     Wyobraziła sobie, że siedzi w mrocznym salonie, ciężkim od dymu i entuzjazmu, i przysłuchuje się dyskusji Olivii z Kwanzim i Sundiatą. Znajomość broni u obu czarnych mężczyzn była typowa dla mieszkańców murzyńskiego getta: noże i obrzyny. Wiedza Olivii była bardziej rozległa; mówiła o zasięgu i szybkości strzału, łatwo rzucała rodzajami i kalibrami. Megan przypomniała sobie, jak do grupy przyłączyła się Emily, pokazując, jak ma zamiar trzymać karabin pod swoim długim płaszczem; przed oczami stanął jej obraz Emily z karabinem w ręku. Widziała czarną lufę i brązową, drewnianą kolbę. Wzrok skierowała na ścianę z rozwieszoną bronią.
     - Taki jak ten - powiedziała do sprzedawcy wskazując palcem.
     - Ten raczej nie jest przeznaczony na polowania - odparł sprzedawca, patrząc na wskazaną broń. - To jest dwunastokalibrowa strzelba, w rodzaju tych, które policjanci wożą w swoich samochodach. Farmerzy używają ich na świstaki i inne szkodniki. Widzi pani, lufa jest krótsza, dużo krótsza, co ogranicza dokładność przy strzelaniu na odległość. Niektórzy używają takiej broni do ochrony domów, chociaż...
     - Mogłabym zobaczyć? Sprzedawca wzruszył ramionami.
     - Jasne. Myśliwi jednak na ogół wolą coś większego... Przerwał, zmrożony spojrzeniem Megan.
     - Proszę, zaraz pani podam. - Wziął kluczyk i otworzył zamknięcie zabezpieczające broń. Wziął strzelbę i wręczył ją Megan.
     Przez moment trzymała ją w pozycji "prezentuj broń", zastanawiając się, co z nią teraz zrobić. Próbowała przypomnieć sobie wszystko, czego się nauczyła podczas wieczorów w Lodi, za zaciągniętymi zasłonami. Chwyciła łoże poniżej lufy i pociągnęła ją mocno do tyłu, słysząc głośne kliknięcie mechanizmu oznaczające gotowość broni do strzału.
     - Dobrze - pochwalił sprzedawca - tylko troszeczkę delikatniej. Nie trzeba trzaskać tak silnie. - Wziął z rąk Megan strzelbę i skierował ją na tyły sklepu. Naciśnięty spust wydał suchy trzask. - Proszę spojrzeć. Raz, dwa trzy, cztery, pięć, sześć. Teraz musi pani przeładować - o tu. - Pokazał otwór z boku magazynku.
     Wzięła strzelbę i powtórzyła czynności, jakie wykonał sprzedawca. Strzelba ważyła ile trzeba, prawie tyle, ile myślała. Dotyk drewnianej kolby na ramieniu był niemal uwodzicielski. Wszystko to jednak było zwodnicze. Podczas strzału podskakiwała i wyrywała się jak dzikie zwierzę, Megan obawiała się, czy da sobie z nią radę.
     Westchnęła ciężko myśląc, że musi sobie poradzić. Kładąc broń na kontuarze stwierdziła:
     - Świetnie, biorę ją. I drugą taką samą.
     - Chce pani dwie... - zaczął ekspedient zaskoczony, ale urwał i wzruszył ramionami. - Proszę bardzo. Jak pani sobie życzy. - Zdjął ze stelaża identyczną strzelbę. - Amunicję też?
     Megan znów sięgnęła pamięcią do przeszłości. Przypomniała sobie nauki Olivii: "Musicie zawsze używać takiej samej broni jak Świnie albo lepszej. Nie możecie być niedozbrojeni".
     Wspomnienie to wywołało gorzki uśmiech na jej twarzy.
     Przybierając ton na poły przyjacielski, na poły żartobliwy odparła:
     - Proszę też parę pudełek najgrubszego śrutu. Sprzedawca szeroko otworzył oczy i pokręcił głową:
     - Widzę, że pani ma zamiar polować na słonie, nosorożce albo wieloryby. - Sięgnął pod ladę i wyjął dwa pudełka nabojów. - Proszę bardzo. Mogą przedziurawić nawet metalową blachę podwójnej grubości. Mogą rozwalić ścianę w pani domu. Radzę, żeby pani wypróbowała je najpierw na strzelnicy dla lepszej orientacji.
     Megan pokiwała głową i uśmiechnęła się. Po czym skierowała ponownie wzrok na półki z bronią. Jej uwagę zwrócił przedmiot znajomy z setek wieczornych wiadomości.
     - A co to jest?
     - To jest colt AR-16, proszę pani. Półautomatyczny karabinek z wyjątkowo potężnymi nabojami. To wersja karabinów używanych w armii. Absolutnie nie nadaje się na polowania. Taki sam sprzedałem niedawno małżeństwu planującemu tej zimy wyprawę jachtem po Karaibach. Warto jest mieć taką broń przy sobie, to znaczy na jachcie.
     - Dlaczegóż to?
     - Jest bardzo dokładna na duże odległości, nawet do tysiąca metrów, i może zrobić dziurę w przedmiocie oddalonym o półtora kilometra. Strzela bardzo szybko i jest przystosowana także do magazynka z dwudziestu jeden nabojami.
     - Ale dlaczego na Karaiby?
     - Kręci się tam mnóstwo przemytników i porywaczy. Napadają czasami na luksusowe jachty, by wykorzystać je do jednorazowego przerzutu narkotyków. Taki AR-16 może już z daleka zniechęcić do zbliżenia się w nieprzyjaznych zamiarach. Widzi pani, z pistoletem czy rewolwerem musi pani czekać, aż kłopoty będą blisko. A z tym nie.
     Podniósł strzelbę i zademonstrował technikę strzelania.
     - Tak właśnie działa. No i nie ma dużego odrzutu. Spojrzał na Megan trzymając wciąż karabinek przy ramieniu.
     - Rozumiem, że bierze go pani także.
     - Tak - potwierdziła. - Nikt nie chce mieć kłopotów w zasięgu ręki.
     - W celu polowania, rzecz jasna?
     - Oczywiście.
     - Okay. Jak pani sobie życzy. Czy coś jeszcze?
     - Amunicję.
     - Oczywiście.
     - I dodatkowy magazynek.
     - Proszę.
     - I pudełko nabojów do pistoletu kaliber 45. Spojrzał na Megan i uśmiechnął się.
     - Proszę, są.
     - Z dodatkowym magazynkiem.
     - Tak myślałem.
     Megan obróciła się i popatrzyła po wieszakach.
     - A te myśliwskie stroje w ochronnych kolorach - czy są rozmiary i męskie, i damskie?
     - Tak jest.
     - Poproszę jeden męski duży i trzy damskie średnie. Sprzedawca podszedł do wieszaków i szybko wybrał co trzeba.
     - Są naprawdę dobrej jakości - powiedział. - Goreteks i thinsulate. Trzymają ciepło w każdych warunkach. Kapelusze, rękawiczki, buty?
     - Nie. Myślę, że to będzie wszystko.
     - Granaty ręczne? Moździerze? Miotacze płomieni?
     - Słucham pana?
     - Żartowałem tylko.
     Megan nie zrewanżowała mu się uśmiechem.
     - Proszę to zapakować. Aha, i jeszcze proszę jeden z nich. - Wskazała na witrynę.
     Sprzedawca sięgnął po myśliwski nóż z czarną rękojeścią.
     - Jest bardzo ostry - uprzedził. - Ostrze ze stali węglowej. Może nim pani przebić nawet dach samochodu, bez problemu... - Pokręcił głową lekko. -...Chociaż nie sądzę, by polowała pani na samochody, prawda?
     - Zgadza się. Nie poluję na samochody.
     Sprzedawca przystąpił do podliczania zakupów. Kiedy skończył, Megan wręczyła mu kartę American Express Gold.
     - Chce pani skorzystać z karty kredytowej? - zapytał ze zdumieniem w głosie.
     - Tak, a czy coś jest nie w porządku?
     - Nie, nie - odpowiedział szczerząc zęby i kręcąc głową z niedowierzaniem. - Tylko że... kiedy ludzie kupują takie artykuły w większych ilościach, na ogół płacą gotówką.
     - A dlaczegóż to? - Megan starała się nadać głosowi równie żartobliwy ton.
     - Trudniej za nimi trafić.
     - Aha. Chyba rzeczywiście tak jest. - Przez moment poczuła zakłopotanie. Jednak pokręciła głową - nic mnie to nie obchodzi - i podała kartę. - Przypuszczam, że takie sklepy są, generalnie biorąc, dyskretne?
     - Jeszcze jak! - odparł. - Działamy we wspólnym łańcuchu. Wszystkie transakcje są komasowane i idą do komputera jako jedna całość. Ale dyskrecja nie pomoże, jeśli pojawi się jakiś detektyw z nakazem sądowym w ręku.
     Megan pokiwała głową.
     - Proszę się tym nie przejmować. To wszystko wyłącznie dla celów rekreacyjnych.
     - Jasne - sprzedawca prychnął pod nosem. - Wakacje w Nikaragui albo w Afganistanie.
     Wziął kartę i przepuścił ją przez elektroniczny weryfikator. Potem zaczął pakować ubrania i amunicję do torby.
     - Broń zostawię w oryginalnych pudłach - zasugerował.
     - Dobrze, tylko proszę zawinąć je w papier.
     - Proszę - sprzedawca powiedział cicho. - Proszę uprzejmie. Wiem, że to nie mój interes, ale radzę pani być naprawdę ostrożną podczas tego polowania.
     Megan uśmiechnęła się do niego niewyraźnie.
     - Dziękuję za dobre rady - powiedziała. - Z tym wszystkim będę musiała dwa razy obrócić do samochodu.
     - Może pani pomóc?
     Pokręciła przecząco głową. Uśmiechnął się.
     - Żartowałem - uspokoił ją.
     
     Na dźwięk klucza przekręcanego w zamku Tommy przylgnął do boku dziadka.
     - Może to już? - wyszeptał.
     - Nie mam pojęcia - odpowiedział sędzia Pearson. - Ale nie łudźmy się zbytnio.
     Wiedział już, że porywacze otrzymali pieniądze od Duncana. Najpierw przez starą drewnianą podłogę przesączały się wzajemne gratulacje i śmiech zadowolenia, następnie Bill Lewis poinformował ich, że już prawie po wszystkim, że przygotowują się do wymiany. Mijały jednak godziny i nic się nie działo, choć ich nadzieja rosła i pogłębiała się z każdą minutą.
     Sędzia Pearson łamał sobie głowę wymyślaniem jakichś prawdopodobnych, uspokajających wyjaśnień tej zwłoki, nie bardzo mu się to jednak udawało. Był przekonany, że Olivia chce ich jeszcze do czegoś wykorzystać, co oznaczało, że choć pieniądze zostały zapłacone, jej zdaniem dług wciąż jeszcze nie został uregulowany.
     Te parę sekund, jakie zajęło Olivii wejście na schodki, wystarczyło, by poczuł się bardziej niepewnie niż w którymkolwiek momencie od początku porwania. Obawiał się, że zaczną mu się trząść ręce albo głos zadrży, i wtedy wnuka ogarnie panika. Nie cierpiał Olivii, bo potrafiła sprawić, że czuł się stary i niedołężny.
     - Cześć, chłopcy - powiedziała Olivia ciepło.
     - Na co jeszcze czekamy? - zapytał.
     - Musimy jeszcze coś wygładzić. Powiązać ze sobą parę rzeczy, to wszystko.
     - Pani rzeczywiście myśli, że tak łatwo uda się wam z tego wyjść? - Sędzia był zaskoczony własnymi słowami.
     Olivia jednak roześmiała się.
     - Ależ my już mamy wszystko za sobą. Zawsze wiedzieliśmy, że się nam uda. Zadziwia mnie pan. Przecież dobrze pan wie, że większość spraw kryminalnych zostaje nie rozstrzygniętych. A ta pozostanie nie tyle "nie rozstrzygnięta", co "nie rozwiązana". Tak, to jest lepsze słowo.
     Podeszła i chwyciła Tommy'ego za podbródek. Mówiąc do sędziego wbijała wzrok w oczy chłopca, jakby chciała w nich coś odkryć.
     - Najlepszymi przestępstwami są te, które nie mają zakończenia. Kiedy zagrożenie i różne dalsze możliwości wciąż nie ustają. Kiedy zaczynają żyć swoim własnym życiem. Zaczynają panować nad życiem ludzkim w całej rozciągłości. I to właśnie ma miejsce tutaj.
     - Pani postradała zmysły - odpowiedział. Roześmiała się znowu.
     - Możliwe, sędzio. Wiele kobiet zaczyna w więzieniu wariować - z powodu braku ruchu, z nudów, z napięcia, nienawiści. Może i mnie to spotkało. Radzę jednak panu pogodzić się z tym. Teraz będę jakby członkiem waszej rodziny. Co o tym myślisz, Tommy? Chciałbyś mieć taką ekscentryczną, niezamężną cioteczkę? Bezdzietną, trochę sknerę, trochę dziwaczkę. Taką, którą zawsze zaprasza się z różnych okazji rodzinnych, mając nadzieję, że się nie pokaże.
     Tommy nic nie odpowiedział, a Olivia puściła jego podbródek i cofnęła się.
     - Niczego nie rozumiecie. Pomyślcie tylko, co się stało: wsadziłam was do więzienia tutaj, a ich do drugiego. Myślicie, że teraz wypuszczę was tak na słowo honoru, po paru dniach? Nie tak działa ten system, sędzio, prawda? Czekają ich jeszcze ciężkie chwile.
     - Czy to właśnie mam im powiedzieć?
     - Nie - Olivia pokręciła głową. - Nie potrzebuję żadnego posłańca.
     - Po co więc mówi nam pani o tym?
     - Dla niego, sędzio. - Wskazała na Tommy'ego. - Żeby nigdy nie zapomniał. - Popatrzyła na chłopca wnikliwie. - Mówiłam ci od samego początku, jak ważny jesteś w tej całej sprawie. Będziesz im przypominał. Żeby nigdy nie zapomnieli.
     Sędziemu przemknęła potworna myśl: żywa pamiątka? Czy może martwa?
     - Kiedy wreszcie to się skończy? - zapytał spokojnie, próbując nadać głosowi stanowcze brzmienie.
     - Wkrótce. Może nawet w ciągu paru godzin. Najdalej jutro. Nie traćcie nadziei. Może oni nie nawalą. Dotychczas wypełniali każde polecenie jak posłuszne, małe żołnierzyki.
     Zmierzwiła lekko czuprynę Tommy'ego.
     - Trzeba myśleć pozytywnie - podkreśliła.
     Pomachała im zdawkowo i wyszła zostawiając ich samych na poddaszu. Tommy czekał, dopóki nie usłyszał zatrzaśnięcia zamka i jej kroków oddalających się korytarzem.
     - Dziadku - zaczął drżącym głosem, zagryzając wargi, by nie wybuchnąć płaczem. - Ona kłamie. Ona wcale nie ma zamiaru tak zrobić. Za bardzo nas nienawidzi. Mamy i taty też. Ona nigdy nas stąd nie wypuści.
     Sędzia Pearson przytulił mocno wnuka.
     - Powiedziała nam zupełnie coś innego - przypomniał chłopcu.
     - Ona nigdy nie robi tego, co mówi. Chce tylko jeszcze bardziej nas nastraszyć. Kiedy mówi, że pozwoli nam odejść, to wcale jej nie wierzę. Chciałbym, ale nie mogę. - Tommy wyzwolił się z objęć dziadka i wyprostował, wycierając łzy z kącików oczu. - Ona nie może znieść myśli, że moglibyśmy być znowu razem w domu szczęśliwi. Czy ty tego nie widzisz? - Popłakując cicho, ukrył twarz w koszuli dziadka. Po chwili znowu uniósł głowę. - Nie chcę umierać, dziadku. Nie to, żebym się bał, ale nie chcę.
     Sędzia Pearson poczuł skurcz w gardle. Pogładził wnuka po głowie i zajrzał mu głęboko w oczy. Przez lęk i strach, przez kłopoty, jakie nękały malca przez tyle lat, przebijało się jasne, mocne światełko. Widząc je, wypowiedział pierwszą myśl, jaka przyszła mu do głowy:
     - Tommy, nie pozwolę im na to. Nie umrzesz. Wydobędziemy się stąd. Przyrzekam.
     - Jak? Jak możesz to przyrzekać?
     - Ponieważ jesteśmy silniejsi od nich.
     - Ale oni mają broń.
     - A jednak to my jesteśmy silniejsi.
     - To co mamy robić?
     Sędzia wstał, rozejrzał się po stryszku, dokładnie tak, jak w pierwszych chwilach uwięzienia. Schylił się do Tommy'ego, pogładził go po policzku i uśmiechem spróbował dodać wnukowi otuchy. Przypomniał sobie coś, o czym pomyślał, gdy tylko ich tu zamknęli. Nie jest to może wielkie i zaszczytne pole bitwy, ale umrzeć można równie dobrze i tutaj.
     Wziął głęboki oddech, siadł na pryczy i przyciągnął chłopca do siebie.
     - Czy opowiadałem ci już kiedyś jak Dwudziestej z Maine udało się utrzymać Little Round Top drugiego dnia bitwy pod Gettysburgiem? Dzięki temu uratowali Unię. Opowiadałem ci o tym?
     Tommy pokręcił głową.
     - Nie, nigdy.
     - A jak Sto Pierwsza Spadochronowa zdobywała Bastogne?
     Znowu pokręcił głową. Uśmiechnął się. Już wiedział, że dziadek odpowiada na jego pytanie.
     - A jak marines wycofywali się znad Jalu?
     - O tym opowiadałeś mi - odparł Tommy. - Prawdę mówiąc, parę razy.
     Sędzia uniósł wnuka do góry i mocno wziął w ramiona. - Najpierw porozmawiamy o odwadze, Tommy. Potem powiem ci, co zamierzam zrobić.
     
     - Megan! Gdzie się podziewałaś? - wykrzyknął Duncan, kiedy zadyszana ukazała się w drzwiach wejściowych.
     W mgnieniu oka znalazł się przy niej, w korytarzu. W jego oczach malowało się napięcie z całego dnia.
     - Przeraziłaś nas śmiertelnie. Nie mieliśmy pojęcia, co z tobą. Do cholery, nie rób tego więcej!
     Wyciągnęła ręce i chwyciła go kurczowo za ramiona. Była blada, nie mogła wydobyć z siebie słowa.
     - Czujesz się dobrze? - zapytał, powoli opanowując nerwy. Pokiwała głową.
     - Powiedz, co się stało?
     - Znalazłam ich - odrzekła spokojnie. Duncan patrzył na nią szeroko otwartymi oczami.
     - Gdzie?
     - W jednym z wynajętych domów.
     - Jesteś pewna?
     - Widziałam Billa Lewisa.
     - Gdzie to jest?
     - Niedaleko. Jakieś trzydzieści kilometrów za miastem.
     - Mój Boże!
     - Tak, wiem.
     - Mój Boże - powtórzył Duncan.
     Tym razem Megan tylko pokiwała głową.
     - Po twoim telefonie strasznie się denerwowałem. Myślałem... Sam nie wiem, co myślałem. Jedyne co robiłem, to denerwowałem się.
     - Nic mi nie jest - uspokajała go Megan. Chociaż w to sama nie wierzyła. Duncan wyswobodził się z jej rąk i zacisnął pięści.
     - Cholera! Mamy szansę! Odwrócił się do Megan.
     - Ona dzwoniła - powiedział krótko. Był już spokojny.
     - I? - Megan poczuła jak serce jej się ściska.
     - Mówi, że wypuści ich, ale nadal mamy u niej dług. Że dostała za mało. Ze wróci po więcej. Pewnego dnia. I że to nigdy się nie skończy.
     Megan skamieniała. Wydało jej się, że nie wytrzyma już dłużej bólu i udręki. Spróbowała uspokoić nerwy.
     - Nigdy się nie skończy? - zapytała.
     - Tak - potwierdził Duncan. Ramiona mu opadły, jednak po chwili odzyskał zimną krew.
     - Chodź, musimy porozmawiać - powiedział i zaprowadził Megan do salonu.
     Były tam bliźniaczki, milczące jak rzadko kiedy. Musiały wykrzesać z siebie tyle siły i odwagi. Dotąd nie zdawały sobie sprawy jakie naprawdę są, pomyślała. Ogarnął ją smutek. Tak nagle, nieoczekiwanie musiały stać się dorosłe. Podeszła do nich i mocno je przytuliła.
     - Uważam, że przyszedł czas, by z tym skończyć - powiedziała do córek.
     - Ale jak? - zapytała Lauren. - Jakie mamy wyjście?
     - Tylko jedno - stwierdził Duncan. - Jedyne. Musimy uwolnić ich sami.
     - Jak to sobie wyobrażasz? - zapytała Karen.
     - Nie wiem - odparł Duncan. - Ale wiemy, gdzie ich trzymają, więc po prostu pojedziemy tam. Mamy pistolet. Nie jest to dużo, ale może uda nam się coś wymyślić...
     Widząc, że Megan się podnosi zawiesił głos. A ona nie zwracając uwagi na wiatr i ziąb wyszła z pokoju, przez korytarz, do samochodu. Wzięła jeden z pakunków z zakupami ze sklepu z artykułami sportowymi i szybko weszła do środka.
     - O co chodzi, Megan? - Duncan patrzył na nią zdziwiony.
     Zanim zdążył coś dodać, wypakowała półautomatyczny karabinek. Uniosła go w górę, żeby wszyscy mogli zobaczyć. Broń błyszczała w jasnym świetle salonu.
     - Przed powrotem do domu - powiedziała - zrobiłam małe zakupy.
     
     Olivia Barrow podeszła do okna w sypialni i wbiła wzrok w ciemność. Słyszała jak Bill krząta się po kuchni, sprzątając nagromadzone przez cały okres pobytu papierowe talerze i różne tanie naczynia. Wiedziała, że Ramon w drugim pomieszczeniu czyści broń. Zastanawiała się, czy rzeczywiście będzie miał na tyle zimnej krwi, by zrobić to, co zamierzał. Skrzywiła się z niezadowoleniem na myśl, że nie jest w stanie przewidzieć, co zrobią jej towarzysze.
     Jutro wszystko się skończy.
     Odwróciła się od okna i spojrzała na stos pieniędzy leżący na łóżku. Podeszła i wzięła garść banknotów. Doznawała sprzecznych uczuć: widok i dotyk gotówki nie dawał jej satysfakcji. Było trochę tak, jakby kochanek, który zdradził, właśnie kończył się usprawiedliwiać.
     Zaczęła metodycznie upychać pieniądze do czerwonej sakwy. Myślami powędrowała do Duncana i Megan. Ciekawe, czy uda im się zasnąć tej nocy. Zachichotała cicho myśląc: wątpię w to.
     Kiedy skończyła chować pieniądze, na samym wierzchu położyła rewolwer i zamknęła torbę. Podeszła z powrotem do okna. Niebo czarne jak onyks usiane było gwiazdami. Rozciągało się przed nią w nieskończoność. Noc zaczyna się już we mnie, pomyślała.
     Ta sama noc, uznała, zamyka się też nad Duncanem i Megan, i też wchłania ich w siebie. Zastanawiała się, co ma z nimi począć.
     Mogę ich zabić. Mogę ich okaleczyć. Mogę ich zrujnować.
     Jak oni uczynili ze mną.
     Skrzyżowała ramiona na piersi, jakby próbując zatrzymać przy sobie osiągnięty sukces. Potem, stopniowo, zwolniła uścisk i szeroko rozłożyła ręce w bok. Uniosła stopę i, jak w balecie, wyrzuciła ją do przodu. Przed oczami stanął jej obraz matki, tańczącej nocą z subtelną gracją, póki choroba nie odarła jej z energii i urody. Olivia wspięła się na palce, tak jak kiedyś czyniła to matka. I powoli powróciła do pozycji wyjściowej.
     Pomyślała o "gościach" na górze. Co z nimi się stanie.
     Bill Lewis był wierny jak pies gończy, Ramon Gutierrez - kapryśny jak terier. Gdzie podzieje swoje pieniądze, kiedy skoczą sobie do oczu?
     Uśmiechnęła się. Jaka to, zresztą, różnica.
     I tak żaden z nich nie wyjdzie z tego żywy.
     A obaj zakładnicy - cóż, wzruszyła ramionami, stanie się, co ma się stać. Spróbowała odnaleźć w sercu ślad współczucia. Daremnie. Uznała, że każdy rezultat będzie dobry. Nie rozumiała, jak mogła tak zagubić się rano. Jeśli umrą, nic się nie stanie. A jeśli zostaną przy życiu, wtedy będzie mogła tu wrócić, tak jak to obłudnie obiecywała Duncanowi.
     - Ja mogę zrobić wszystko - szeptała w stronę okna i bezbrzeżnej nocy. - Mogę zrobić wszystko, co będę chciała i kiedy tylko będę chciała.
     Wybuchnęła krótkim, urwanym śmiechem. Wyobraźnią przeniosła się daleko do ciepłych plaż i luksusowego wydawania pieniędzy. Szybki samochód, postanowiła, naprawdę szybki samochód. I trochę drogich ubrań. A potem zobaczymy, co przyszłość przyniesie. Z uśmiechem, błąkającym się na ustach, cofnęła się w głąb pokoju i zabrała do pakowania swoich pozostałych rzeczy.
     
     Duncan był przy drugim telefonie, osłaniając dłonią słuchawkę, trzymaną przy uchu. Megan, napotykając jego spojrzenie, kiwnęła głową i wzięła głęboki oddech dla uspokojenia. Bliźniaczki siedziały spokojnie, wsłuchując się w daleki sygnał telefoniczny.
     W pewnym momencie dźwięk się urwał i Megan usłyszała przyjacielskie, serdeczne "Halo?".
     - Barbara? Tu Megan Richards z agencji Country Estates Realty.
     - Megan! Kochana! Kopę lat!
     - Och, Barbaro, ostatnio byliśmy strasznie zajęci - zaszczebiotała Megan fałszywie żartobliwym głosem. - A jak interesy Premier Properties?
     - Och, miałam jedną wspaniałą transakcję, pamiętasz dom Halginów, ten który był tak bardzo wysoko wyceniony? Tacy ludzie z Nowego Jorku mieli na niego chrapkę.
     - To niesamowite! - odparła Megan. Pamiętała jak wygląda Barbara Woods. Miała trochę po pięćdziesiątce. Srebrzystoszare włosy, związane w kok z tyłu głowy, nadawały jej wygląd nauczycielki, kontrastując z modnymi strojami i biżuterią brzęczącą i dźwięczącą przy każdym ruchu. Nie jest to osoba zbyt dociekliwa, oceniała ją Megan, zwracająca uwagę na szczegóły i okoliczności. Westchnęła więc i wyrzuciła z siebie: - Strasznie przepraszam, że zawracam ci głowę w domu, i to tak późno, ale właśnie miałam telefon i pomyślałam, że możesz mi pomóc. Pamiętasz taką ofertę z przełomu lata i jesieni, dotyczącą starego domu na farmie w okolicy Barrington Road...?
     - Był na sprzedaż?
     - Nie, do wynajęcia.
     - Niech pomyślę. Och, jasne, oczywiście, ależ to był syf. Brr, samo wejście do środka wywołało we mnie dreszcz. Ale ta pisarka była nim zachwycona.
     - Och, chcesz powiedzieć, że go wynajęłaś?
     - Tak, jakiejś kobiecie z Kalifornii, która przymierzała się do pisania powieści gotyckiej. Przynajmniej tak twierdziła. Że potrzeba jej sześciu miesięcy samotności. Zapłaciła za trzy miesiące z góry. Cóż, samotność z pewnością tam ma. Jedynie tego w tej ruderze nie brakuje. Czyżbyś miała kogoś chętnego?
     - Tak. Małżeństwo z Bostonu szuka jakiegoś ustronia na weekendy.
     - Świetnie by się nadawało po odnowieniu. Po gruntownym odnowieniu. Czy chciałabyś, bym pokazała im to miejsce?
     - Pogadam najpierw z moimi klientami i dowiem się, kiedy będą mogli wpaść. Myślę, że chyba wiosną. Wiesz, teraz robię rekonesans.
     - Jasne.
     - Słuchaj, mogłabyś opisać mi to miejsce?
     Megan spojrzała na Duncana, który skinął głową. Ołówek i kartkę papieru miał już naszykowane.
     - Oczywiście - odpowiedziała Barbara z wahaniem w głosie.
     No, dalej! Megan poganiała ją w myśli. Rusz głową, staruszko, przypomnij sobie!
     - ...No wiesz, na pewno nie jest w idealnym stanie, ale ma całkiem solidną konstrukcję i nie wymaga specjalnych prac remontowych...
     Megan przymknęła oczy i wyrzuciła z siebie pytanie:
     - A jak wygląda wnętrze? Jaki ma układ?
     - Niech się zastanowię. Ładny, szeroki ganek z frontu. Drzwi wejściowe prowadzą do hallu. Na lewo jest salon, obok jadalnia. Korytarz wiedzie do kuchni - można ją przerobić na spiżarnię - w głębi domu. Tylne drzwi wychodzą na pole - mnóstwo miejsca, żeby zrobić urocze patio. Jedna łazienka na dole. Po prawej stronie pokoik, bardzo sympatyczne pomieszczenie, z którego można zrobić coś fajnego, na przykład małą sypialnię albo gabinet. Pośrodku korytarza znajdują się schody na górę. Podest, a następnie piętro z trzema sypialniami i drugą łazienką. Na końcu korytarza są drzwi prowadzące na poddasze. Jest zapuszczone i zaniedbane. Nikt specjalnie się nie interesował, by je wykończyć. Jest tam mnóstwo kurzu, ale można z niego zrobić pokój wypoczynkowy albo coś w tym rodzaju.
     Megan pokiwała głową.
     - Barbaro, naprawdę bardzo mi pomogłaś. Wygląda na to, że właśnie czegoś takiego moi przyjaciele szukają. Odezwę się do ciebie i umówimy się.
     - Wiesz, to taki stary, źle ogrzewany dom. Trzeba tam włożyć sporo serca. Jak we wszystkie te stare domy na farmach. Są one na swój sposób nawiedzone...
     Zachichotała. Megan podziękowała jej jeszcze raz i odwiesiła telefon. Spojrzała na Duncana.
     Potrząsnął pięścią.
     - Mamy szansę - orzekł.
     Przez chwilę Megan miała wrażenie, że unosi się w powietrzu. Uchwyciła się z całej siły swych uczuć, jak warkocza liny, i oprzytomniała.
     - Tak, mamy - potwierdziła.
     
     Była już późna noc, ciemność stapiała się z zimnem i ciszą. Megan siedziała na podłodze w salonie, otoczona bronią i amunicją. Światło płynące z lampy umieszczonej w rogu pokoju pogłębiało bruzdy na jej twarzy. Przewracała kartki ze szkicami, fotografie, diagramy. Karen i Lauren siedziały na kanapie tuż obok siebie. Duncan stał przy oknie, patrząc w ciemność. W pewnym momencie odwrócił się i podniósł jedną ze strzelb. Sekundę trzymał ją w ramionach, po czym złożył się jak do strzału.
     - Czy my jesteśmy pomyleni? - zapytał nagle. - Czy całkiem postradaliśmy zmysły?
     - Na to wygląda - odpowiedziała Megan. Uśmiechnął się.
     - Tak więc wszyscy jesteśmy zgodni. Jeśli to zrobimy, to znaczy, że zwariowaliśmy.
     - Raczej zwariujemy, jeśli tego nie zrobimy.
     - Tak, to prawda.
     Duncan powiódł palcem po lufie karabinu.
     - Wiesz co - powiedział miękko, zwracając się do żony - pierwszy raz od tygodnia zaczynam czuć, że robię coś. A czy to jest dobre, czy złe, nie ma już znaczenia.
     - Tato, jedna rzecz mnie nurtuje - odezwała się Lauren. - Nie wiemy, może ona rzeczywiście zamierza uwolnić ich rano.
     - To prawda.
     - A w takim razie możemy tylko...
     - Tak, masz rację. Możemy pogorszyć sytuację. Ale równie dobrze może nie mieć takiego zamiaru, a wtedy my będziemy mieli jednego potężnego sojusznika.
     - Jakiego? - zapytała Karen.
     - Zaskoczenie - odparł Duncan. Spojrzał na trzy kobiety w pokoju.
     - To, co zamierzamy zrobić, jest jedyną rzeczą, która Olivii nigdy nie przyszłaby do głowy.
     - Ja wiem jedno - odezwała się Karen ze złością.
     - Co?
     - Jeśli będziemy robić nadal to, co ona mówi, nieszczęście murowane.
     - To prawda - przyklasnęła natychmiast Lauren. - Robiliśmy dotąd, co nam kazała, a mimo to niczego nie zyskaliśmy, zawsze zwodziła nas. I zrobi to znowu, jestem pewna.
     Duncan i Megan, oboje, patrzyli na córki z podziwem. To są właśnie moje dzieci, pomyślała Megan. Moje córeczki. Co ja robię? Lauren podniosła się, walcząc z emocjami. Ze łzami w oczach wybuchnęła.
     - Chcę tylko, żeby oni wrócili, i żeby to się skończyło! Chcę, żeby wszystko było tak jak przedtem. - Miała dodać coś jeszcze, ale siostra otoczyła ją ramieniem uciszając.
     - Już dobrze - powiedział Duncan. W pokoju zrobiło się cicho. Megan podniosła się, w ręku trzymała pistolet kaliber 45.
     - Wiecie, co myślę? - Podeszła do dziewczynek i uklękła przed nimi, położyła dłonie na ich kolanach, i kontynuowała ciepłym, spokojnym głosem: - Jeśli zdecydujemy się na to i coś nie wyjdzie, będziemy za to winić siebie samych i będziemy musieli żyć z tym zawsze. Ale jeśli nie zrobimy nic, zaufamy Olivii, a sprawy potoczą się w złym kierunku - ja tego nie wytrzymam. Nie będę w stanie żyć z tym choćby przez minutę. - Nie wstając zwróciła się do Duncana. - Kiedyś już zastanawiałam się nad tym - zawsze kiedy w wieczornych wiadomościach pokazywali rodziny, którym przydarzyła się jakaś tragedia. Zawsze krzyczeli i szlochali, kamery to pokazywały, wszystko było straszne. Byli zawsze otoczeni ludźmi w uniformach. Policjantami, strażakami, detektywami, prawnikami, lekarzami, żołnierzami i, diabli wiedzą, kim jeszcze. Zawsze był tam jakiś przedstawiciel władzy, który próbował coś wskórać, i zawsze kończyło się niczym. Takie sposoby nigdy nie prowadzą do szczęśliwego zakończenia, chyba że ktoś weźmie się sam za swoje sprawy. - Westchnęła głęboko i spojrzała na bliźniaczki. - Pamiętacie, jak Tommy był mały?
     Obie uśmiechnęły się i kiwnęły głowami.
     - I było z nim tyle kłopotu?
     Widziała, że to wspomnienie je poruszyło.
     - Jak wszyscy doktorzy mówili najpierw jedno, potem drugie, a następnie jeszcze trzecie. Nigdy nie byli do końca pewni swego, aż wreszcie zaufaliśmy samym sobie i postępowaliśmy z nim tak, jak uważaliśmy za słuszne. Nasza rodzina zrobiła to wspólnym wysiłkiem. I uratowaliśmy Tommy'ego... - I teraz też go uratujemy - dodał Duncan.
     Spojrzał na karabin.
     - Wiecie, co przez ten cały czas boli mnie najbardziej? To, że Tommy czeka na nas. Wie, że przyjdziemy po niego. I nie mogę go zawieść.
     - A co z dziadkiem? - zapytała Lauren. Duncan chrząknął.
     - Wiecie, co by powiedział. Najpierw trzeba strzelać, potem zadawać pytania. A prawo niech wkracza później.
     Megan wyobraziła sobie ojca. Gdyby tu był, powiedziałby dokładnie to samo. Nikomu nie pozwoliłby wykonać roboty. To jest zbyt ważne, by można zaufać profesjonalistom, tak właśnie by powiedział. Pomyślała o matce i uświadomiła sobie, że też powiedziałaby to samo. Aczkolwiek kierowaliby się odmiennymi pobudkami: ojciec walczyłby z pewnością siebie i determinacją marines podczas akcji; matka zaś spokojnie, konsekwentnie i, tak jak on - na śmierć i życie.
     - Słuchajcie - powiedział Duncan nagle, zdecydowanym głosem. - Może to jest i szalone. Ale na pewno nie jest czymś złym. Tylko w ten sposób jesteśmy w stanie ją zaskoczyć. A to stanowi naszą największą siłę. Ona myśli, że jesteśmy wystraszeni i pokonani, ale to nieprawda. Myśli, że jesteśmy gotowi tańczyć jak ona nam zagra. A wcale tak nie jest. - Przerwał. Po chwili uśmiechnął się. - Jednej rzeczy nie wytrzymałbym - że nie zrobiliśmy wszystkiego, co było w naszej mocy. Chciałbym, żeby na moim nagrobku był napis: "Był szalony, lecz przynajmniej próbował".
     - Tato! - zaprotestowała Lauren. - To wcale nie jest zabawne!
     - Ale prawdziwe - odparł.
     Po chwili ciszy Lauren znów się odezwała.
     - Tak, to prawda - powiedziała zdecydowanym głosem. - Teraz nasza kolej.
     Wstała i zarzuciła ojcu ramiona na szyję. Karen spojrzała na matkę.
     - Powtórzmy jeszcze raz, jaki jest nasz plan - poprosiła.
     Megan odetchnęła z wysiłkiem, jakby wdychała rozgrzane powietrze, które parzyło jej płuca. Pochyliła się nad szkicem domu i otoczenia.
     - Za domem rozciąga się pole, opadając aż do lasu. Wy obie, trzymając strzelby w pogotowiu, będziecie stamtąd ubezpieczać tylne drzwi. Ojciec i ja zajdziemy ich od frontu.
     - Ale co dokładnie mamy robić? - zapytała Karen.
     - Sama nie wiem dokładnie - odrzekła Megan. - Przede wszystkim musicie pilnować, by nikt nie uciekł w tamtym kierunku, zwłaszcza z Tommym i dziadkiem. Kierujcie się własnym rozsądkiem. Nie próbujcie wdawać się z nimi w strzelaninę, trzymajcie nisko głowy, róbcie tylko, co wyda się wam konieczne. Nie spuszczajcie oka z tylnych drzwi. Sądzę, że wszystko rozegra się od frontu, ale... - Urwała.
     Duncan podjął wątek.
     - Nie wolno wam się narażać, szczególnie gdyby doszło do strzelaniny. Użycie broni to ostateczność. Ma wam służyć wyłącznie dla obrony, rozumiecie? I trzymajcie się jak najniżej. Mama mówi, że tam z tyłu jest kamienny murek. Cały czas macie się kryć za nim.
     Spojrzał niepewnie na Megan. Pomyślał o różnicy miedzy dziewczętami i chłopcami. Gdyby na miejscu Karen i Lauren byli kilkunastoletni chłopcy, prawdopodobnie rwaliby się do walki. Ale nie byliby tak opanowani i odpowiedziami.
     - Może jednak... - zaczął.
     - Nie ma mowy! - przerwała Lauren.
     - Nas to też dotyczy! - niemal krzyknęła Karen. - Nie zostawicie nas tutaj.
     - Nawet na chwilę nie spuścimy z was oka - nalegała Karen.
     Megan uniosła dłoń, nakazując spokój. Spojrzała badawczo na Duncana.
     - Jeśli chodzi o te cholerne tylne drzwi - zaczęła spokojnie - nie bardzo się na tym znam, ale wiem, że trzeba ich pilnować. W przeciwnym wypadku my będziemy czaić się od frontu, a oni dadzą drapaka. Koniecznie ktoś tam musi być.
     Duncan westchnął.
     - Słuchajcie, musicie mi obiecać jedno. Już i tak wystarczająco trudno będzie wydostać stamtąd Tommy'ego i dziadka. Jeśli będziemy musieli jeszcze martwić się o was... Gdybyście znalazły się w niebezpieczeństwie, oszalelibyśmy. Mogłoby to wszystko zburzyć. Tak więc musicie trzymać się z tyłu, być niewidoczne, nie wchodzić im w drogę. Musicie tylko obserwować te przeklęte tylne drzwi, byśmy wiedzieli, czy ubezpieczacie nas z tamtej strony. Jasne?
     - Tak - odpowiedziały zgodnie.
     - Żadnego ryzyka... Nie róbcie nic ryzykownego, bez względu na to, co będzie się dziać.
     - Rozumiemy.
     - Nawet gdyby któreś z nas miało kłopoty, zostańcie na miejscu.
     - Daj spokój, tato...
     - Już dobrze, dobrze - powiedział uspokajająco, choć był przerażony.
     - A więc, kiedy my nie będziemy nic robiły, co będzie się działo z frontu? - pytanie Lauren rozładowało nieco napięcie.
     Megan uśmiechnęła się.
     - Tata z karabinem będzie ubezpieczał mnie, gdy będę wchodzić do budynku...
     - Megan, czy jesteś pewna, że... Przerwała mu.
     - Tak. W stu procentach. Przemyślałam to milion razy. Prawdopodobnie nie byłabym w stanie użyć karabinu, przeciwnie niż ty, tak że nie byłoby sensu, bym to ja ubezpieczała ciebie. Jestem szybsza od ciebie, nawet jeśli nie chcesz się do tego przyznać. I byłabym mniejszym celem, jeśli doszłoby do czegoś. No i wiem dokładnie, jaki jest rozkład pokojów w tym starym domu. Tak więc, muszę iść pierwsza.
     - Mamo, jesteś pewna, że trzymają ich na poddaszu?
     - Tak. Pamiętasz taśmę z głosem Tommy'ego, którą puszczała nam Olivia? Mówił, że nie podoba mu się na górze. To właśnie tam są.
     - A co się stanie, kiedy już dostaniesz się do środka? Jeśli drzwi będą zamknięte?
     Megan podniosła nóż myśliwski.
     - Otworzę tym - powiedziała. - Gdy już będę w środku, wejdzie ojciec. Będę ubezpieczać go pistoletem. Wszystko powinno udać się bez problemów. Będzie ciemno, założę się, że kiedy znajdziemy się wewnątrz, oni będą spać. Wtedy - "ręce do góry", i wszystko skończone.
     - Gwałtowna pobudka - dodał Duncan.
     - Brzmi to prosto.
     - Bo jest. Jeśli ich zaskoczymy.
     - Zaskoczymy ich, na pewno - powiedziała Lauren ze złością. Potarła ręką oczy, jakby chciała wytrzeć z policzków łzy. Następnie podniosła strzelbę z podłogi i załadowała ją. - Mamo, pokaż mi jeszcze raz, jak to działa - poprosiła.
     




Część dwunasta


KUCHENNE WEJŚCIE
     
     
Brzask wciskał się natarczywie w leśny mrok jak ostrze rozcinające wnętrzności. W nocy było parę stopni mrozu - cienka biaława narzutka okryła pola, musnęła także koniuszki liści i gałęzi. Przedzierali się miedzy drzewami. Ich oddechy unosiły się jak dymki w szarości świtu. Na sobie mieli ubrania w kolorach ochronnych, które Megan kupiła poprzedniego dnia - wśród ciemnych barw i cieni nastającego dnia byli prawie niewidoczni. Każda z bliźniaczek taszczyła swoją strzelbę, Duncan ściskał półautomatyczny karabin, a Megan przytroczyła do paska pistolet kaliber 45 oraz nóż myśliwski. Szli gęsiego: Megan na czele, potem bliźniaczki, pochód zamykał Duncan. Skradali się cicho i ostrożnie, przystawali wsłuchując się w otaczającą ich pustkę, po czym ruszali dalej powoli unosząc stopy i równie ostrożnie stawiając je na ziemi. Kiedy tak szli przez las, wydawało im się, że wszystko, co znali i kochali, zostawiają za sobą i wkraczają w inny świat, w którym panuje zimna, niepokojąca cisza.
     Megan odgarnęła sprzed twarzy cierniste gałęzie i przytrzymała je dla Lauren, idącej tuż za nią. Ta przekazała je Karen, która z kolei poczekała na Duncana. Megan zrobiła jeszcze parę kroków do przodu, po czym pochyliła się, przykucnęła, czekając aż dołączą do niej. Kiedy byli już razem, wskazała blade światło między drzewami i ujrzeli biały zarys domu w odległości stu metrów. Następnie skinęła w kierunku muru odcinającego się na obrzeżu lasu. Potem popatrzyła znacząco w prawo i w lewo, sygnalizując kierunek, w jakim biegł murek. Bliźniaczki pokiwały głowami.
     - Weź je i wskaż im pozycje - szepnął Duncan. - A ja poczekam na ciebie trochę dalej, tam skąd będziemy mogli widzieć wejście. Będę tuż przy murze, dobrze?
     Megan sięgnęła do jego ręki i mocno ją ścisnęła.
     - Nie denerwuj się - odparła - to mi zajmie tylko parę minut. Duncan odwrócił się do bliźniaczek.
     - Proszę... - Więcej powiedzieć nie był w stanie. Poczuł, że wargi zaczęły mu się trząść i miał nadzieję, że to od porannego chłodu.
     - Nie martw się, tato - odszepnęła Karen.
     - Jesteś jedyną ostrożną osobą wśród nas - zażartowała Lauren z uśmiechem i musnęła jego policzek krótkim pocałunkiem.
     Fala obaw przetoczyła się przez myśli Duncana. Już chciał coś powiedzieć, ale wstrzymał się. Spojrzał bliźniaczkom w oczy, widząc w nich swe małe córeczki, bezbronne niemowlęta, które tulił w ramionach i ochraniał przed złem.
     - Powiedz Tommy'emu, że czekamy na niego - wyszeptała Lauren.
     - I powiedz mu, żeby nigdy więcej nie robił nam takich kłopotów - dodała z uśmiechem Karen.
     Duncan skinął głową i znów spojrzał na Megan. Ich oczy spotkały się przez chwilę i oboje poczuli dojmującą bezsilność. Uśmiechnął się blado, ale jego uśmiech uleciał w słabym świetle brzasku. Odwrócił się i spojrzał na dom.
     - No dobrze - powiedział cicho lecz zdecydowanie. - Miejmy to już za sobą.
     Pochylony zaczął przekradać się między drzewami. Megan odczekała chwilę, a kiedy nie było go już ani widać ani słychać, skinęła na bliźniaczki, by podążyły za nią. Położyła na ustach palec, nakazując w ten sposób milczenie, ale usłyszała urywany szept Karen:
     - Wiemy, że mamy być cicho. Chodźmy już!
     W ciągu paru minut dotarły do skraju pola ciągnącego się za domem i szły dalej równolegle do tylnej ściany budynku. Kamienny mur był mocno zniszczony, fragmentami wręcz się rozpadał, tak więc co chwila musiały się cofać w głąb lasu, by pozostać w ukryciu. Szły prawie na czworakach, pochylone, od kępy drzew do zarośli i znów do drzew, zatrzymując się i znów ruszając przed siebie. Megan wciąż spoglądała na prawo, w kierunku domu, nie tracąc go z pola widzenia. Była na siebie wściekła, zła, marzyła o jakiejś naturalnej barykadzie, jakiejś jamie, która zapewniłaby im i osłonę, i ochronę. Wtem poczuła na ramieniu czyjąś dłoń i odwróciła się gwałtownie.
     Była to Karen, gestykulująca niecierpliwie w kierunku lasu. Również Lauren patrzyła w tamtą stronę.
     - Co się stało? - Megan zamarła z przerażenia.
     - Spójrz! - szepnęła Lauren przynaglająco.
     - To samochód. Tam z tyłu, za drzewami - stwierdziła Karen.
     Megan mrużąc oczy dostrzegła błysk metalu odbijający promień wschodzącego słońca.
     - Tak, macie rację. Chodźcie, idziemy dalej.
     Ruszyła przed siebie, lecz Karen chwyciła ją i przytrzymała.
     - O co chodzi?
     - Czy ty nic nie widzisz? - rzuciła córka. Megan odwróciła się znów i wtedy zobaczyła.
     - To samochód sędziego - powiedziała Lauren.
     Megan i bliźniaczki ostrożnie skierowały się przez las, w stronę samochodu. Stał na skraju dawnej leśnej drogi. Teraz była zarośnięta trawą i jedynym realnym dowodem na to, że kiedyś jej używano, był niewyraźny, błotnisty pas między drzewami. Lauren pogładziła samochód, dotknęła zadrapań na lakierze.
     - Biedny dziadek. Był taki dumny ze swojej zabawki. Dlaczego zostawili samochód akurat tu?
     - Żeby go ukryć, głuptasie - odszepnęła Karen. - Nie mogli go przecież postawić w miejscu, gdzie ktoś mógłby go zobaczyć i rozpoznać.
     - Aha - odparła siostra.
     Megan odwróciła się i dojrzała ślady, gdzie zrobiono samochodem zwrot. Ustawiony był tyłem do głównej drogi i wyjazdu z lasu. Spojrzała przez szybę i zauważyła, że kluczyki są w stacyjce. Na siedzeniu pasażera leżał worek. Przez chwilę rozważała sens otwarcia samochodu i sprawdzenia wnętrza, ale uznała, że nie uda się tego zrobić bez specyficznych odgłosów, które łatwo można rozpoznać.
     - Uważam, że powinnyście zostać tu i mieć na to oko.
     - Mamy tu czekać? - zapytała Karen.
     - Nic nie zobaczymy.
     Megan odwróciła się w stronę budynku.
     - Dobrze - westchnęła. - Tam widać stertę kamieni, to chyba pozostałość po jakimś murze. Ale miejcie się na baczności, dobrze? I pilnujcie także samochodu.
     Bliźniaczki zgodnie skinęły głowami. Megan zdała sobie sprawę, że jej instrukcje były idiotyczne. Mieć oko. Chciało się jej śmiać. Tak jakbyśmy wszyscy wiedzieli, na co się porywamy. Odrzuciła te myśli i poprowadziła córki w miejsce, skąd mogły dobrze widzieć dość wysokie zabudowania. Obejrzała dziewczęta uważnie i umieściła je, dobrze ukryte, za głazami.
     - Nie wychylajcie się - poleciła nerwowym szeptem. Następnie zwróciła się w stronę bielejącego budynku. Srebrzyste, pokryte szronem pole przypominało uderzającą o brzeg i cofającą się falę.
     - No dobrze - powiedziała. - Czekajcie tutaj. I bez wygłupów.
     - Daj spokój, mamo. Zaraz będzie wschód i tato czeka.
     - Tylko ostrożnie, pamiętajcie.
     - Mamo...
     Chciała im powiedzieć, jak bardzo je kocha, ale pomyślała, że może to je krępować. Szepnęła więc do siebie:
     - Kocham was obie. Proszę, bądźcie ostrożne.
     Z trudnością przełknęła ślinę. Ż trudnością nakazała nagle zesztywniałym mięśniom dalszy marsz. Na chwilę mocno zacisnęła powieki i zaczęła się przedzierać niezgrabnie miedzy krzakami. Nie spojrzała ani razu w tył, wiedząc, że gdyby to zrobiła, nie byłaby w stanie zostawić córek samych w lesie, tak blisko niebezpieczeństwa.
     Duncan przywarł do ściany czekając na Megan wyłaniającą się z rannej mgły. Wypatrywał, czy w budynku zacznie się coś dziać. Próbował nie myśleć o niczym, nie chciał zastanawiać się, co robią i co jeszcze będą musieli zrobić. Próbował skupić się na najprostszych rzeczach - wdechach i wydechach. Gdy usłyszał odgłosy w lesie, odwrócił się i spostrzegł żonę pełznącą w jego kierunku.
     - Wszystko w porządku? - zapytał.
     - Znalazłyśmy samochód sędziego. Jest ukryty przy bocznej drodze, tam gdzie zostawiłam dziewczęta.
     - Czy one...? Sam już nie wiem.
     - Chyba tak. Na pewno.
     Megan spojrzała na Duncana i przez chwilę jej determinacja osłabła. On też ma swoje momenty zwątpienia. Chcieli porozmawiać, ale zmusili się do milczenia. Megan poczołgała się do przodu i wtuliła się w ramiona męża, kryjąc twarz na jego piersi. Słyszała bicie jego serca, on wsłuchiwał się w jej oddech. Poczuli przypływ sił i stanowczości.
     - Czas - powiedział Duncan. - Jeśli będziemy zwlekać, ktoś może się obudzić, a wtedy... - Nie dokończył zdania.
     Megan odwróciła się na plecy i wpatrzyła w niebo. Widziała w dali szkarłatne smugi światła oblekającego krawędzie gęstych chmur.
     - Czerwone chmury na wysokości - powiedziała.
     - Żeglarzu, miej się na baczności - Duncan również spojrzał w górę i skinął głową. Może będzie burza. A może śnieg.
     Megan odwróciła się i uchwyciła jego dłoń.
     - Myślałeś o Tommym?
     - Tak.
     - Ja również. Uratujemy go. Duncan uśmiechnął się z trudem.
     - Jestem gotów. Kiedy tylko chcesz.
     Megan wyjrzała spoza kamiennej ściany. Odetchnęła głęboko.
     
     - Najpierw podkradam się do samochodu. Potem pod ganek, a potem do drzwi. Kiedy już dostanę się do środka, odliczasz do pięciu i gnasz jak szalony do samochodu. I do drzwi. Dobra? - Duncan pstryknął bezpiecznikiem karabinu. Odciągnął rygiel do tyłu, nabój z suchym trzaskiem wszedł do komory nabojowej.
     - Zrób to samo - polecił jej ostrym szeptem.
     Megan wzięła pistolet w rękę i przygotowała go do strzału.
     - Gotowa?
     - Gotowa.
     - Kocham cię. Teraz, naprzód!
     Duncan uniósł się nieco i położył karabin na murku, a Megan przeskoczyła na drugą stronę. Przez chwilę miała wrażenie, że nurkuje do głębokiego, czarnego basenu. Wszystko, czym do tej pory byłam, w co wierzyłam i czego pragnęłam, zapadło się gdzieś, pomyślała. Chwilę potem uprzytomniła sobie, że biegnie, tuż przy ziemi, zimne powietrze owiewa jej rozpalone policzki, a stopy ślizgają się po nawierzchni podwórza. Odległość do domu wydała jej się nagle rosnąć, była znacznie większa, niż sobie wyobrażała. Przed nią rozciągał się szeroki, olbrzymi, jasno oświetlony, niebezpieczny świat. Zacisnąwszy szczęki gnała do przodu.
     
     Ramon Gutierrez leżał na łóżku, obserwując światło wstającego dnia i myśląc o morderstwie. Próbował sam siebie przekonywać. To nie jest takie trudne. W pewnym sensie nie różni się niczym od innych przestępstw.
     Kiedy był młody, do gangu trzeba się było czymś wkupić. Rabunkiem, gwałtem, zabójstwem; różnie, zależnie od organizacji. W jego okolicy nie było to czymś specjalnym; niemal wszyscy się stykali z przestępstwem, co sprawiało, że takie postępowanie było raczej normą niż wyjątkiem. Nie miał wstrętu do popełniania przestępstw, jedynie obawiał się, że go złapią. Myśli te zlały się w nim z nienawiścią do obu więźniów na poddaszu. Są niebezpieczni, mówił sobie. Są bardzo niebezpieczni i mogą zabić cię dużo szybciej, niż ci się wydaje. Ich oczy są jak karabiny wymierzone prosto w twoje serce. Ich pamięć jest jak nóż, który może poderżnąć ci gardło. A ich głosy - jak prąd w krześle elektrycznym. Mogą cię załatwić raz na zawsze. Mogą cię załatwić na zawsze, jak każdy policjant.
     Poczuł smużkę potu na czole.
     Toczył wewnętrzną walkę, chęć snu zmagała się z bezsennością. Pragnął mieć przed sobą więcej czasu niż te kilka godzin, które mu pozostało. Muszę się mieć na baczności, mówił sobie. Ocenił owo wewnętrzne zmaganie i uświadomił sobie, że oczy ma szeroko otwarte i przygląda się światu ukazującemu się coraz wyraźniej w soczewce świtu.
     Przypomniał sobie więzienie, przyłączenie się do ruchu. Podobnie jak to było z młodzieżowymi gangami, i tu kierownictwo zawsze wyznaczało warunki wstąpienia do grupy. O ile jednak inicjacja w gangu miała jakiś praktyczny wyraz, ruch lubował się w symbolice, a zwłaszcza w bombach. On zawsze uważał to za tchórzostwo, choć rozumiał, że było to dużo bezpieczniejsze podejście z punktu widzenia organizacji. Tak więc uczynił, co mu kazano - pomógł zainstalować bombę w męskiej toalecie pewnego budynku rządowego. Nie jego winą było to, że ta cholerna rzecz nie eksplodowała, jak to było w planie.
     Wspomnienie to niebawem uleciało. Pomyślał o zakładnikach uwięzionych na górze. Wyobraził sobie ich obu siedzących na pryczy, z twarzami zwróconymi ku niemu. Próbował odmalować obraz strzelaniny, krwi, ran. Już widział ich rozciągniętych na podłodze i sztywniejących.
     Wtedy uzmysłowił sobie, że w rzeczywistości dotąd nigdy nikogo nie zabił, chociaż obecny był przy kilku morderstwach; po raz pierwszy podczas wojny gangów, kiedy dwóch przeciwników osaczono w alejce: drugi raz w więzieniu, po posiłku, kiedy fala skazańców wypływała na plac do ćwiczeń i w raptownym zamieszaniu, które towarzyszy zawsze przemieszczaniu się dużych mas ludzkich, zaszlachtowano jednego informatora; po raz trzeci, kiedy towarzyszył Olivii przy wykonaniu wyroku w Kalifornii. Przypomniał sobie twarz tego człowieka, w momencie gdy zrozumiał, co go czeka - ową mieszaninę paniki i wściekłości. Walczył. Wiedział, że nie ma żadnych szans, ale walczył, co jej ułatwiło całą sprawę. Miał nadzieję, że sędzia i chłopak też będą walczyć. W ten sposób zabije ich w walce i również dla niego będzie to łatwiejsze do przełknięcia.
     Zaklął cicho i spuścił nogi na podłogę.
     W słabym świetle brzasku dostrzegł paczkę papierosów na starym, rozklekotanym stoliku. Kichnął sięgając po nie. Do diabła z tą zimną ruderą. Niech ją piekło pochłonie. Nie chcę jej już nigdy więcej widzieć.
     Próbował wyobrazić sobie ciepłe strony. Dodawał sobie otuchy, myśląc: Dzisiaj za parę godzin będę leciał na południe z kieszeniami pełnymi pieniędzy. Spojrzał na swój worek podróżny, zapakowany i gotowy do drogi.
     Wstał, włożył spodnie i buty. Przez głowę wciągnął złachmaniony szary dres z kapturem.
     Z pokoju Billa Lewisa dochodził przytłumiony odgłos chrapania. Ramon zrobił parę ruchów gimnastycznych. Potem podszedł do łóżka i wyciągnął pistolet. Wsunął go za pasek. Od jutra, pomyślał, wszystko będzie inaczej. Wyobraził sobie, jak cieplutko mu będzie w łóżku obok Olivii.
     Poczuł przypływ entuzjazmu. Razem dokonamy niezwykłych rzeczy. A Lewis? On nic nie rozumie. Przez chwilę zrobiło mu się go żal. Szybko jednak odsunął tę myśl i poczuł nieokreśloną, zabarwioną zazdrością, złość.
     Wyszedł na korytarz, spojrzał w stronę zamkniętych drzwi, prowadzących na strych. Mógłbym zrobić to teraz, kiedy Lewis śpi. Załatwię go przez zaskoczenie; ich zresztą też. A kiedy to już się stanie, nic nie będzie można poradzić. Nagle zorientował się, że w ręku trzyma pistolet, choć nie mógł przypomnieć sobie, by wyjmował go zza paska. Zobaczył, że jest odbezpieczony, chociaż także nie pamiętał, kiedy to zrobił. Jak będą spali, będzie mi łatwiej. Zrobił krok w tamtym kierunku, lecz poczuł, że jego determinacja słabnie. Najpierw kubek kawy, postanowił. Żeby mieć pewniejszą rękę. Ponownie wsunął broń za pasek.
     Po skrzypiących schodach zszedł na dół, do kuchni. W domu było cicho i strasznie zimno; nienawidził, gdy ziąb przenikał wszystko dookoła. Sprawiało, to, że poranki były tak beznadziejne, ciche i okropne. Na południu, kiedy się budzisz, wita cię przyjazny hałas i ciepło, zwiastujące przyjemny dzień. Wzdrygnął się wchodząc do kuchni. Odkręcił maksymalnie kurek z gorącą wodą i rozejrzał się za kubkiem, najmniej ze wszystkich brudnym. Po kilku sekundach znalazł jeden, który był do przyjęcia, wsypał dwie łyżeczki rozpuszczalnej kawy i napełnił go parującą wodą. Łyknął. Skrzywił się, rozejrzał dookoła i oparł się o zlew, czując jak ciepło kubka przepływa do jego dłoni i rozgrzewa mu duszę.
     Kiedy usłyszał głuchy odgłos, dochodzący od frontu domu, poczuł się niewyraźnie. Co to było? Przecież nie powinno być żadnych hałasów. Nie tutaj. I nie teraz.
     W jednej chwili poraził go strach.
     Odstawił kubek lekko trzęsącą się ręką.
     Wytężył słuch, czekając na ponowny hałas, nie usłyszał jednak niczego.
     Coś jednak było. Ee, chyba nic takiego. To ten dom, skrzypiący ze starości. A może policja zajmuje dogodne pozycje. Poczuł raptowny skurcz w żołądku, kiedy próbował przekonywać samego siebie, że coś usłyszał, nie, że niczego nie usłyszał. Spojrzał w dół i skonstatował, że rewolwer sam wskoczył mu w dłoń. Przez chwilę pomyślał, żeby pobiec na górę i zawołać Olivię. Uznał jednak - jestem silniejszy niż takie coś. Do czego jej potrzebuję? Żeby przekonać się, że jakieś stuknięcie jest tylko wytworem mojej wyobraźni? Zrobiło mu się głupio, że tak łatwo stracił zimną krew. Wymówki, jakie sobie robił, wciąż mieszały się jednak ze strachem.
     Ostrożnie, lecz dość szybko podszedł do drzwi frontowych. Spojrzał przez szybę w drzwiach, nie dostrzegł jednak niczego poza podwórkiem iskrzącym się od porannego szronu.
     Z pewnością nic się nie dzieje, po prostu źle spałeś, przekonywał sam siebie.
     Zbliża się finał, ponoszą cię nerwy i reagujesz na byle co.
     Wzdrygnął się. To nic nie jest, tłumaczył sobie. Może to wiatr. Widział jednak, że drzewa, nagie i ciche, stoją nieruchomo na tle pochmurnego nieba.
     Chociaż nie chciało mu się opuszczać starego domu, wiedział, że musi się upewnić. Powoli przekręcił gałkę i otworzył drzwi. Wionął na niego lodowaty podmuch. Znowu się zawahał, wcale nie mając ochoty wychodzić na zewnątrz.
     Jednak wyszedł.
     Drżąc z zimna, a może i z innego powodu, Ramon stanął na ganku. Z pistoletem w ręku, zwracając głowę w prawo, potem w lewo, ogarnął wzrokiem podwórko.
     
     Lauren, wpatrzona w tył budynku, zapytała:
     - Myślisz, że z nimi wszystko w porządku? - Panujący wokół spokój zaczynał naruszać jej poczucie pewności siebie. W ciągu ostatnich kilku minut kilkanaście razy musiała odganiać różne koszmarne fantazje. Karen objęła ją ramieniem, przytulając mocno.
     - Oczywiście - odrzekła łagodnie. - A dlaczegóż by nie?
     - Niczego nie było słychać.
     - To znaczy, że wszystko idzie jak trzeba.
     - Jednak wolałabym coś usłyszeć.
     - Boisz się?
     - Pewnie. A ty nie?
     - Tylko trochę. Też mnie zaczyna ponosić.
     - Myślisz, że Tommy i sędzia...
     - Och, nic im nie jest, jestem pewna. Prawdopodobnie śpią. Wiesz, jaki Tommy jest. Jeśli tylko trochę się zmęczy, nie obudzi go nawet strzał armatni.
     - Tak bym chciała, żeby była tu mama.
     - Ja też.
     - Oni wiedzieliby, co robić.
     - Jasne.
     - Przysuń się, zimno mi.
     - To wcale nie zimno - odparła Karen, praktyczna, jak zawsze. Przysunęła się jednak. Popatrzyła na swoją broń. - Gdy widać tę czerwoną kropkę, to znaczy, że jest odbezpieczony czy zabezpieczony?
     - Odbezpieczony.
     - Aha, rzeczywiście. - Z kliknięciem zabezpieczyła strzelbę.
     - Czemu to robisz? - zdziwiła się Lauren.
     - Tata powiedział...
     - Powiedział, żebyśmy zachowywały się ostrożnie, a nie głupio.
     - Co chcesz przez to powiedzieć? - starsza siostra najeżyła się.
     - Nie wydaje mi się, bym była w stanie pamiętać o tym głupim odbezpieczaniu w razie potrzeby. Myślę, że powinnyśmy być gotowe, w razie gdyby trzeba było biec im z pomocą.
     - Mówili, żeby się stąd nie ruszać.
     - Taak, a co ty o tym myślisz?
     Karen zastanawiała się przez chwilę. Pragnęła być odpowiedzialna, zachować się odpowiednio. Pragnęła, by rodzice byli z niej dumni. Lauren patrzyła na nią badawczo.
     - Wiem, o czym myślisz - wyszeptała. Wiem, co oni mówili. Ale jesteśmy tu, żeby pomóc. On jest też naszym bratem.
     - Chyba masz rację.
     Dziewczynki odbezpieczyły broń. Pochyliły się do przodu wbijając wzrok w dom.
     - Czujesz coś? - szepnęła Lauren nieoczekiwanie.
     - Co?
     - Nie wiem. Jakby zerwał się wiatr albo przesunęła nad nami chmura, czy coś takiego.
     Karen skinęła głową. Uśmiechnęła się.
     - Wiesz, w szkole nam nie uwierzą. Lauren niemal zachichotała.
     - Masz rację.
     Ta niewinna chwila wesołości rozpłynęła się jednak w przytłaczającej martwocie świtu. Cisza otoczyła je znów ze wszystkich stron i poczuły niepokojący lęk przed nieznanym. Pozostały tak, przytulone, wpatrzone w dom na farmie. Lauren ujęła dłoń Karen. Kiedy ścisnęła ją, obie poczuły, jakby przeszedł je prąd elektryczny. Jedna słyszała bicie serca drugiej, czuła jej oddech.
     - Wszystko będzie dobrze - szepnęła Lauren uspokajająco.
     - Wiem. Chciałabym tylko, żeby coś zaczęło się dziać - odparła Karen. Czekały, a niepokój walczył w nich z ufnością.
     
     Megan poślizgnęła się na oszronionym stopniu ganku, jej ręka, trzymająca pistolet, chwyciła bezwiednie poręcz. Rozległ się głuchy stuk. Ten dźwięk zatrzymał Megan w pół kroku. Zabrzmiał jej w uszach jak eksplozja. Zamiast wspinać się dalej, wprost do drzwi, uskoczyła do tyłu i przypadła do ziemi pod podestem. Niewidoczna za zrębem schodów czekała, żeby przekonać się, czy ktoś ją usłyszał.
     Skrzypnięcie otwieranych drzwi całkowicie ją sparaliżowało. Zamarła, trzymając nieruchomo pistolet i próbując się wtopić w ganek, tak by z góry nie było jej widać.
     Nie miała pojęcia, co zrobić.
     Gdy usłyszała pierwszy krok, tuż nad głową, cała zadrżała. Podniosła broń myśląc: To się nie może tak skończyć.
     Starała się zwalczyć strach, który sparaliżował jej ciało, jedną, jedyną myślą: Tommy. Jej serce biło jak oszalałe, czuła, jak zalewa ją gorąca fala adrenaliny.
     Idę, cholera, już idę do ciebie.
     Słyszała kroki, zbliżające się do jej kryjówki.
     
     Duncan widział, jak poślizgnęła się i usłyszał niewyraźny stuk. Zaklął. On też czekał, z oczami utkwionymi w żonę. Wyglądała jak zwierzątko, które przycupnęło przerażone.
     Na widok otwieranych drzwi jego serce przeszył paniczny strach.
     - Och mój Boże - szepnął. - Usłyszeli ją.
     W jednej sekundzie poczuł, że słabnie. Poczuł się lekki, jakby nic nie ważył. Potem zobaczył Gutierreza, wychodzącego na ganek.
     - Och Boże - powtórzył. - Megan uważaj. - Z ust Duncana wydobył się szept.
     W ręku Gutierreza spostrzegł pistolet.
     Zobaczył, że Ramon schodzi po schodkach, z każdym krokiem bliżej miejsca, w którym kuliła się jego żona.
     Spróbował nakazać łomoczącemu sercu spokój. Pomyślał: Nie mamy wyboru.
     Miał sucho w ustach. Przed oczami mignęło mu dawne wspomnienie: zobaczył ulicę w Lodi, siebie - wahającego się, trzymającego się furgonetki, jakby stał na brzegu ciemnego oceanu, lękając się, że może zostać wessany w głębinę. Minione lata krzyczały teraz do niego, by nie czekał, nie zwlekał, jak wtedy, nie zmarnował wszystkiego na skutek wątpliwości.
     - Nie ruszaj się, Megan - szeptał.
     Głęboko zaczerpnął powietrza, przyłożył policzek do kolby karabinu. Cały świat zrobił się nagle miniaturowy, widział tylko jeden punkt gdzieś za czarną przestrzenią, za podwórkiem, nad głową żony i prosto na piersi Ramoną Gutierreza. Zobaczył, że Ramon robi jeszcze jeden krok i zatrzymuje się jakieś pół metra od krawędzi ganku, za którą ukryła się Megan.
     Wolno wypuścił z płuc powietrze.
     - Wybaczcie mi - wyszeptał. Nacisk palca na spuście był nie do opanowania. Delikatnie cofnął go i wypalił. Huk eksplozji roztrzaskał na kawałki porcelanowe powietrze.
     
     Olivia Barrow śniła o więzieniu. Była znów w celi, w warunkach zaostrzonego rygoru, tyle że tym razem nie sprawdzono, czy zamknięcie jest wystarczające. Była więc w stanie bez trudności pokonać kraty. We śnie czuła zimny dotyk stali, słyszała zgrzytanie otwierającej się bramki. Dała krok naprzód, na pomost na zewnątrz kondygnacji, wiedząc, że dookoła nie ma nikogo i może iść, dokąd chce. Wezbrała w niej nieopanowana radość, lekkość, jak gdyby jej stopy nie ciążyły już dłużej ku ziemi, jakby mogła pofrunąć. We śnie wesoło wybiegła z celi i wtedy usłyszała rozdzierający grzmot, przez ułamek sekundy sadząc, że to burza rozszalała nad jej głową.
     Wtedy właśnie nastąpiło raptowne, przeraźliwe przebudzenie.
     Usiadła gwałtownie na łóżku, nie zważając na poranny ziąb, i wytężyła słuch.
     - Co to było, do diabła? - wrzasnęła piskliwie.
     Obok niej podnosił się już Bill Lewis. W słabym świetle świtu jego skóra wydawała się blada, niemal przezroczysta. Oczy miał szeroko otwarte, w głosie nieprzyjemnie przebijało się spanikowane skomlenie:
     - Nie wiem. Co to było? Nie mam pojęcia, spałem.
     - Zabrzmiało jak strzał.
     - Gdzie jest Ramon?
     - Nie wiem. Chyba w swoim pokoju.
     - Ramon? Ramon! Gdzie jesteś, cholera? - wołała Olivia.
     Żadnej odpowiedzi. Pomyślała: Poszedł na górę i zabija ich. Spuściła nogi na podłogę i stanęła nago. Teraz powinien nastąpić drugi strzał. Powinnam słyszeć krzyki. I powinnam słyszeć odpowiedź. Co jest?
     - Co on robi? - dopytywał się Bill, jąkając się ze strachu. - Cholera, gdzie on zniknął? Co on wyprawia? Nie rozumiem, przecież tego nie było w planie.
     Patrzył przerażony na Olivię.
     - To nie było na górze - krzyczał. - To gdzieś z zewnątrz. Ramon!
     W głowie Olivii myśli kłębiły się w pomieszaniu. Próbowała zmusić się do spokoju. Myśl! Rób coś! Chwyciła pistolet maszynowy ze stolika. I wtedy poczuła zdumiewający, wyciszony spokój, prawie dziecięce uczucie zadowolenia, jakby znów znalazła się w swoim śnie. Poczuła, jak jej nagość zaczęła pulsować i zaróżowiła się od nagłej fali ciepła.
     - Co się dzieje? - krzyczał Bill.
     - Idziemy - odparła Olivia spokojnie. - To będzie scena końcowa. Dużymi krokami przeszła przez łazienkę do okna i wyjrzała na zewnątrz.
     Zdała sobie sprawę z tego, że Lewis usiłuje właśnie wciągnąć spodnie, i przeklinając zmaga się z zesztywniałymi dżinsami. Sytuacja wydała jej się tak głupia i całkowicie absurdalna, że aż wybuchnęła głośnym śmiechem.
     
     Łoskot pierwszego strzału wyrwał również sędziego Pearsona ze snu. Był na plaży i razem ze swoimi wnukami bawił się w piasku. Gorące słońce rozgrzewało go, mrużył oczy od jego blasku. Widział, jak Megan i Duncan pływają w niebieskozielonych falach. Odwrócił się i powiedział do swojej żony, siedzącej obok.
     - Przecież ty nie żyjesz. A ja jestem sam.
     A ona uśmiechnęła się, pokręciła głową i odpowiedziała:
     - Nikt nie umiera tak naprawdę. I nikt tak naprawdę nie jest sam. Potem, kiedy odwrócił się od niej, rodziny już nie było, plaża przemieniła
     się w zabarwione czerwienią piaski Tarawy, a on był młodym, przerażonym chłopcem. Usłyszał pojedynczy wystrzał nad głową i rzucił się na piasek, mocno wciskając weń twarz, podczas gdy kula świsnęła tuż obok w powietrzu. We śnie usłyszał słowa: "Tyle że to dzieje się naprawdę". I wtedy się ocknął na jawie.
     Błyskawicznie odwrócił się w stronę Tommy'ego, który siedział wyprostowany na pryczy.
     - Dziadku!
     - Tommy, nareszcie! Mój Boże, oni przyszli po nas!
     - Dziadku! - Tommy skoczył prosto w ramiona sędziego. Sędzia Pearson objął go mocno i spojrzał mu głęboko w oczy.
     - Teraz, Tommy, teraz! Musimy pomóc im ratować nas.
     Tommy przełknął ślinę i pokiwał głową. Sędzia sięgnął pod materac i chwycił metalowy pręt.
     - Teraz - powtórzył. - Daj mi rękę. Usłyszeli drugi strzał.
     - Szybko, Tommy. Tak jak rozmawialiśmy o tym.
     Przepełniła go wewnętrzna moc, sens działania; przypomniał sobie setki przerażających, paraliżujących momentów w walce, jaką toczył niegdyś wśród śmierci i okropności. Poczuł, że jego mięśnie nie są już zmęczone życiem, kości przestały być kruche i stare. Obudziła się w nim butna siła młodości.
     Uniósł swoją pryczę z jednej strony i przesunął przez pokój. Z wielkim łoskotem zepchnął ją w dół po schodach, gdzie zatrzymała się, zapierając drzwi stryszku. Skoczył do łóżka Tommy'ego.
     - Teraz twoje! Również je spuścił po schodkach, blokując wejście dodatkowo.
     Tommy, już ubrany, znajdował się przy ścianie dźgając metalowym prętem z łóżka w naruszony wcześniej fragment ściany. Sędzia Pearson był już obok niego. Kawałek ramy łóżka próbował wcisnąć pod jedną z obluzowanych deszczułek. Wepchnął ją, a potem podważył z całej siły. Rozległ się głośny trzask rozłupywanego drewna. Pierwsza deszczułka odskoczyła od ściany, pękając jak złamana kość. Sędzia krzyknął, gdy ostra drzazga, wbiła mu się w kciuk. Nie zważał na to; walił kawałkiem metalu w tynk. Ściana trzasnęła z hukiem, ukazał się tuman kurzu. Rąbnął w nią jeszcze kilka razy. Zdyszany cofnął się, przymierzając do następnego ciosu, i wtedy usłyszał okrzyk Tommy'ego:
     - Dziadku, przebiliśmy się. Widzę niebo!
     Sędzia Pearson zacisnął zęby i niepomny swoich lat, wątpliwości i słabości atakował nadal ścianę, dźgając i krusząc rozsypujący się tynk oraz przegniłe drewno z triumfalnym krzykiem.
     
     Pierwszy strzał Duncana uderzył Ramoną w pierś jak cios boksera wagi ciężkiej. Rzucił go do tyłu, na drzwi frontowe. Spazm targnął jego ciałem jak marionetką. Powoli osunął się, usiadł jakby chciał odpocząć. Oczy miał utkwione w podwórko, lecz nie widział nic i zupełnie nie rozumiał, co się z nim stało. Nie rozumiał też, dlaczego nagle zniknęło uczucie zimna. I to była jego ostatnia myśl.
     Drugi strzał Duncana trafił go, już martwego, prosto w twarz.
     
     Gdy Duncan wystrzelił po raz drugi, Megan podniosła się i wbiła oszalały wzrok w ciało Ramoną Gutierreza, zbryzgane krwią i strzępami mózgu. Cofnęła się z krzykiem.
     Duncan wyprostował się i oparł o mur.
     Przez moment dookoła znowu zapanował spokój i cisza rozdzwoniła się w mroźnym poranku.
     Czuł, że gardło ma zaciśnięte i suche. Widząc wahanie żony wykrzyknął przeraźliwie:
     - Ruszaj! Ruszaj, Megan! Dalej! No już!
     Przerzucił ciało przez mur, nieomal upuszczając karabin. Pochwycił go, i krzycząc wciąż: - Ruszaj! Ruszaj! Już! - rzucił się biegiem w jej kierunku.
     Jego żona odwróciła się w jego stronę z obłędem w oczach. Zobaczyła, że gwałtownie gestykuluje w kierunku drzwi. Gdy ich oczy spotkały się na moment, dojrzał, że kiwnęła głową. Odwróciła się od ciała na ganku i wydała z siebie okrzyk ni to wściekłości, ni przerażenia.
     Z bronią w ręku rzuciła się na schody i przeskakując ciało Ramoną, wpadła do środka.
     
     - To oni! - wołała Olivia głosem, w którym z krzykiem mieszał się śmiech.
     - Kto? - wrzeszczał Bill Lewis, chwytając karabin maszynowy.
     - A jak myślisz? - Olivia odbezpieczyła broń. Kolbą roztrzaskała szybę w oknie. Zobaczyła Duncana biegnącego w kierunku domu.
     - Ubezpieczaj schody! - wrzasnęła do Lewisa. Wahał się.
     - No już, idioto, zanim podejdą bliżej. Skoczył do drzwi sypialni i zniknął w głębi domu.
     
     Karen i Lauren zamarły słysząc strzały.
     W ciszy, która nastąpiła obie jednocześnie poczuły jak zamęt w ich głowach przeradza się w paniczny strach, tak jak wtedy, gdy podczas deszczu na ulicy traci się panowanie nad samochodem wpadającym w poślizg.
     - Och, mój Boże - wyszeptała Lauren. - Co tam się dzieje?
     - Nie wiem - odpowiedziała Karen. - Nie wiem.
     - Czy nic im się nie stało?
     - Nie wiem.
     - Co mamy robić?
     - Nie wiem.
     - Musimy coś zrobić!
     - Co?
     - Nie wiem!
     Obie dziewczynki, walcząc ze łzami i paniką, pragnąc wybiec ze swej kryjówki, stały nadal bez ruchu, całe zesztywniałe z napięcia.
     
     Wpadając do hallu Megan potknęła się i runęła jak długa. Przez moment nie wiedziała, co się z nią dzieje, ale przekoziołkowała i znalazła się na klęczkach z pistoletem w wyciągniętej ręce. Błyskawicznie wycelowała, gotowa wystrzelić do byle hałasu, byle ruchu, do ducha lub do samego przerażenia. Słyszała swój oddech głośny, chrapliwy.
     Skoczyła na obie nogi i skierowała się ku schodom, które wyrosły na wprost niej.
     Na górze usłyszała czyjeś kroki, stukające po drewnianej podłodze. Rzuciła się w bok i przywarła do ściany patrząc się w tamtą stronę. Podniosła broń do strzału i wtedy zobaczyła twarz Billa Lewisa wychylającego się znad poręczy. Przez moment oboje zamarli bez ruchu, po czym Megan dostrzegła w jego dłoni pistolet. Wykrzyknęli jednocześnie coś niezrozumiałego, Megan wystrzeliła, po czym cofnęła się w drzwi saloniku. W tej samej chwili Bill Lewis otworzył ogień. Krótki moment wahania kosztował go jednak wiele - kule jedynie odbiły się po tynku i drewnie, wzniecając pył i drzazgi.
     Jedna z nich wbiła się w jej przedramię. Megan krzyknęła, zatoczyła się patrząc na krew, przesiąkającą przez rękaw. Ostry, drewniany kolec wbił się przez materiał w skórę. Wyrwała go gwałtownie, krew trysnęła jej między palcami. Rzuciła się w przód, i z czterdziestkipiątki wymierzonej prosto przed siebie puściła dziką serię, czując jak pistolet szarpie ostro jej ręką. wiat na piętrze wydawał się cały eksplodować.
     Kiedy kule stukały po suficie, Bill Lewis skoczył do tyłu zakrywając twarz przed nagłym atakiem. Zaczął strzelać na oślep raz za razem, przeszywając powietrze ołowiem.
     
     W sypialni Olivia obserwowała z jakimś dziwnym spokojem Duncana, który pędził w stronę domu. Biegł prosto, nawet nie usiłując lawirować, kierując się do drzwi frontowych. Wydawało się jej, że poruszał się w zwolnionym tempie, jak w kinie, była wręcz zdziwiona, że w ogóle się tam dostał. Nie przypuszczałam, że cię stać na to, matematyk, pomyślała. Nigdy bym się nie spodziewała. A teraz dostaniesz za swoje. Czuła, że rośnie w niej ogromny bąbel wściekłości, porażając jak prądem elektrycznym ręce, nogi, serce. Czuła, że jej palce zaciskają się na spuście. Wywrzaskując przekleństwa puściła serię z automatu.
     - Zdychaj! - ryknęła.
     To słowo nabrało jakiegoś zwierzęcego z głębi trzewi pogłosu. Broń w jej rękach wydawała się żyć własnym życiem, rozpalona wściekłością i szaleństwem, szarpiąc się i skacząc w jej rękach, przeszkadzając w dokładnym wymierzeniu.
     Starała się trafić w zbliżającą się postać. Duncan biegł z jedną ręką uniesioną nad głową, jakby osłaniając się od pocisków. Przez dym widziała, jak kule podnoszą obłoczki kurzu wokół Duncana. Gorący kwaśny zapach kordytu wypełnił jej nozdrza.
     - Giń, tchórzu! - krzyknęła raz jeszcze.
     Zaśmiała się głośno, widząc, że Duncan nagle upadł, jakby podcięty przez ogromną niewidzialną dłoń. Potoczył się po ziemi prosto w jej kierunku.
     - Mam cię, sukinsynu!
     Wymierzyła dokładnie, nacisnęła spust i zaklęła, gdy strzał nie padł - naboje się skończyły. Skoczyła po następny magazynek.
     
     Ogarnęła go fala bólu.
     Czuł gorzki smak kurzu, gdy upadł i uderzył twarzą o ziemię. W pierwszej chwili nie wiedział, czy żyje, czy nie. Spojrzał na swoje nogi i zobaczył, że pokryte są strumykami krwi. Teraz mnie zabije, pomyślał.
     Ale mimo to próbował się podnieść na nogi.
     Drzwi frontowe wydawały się niezmiernie odległe, niemożliwe do osiągnięcia. Przez chwilę zastanawiał się, gdzie uderzy teraz następna seria.
     - Na co czekasz?! - krzyknął do siebie.
     Potem spostrzegł, że samochód porywaczy jest w pobliżu, jakieś dwa metry od niego po lewej stronie. Chwycił karabin za lufę i podpierając się skoczył ciężko za samochód. Zanim zebrał myśli, strumień pocisków uderzył w pojazd, odbijając się rykoszetem, zgrzytając po metalu. Nad jego głową z hukiem rozprysnęła się szyba, zasypując go bryzgami szkła.
     Przycisnął się do ściany pojazdu i przyjrzał swoim nogom. Złamane? Czy mnie uniosą? Pomyślał o Tommym i bliźniaczkach, o Megan i jej ojcu.
     Wzdrygnął się. Nieważne. Trzeba się zbierać. Podniósł się z trudem, czując palący ból w kolanach i udach. Zacisnął szczęki powstrzymując łzy i starając się opanować. Fala cierpienia oszołomiła go. Zagryzł wargi do krwi i pomyślał o rodzinie - to sprawiło, że poczuł się silniejszy. Pochylił głowę dla pewniejszego schronienia i odetchnął głęboko.
     Jeszcze mnie nie wykończyłaś. Mógłby się nawet roześmiać, gdyby miał dość siły.
     W mózgu Duncana kłębiły się pomysły, rozwiązania, sposoby działania. Zdawał sobie sprawę, że nie ma szans dostać się od frontu. Boczna ściana dawała jednak pewną osłonę, więc zdecydował, że spróbuje tamtędy.
     Zaczerpnął duży haust powietrza i zdziwił się, że nie czuje bólu. Jest tu, we mnie, głęboko ukryty. A może mi się tylko wydaje. Uśmiechnął się.
     Jeszcze nie umarłem, Tommy. Idę po ciebie.
     Przemógł się i wstał, podnosząc karabin do ramienia. Wycelował w jedno z górnych pomieszczeń, skąd, jak mu się zdawało, strzelała do niego Olivia. Rozpoczął ogień, przyciskając spust tak szybko jak potrafił. Przymrużonymi oczyma widział jak kule rozrywają futrynę i roztrzaskują szkło. Nie przerywając kanonady, oderwał się od samochodu i potykając się, niezdarnie ruszył w kierunku domu, który dawał osłonę przed kulami Olivii. Przedzierając się myślał, jak długo jeszcze będą go nieść nogi, jednocześnie zdumiony, że wytrzymały tak wiele.
     
     Olivia rzuciła się do tyłu, zaskoczona gwałtownością ognia, rozrywającego okno, ściany i sufit, pokrywającego wszystko bryzgami szkła, kurzu i szczątków mebli. Wylądowała na łóżku, oszołomiona. Nie odniosła obrażeń, przeraziła ją jedynie dzikość ataku. Następna seria rozerwała powietrze i Olivia poczuła, że spada w dół. Podłoga zadudniła pod ciężarem jej ciała. Już w następnej chwili zdała sobie sprawę z sytuacji i skoczyła do okna, skąd ujrzała Duncana, z trudem wlokącego się na nogach, lecz ciągle strzelającego i znikającego właśnie za rogiem budynku.
     Odwróciła się.
     Są jeszcze oni, pomyślała. Zostało jeszcze tych dwu.
     Słyszała wysoki jazgot pistoletu maszynowego, który nagle umilkł, przygnieciony basowym rykiem broni Megan. Olivia rozejrzała się i spostrzegła swoją czerwoną torebkę, wypełnioną pieniędzmi. Zamknęła ją pospiesznie i przerzuciła pasek przez ramię. Podniosła wzrok i ujrzała w drzwiach Billa Lewisa.
     - Szybko, nowy magazynek! - wrzasnął.
     Rzuciła mu pełny, ale nim zdążył go chwycić, upadł na podłogę. Pochylił się, by go podnieść.
     - Zabij ich - szepnęła. Wbił w nią zdumiony wzrok.
     - Idź na górę i zabij ich - powtórzyła spokojnie, już normalnym tonem, jakby udzielała reprymendy małemu dziecku.
     Lewisowi opadła szczęka.
     - Zabij ich! - krzyknęła, ponosząc głos.
     - Ale...
     Krzyknęła znowu, tym razem przenikliwym, nie dopuszczającym odmowy sopranem:
     - Zabij ich! Zabij!! Zabij obu!! Natychmiast, do cholery!! Wykończ ich!! Już!!
     Patrzał na nią wytrzeszczonymi oczami. Potem kiwnął głową i zniknął za drzwiami, jakby wiedziony na smyczy komendami Olivii. Poszła za nim do hallu, skręciła w stronę schodów, przygotowując się do ataku. Za sobą słyszała gmeranie Lewisa w zamku.
     
     Megan zajęła pozycję w korytarzu między westybulem a salonem. Klęcząc próbowała naładować czterdziestkępiątkę, gdy usłyszała przenikliwy wrzask Olivii. Mrożące znaczenie słów dotarło do niej rażąc jak prądem elektrycznym, wypełniając ją rozpaczliwą wściekłością zranionej matki. Zerwała się na nogi, a usta same otworzyły się w przypływie rozpaczy i determinacji.
     - Nie - zawyła. - Tommy!
     Wściekłość i rozpacz gnały ją po schodach, pędziła, strzelając na oślep, niepomna na ból i niebezpieczeństwo, myśląc jedynie o swoim dziecku.
     Niespodziewana gwałtowność ataku zaskoczyła Olivię, która wystrzeliła, nie celując, w upiorną wrzeszczącą zjawę. Kule pacnęły kąśliwie w ścianę nad głową Megan. Eksplozja rzuciła ją na podłogę, nie zrobiła jej większej szkody, spowolniła jednak jej ruchy.
     Wzięła się w garść i zaczęła pełznąć uparcie w górę, przywierając do schodów, gotowa rozpocząć ogień.
     Olivia krzycząc: - Zabić ich, zabić! - odwróciła się i spostrzegła Lewisa, walczącego uparcie z drzwiami.
     - Musieli czymś zablokować! - wrzasnął.
     - Strzelaj! - odkrzyknęła.
     - Co?!
     Zanim zdążyła odpowiedzieć, usłyszała tuż obok ryknięcie broni Megan. Pocisk eksplodował w ścianie przy głowie, raniąc ją w policzek i odrywając część małżowiny ucha. Olivia potoczyła się do tyłu, jak uderzona potężną pięścią. Mgła wypełniła jej głowę. Nie może mnie zabić, pomyślała. To przecież niemożliwe. Przyłożyła dłoń do twarzy i poczuła lepki strumyk krwi. Przestraszyłam się. Tylko mnie przestraszyła. Krzyknęła i wystrzeliła w stronę Megan, ale pociski nie dosięgły celu. Cofnęła się niezgrabnie do łazienki.
     
     Sędzia Pearson uderzył ze złością robiąc wyłom w ścianie, odwrócił się bez tchu do Tommy'ego.
     - Dasz radę tedy przeleżę?
     - Tak, dziadku, ale...
     Sędzia wyjrzał przez dziurę, mignął mu las i bezkresne niebo. Cofnął się do środka.
     - Idź, Tommy. Wyjdź na dach. Wychodź. Idź natychmiast!
     Obaj usłyszeń Olivię wykrzykującą rozkazy Billowi Lewisowi. Słowa napełniały strych lodowatą grozą.
     - Dziadku! - zawołał Tommy.
     - Idź! Zjeżdżaj, do diabła!
     - Dziadku! - Tommy chwycił kurczowo dłoń sędziego.
     Sędzia Pearson słyszał, że Bill Lewis dobija się do drzwi. Usłyszał, jak uchyliły się i huknęły o zaimprowizowaną barykadę.
     - Tommy, błagam cię, idź!
     Chwycił wnuka i wepchnął go, wierzgającego nogami, w ciasny otwór. Przez chwilę wydawało się, że chłopiec utknie, jednak oswobodził się. Widać było dłonie, trzymające się krawędzi, gdy szykował się do skoku na dach.
     - Uciekaj, Tommy! - zawołał.
     Z tyłu dochodziły przekleństwa Lewisa, gdy przeciskał się przez drzwi. Dłonie Tommy'ego zniknęły i sędzia usłyszał tąpnięcie, gdy chłopiec wylądował na dachu. Wychylił się, by sprawdzić, czy wnuk jest bezpieczny, i krzyknął:
     - Uciekaj, Tommy!
     Potem odwrócił się i chwycił metalowy pręt. Wydał bojowy okrzyk i rzucił się w kierunku drzwi, wymachując swą prymitywną bronią.
     W chwili gdy dosięgał barykady, świat nagle eksplodował. Bill Lewis pociągnął serią z automatu - kule, odłamki metalu i pierze z poduszek, strzępy drewna z drzwi - wszystko to wyło i wirowało wokół niego w jakimś obłędnym tańcu śmierci. Okręcił się, jakby wciągnięty przez trąbę powietrzną, i zwalił się na podłogę. Wiedział, że trafiono go raz, dwa, może sto razy. Ciało skręcało się pod wpływem bólu, jaki zadały mu rozpalone do czerwoności kawałki metalu. Objęła go fala - szok i ból - spychająca go w nieświadomość. Ale próbował ją zwalczyć. Mogę oddychać, pomyślał.
     Jestem ciężko ranny, ale wciąż żyję. Uniósł się, na ile mógł, i rzucił do przodu, chcąc klinem zablokować drzwi. Ale jego ciało nie mogło już stawiać oporu. Czuł, że pada na bok.
     - Uciekaj, Tommy - wyszeptał.
     Nie stracił przytomności. Poprzez czarną chmurę zaciemniającą mu wzrok dostrzegł Billa Lewisa stojącego nad nim. Na jego twarzy malowało się wahanie.
     Lewis poszukał wzrokiem oczu sędziego.
     - Przykro mi - powiedział. - To miało być zupełnie inaczej.
     - On uciekł - wymamrotał sędzia. - Jest już bezpieczny. Lewis znów się zawahał.
     - Nie chciałem - powiedział. - Nigdy bym...
     Ale sędzia Pearson nie uwierzył. Odwrócił na bok głowę czekając na śmierć.
     
     Po wystrzeleniu ostatniego pocisku Megan wdarła się po schodach na górę i zauważyła, że Olivia wpadła do łazienki. Prawie w tej samej chwili spostrzegła Billa Lewisa przeciskającego się przez drzwi wiodące na strych.
     Momentalnie zorientowała się, że to właśnie jej cel.
     Wiedziała, że musi się tam dostać i że nic nie może jej powstrzymać. Pomknęła przed siebie. Mijając łazienkę kątem oka zauważyła stojącą tam Olivię, nagą i całą pokrwawioną. Megan parła do przodu, krzycząc jak oszalała walkiria, podniecona zapałem i bitewną wrzawą.
     Wpadła na strych, potknęła się i padła ciężko na podłogę. Nad sobą zobaczyła Billa Lewisa, ściskającego w garści pistolet maszynowy, stojącego bez ruchu, jak uczeń przyłapany na gorącym uczynku. Stał nad ciałem sędziego. Megan krzyknęła i dziko nacisnęła spust.
     Pierwsza kula poderwała go i cisnęła do tyłu, sprawiając, że gwałtownie usiadł. Szkarłatna krew rozbryznęła się na jego piersi. Spojrzał na Megan ze zdumieniem, jakby uczyniła coś niestosownego i nieoczekiwanego. Strzeliła po raz drugi i jego ciało skręciło się i padło w kąt strychu jak kupka łachmanów. Niewidzący wzrok Billa Lewisa utkwiony był w otwór w ścianie.
     - Tommy! - zawołała rozpaczliwie Megan.
     Spostrzegła, że sędzia próbuje się podnieść, wskazując na dziurę w ścianie.
     - Uciekł - wychrypiał. - Jest bezpieczny. Udało się nam.
     - Tato!
     - Idź po niego, szybciej, do .diabła - wyszeptał stary człowiek ledwie słyszalnym głosem. - Zostaw mnie, idź po niego.
     Spostrzegł, że kiwnęła głową, i przymknął oczy z zadowoleniem. Nie wiedział, czy śmierć dosięgnie go teraz, czy okaże mu swoją łaskę i pozwoli żyć. Wezbrała w nim niewypowiedziana duma - leżał, oddychając wolno i ostrożnie, czekając na to, co będzie. Czuł miarowe bicie serca i pomyślał, że jest jeszcze mocne. Przypomniał sobie dawnych towarzyszy broni, którzy walczyli i polegli na odległych plażach w czasach jego młodości. Byliby ze mnie dumni. Wspomniał żonę.
     - A jednak tego dokonałem - szepnął do siebie.
     Leżał spokojnie i czekał.
     
     Olivia zauważyła przebiegającą Megan i nacisnęła spust, ale broń wydała jedynie suchy bezużyteczny trzask - magazynek był pusty. Chwyciła ze stołu ostatni pełny oraz czerwoną torebkę z pieniędzmi. Trzeba uciekać, przemknęło jej przez myśl. To już koniec. Postąpiła krok w kierunku drzwi, potem drugi i runęła do przodu. Biegnij! Uciekaj!! Walka jeszcze nie zakończona! Jej nagie stopy migały jak uskrzydlone. Wypadła z pokoju i pobiegła korytarzem, zostawiając za sobą Megan, walczącą z zablokowanymi drzwiami. Chwyciła się poręczy i pognała skokami w dół po schodach, kierując się ku tyłowi domu. Prawie upadła na dole, poślizgnąwszy się na dywanie. Roztrącała meble, przedzierając się w stronę kuchni. Gdy tam dotarła, odetchnęła chwilę i załadowała broń. Była rozgrzana walką, całe jej ciało dygotało. Poczuła smak krwi na wargach i zobaczyła, że płynie obficie z policzka w dół, malując jej piersi barwami wojennymi. Wrzasnęła, nie tyle z bólu czy strachu, ile w radosnej furii. Rozejrzała się, by wszystko dobrze zapadło jej w pamięć, i pomyślała: Żegnajcie. Niczego mi nie trzeba. Jestem wolna. Przypomniała sobie o przygotowanym ubraniu w samochodzie sędziego. Uciekaj. Teraz już na zawsze będziesz dla nich koszmarem, nie do zapomnienia, czyhającym pod powierzchnią, mogącym wychynąć w każdej chwili.
     - Nie pokonacie mnie! - krzyknęła ile tchu w piersiach. - Nigdy mnie nie pokonacie. - Odczekała chwilę, jakby czekając na odpowiedź, która nie nadeszła, czując przypływ niepohamowanej wściekłości. Zawahała się, spoglądając na naładowaną broń, walcząc z przemożną chęcią powrócenia na górę i kontynuowania walki. Po chwili opanowała się. Wygrasz uciekając, przekonywała swoją drugą naturę, która pchała ją do zemsty. Zaśmiała się głośno, fałszywie, mając nadzieję, że Megan ją usłyszy. Następnie rzuciła się do tylnych drzwi, z automatem w jednej ręce i torebką z pieniędzmi w drugiej, myślała tylko o wolności.
     
     Tommy przylgnął do krawędzi dachu, starając się utrzymać równowagę na stromej powierzchni. Szadź pozostała z nocy sprawiła, że było ślisko i trudno było się poruszać. Słyszał serie wystrzałów, spróbował pełznąć. Owiał go zimny powiew, starał się zmusić do niemyślenia o dziadku i postępować w sposób zdecydowany. Słyszał krzyki matki i wiedział, że jest tam gdzieś i czeka na niego. Walczył ze łzami i strachem, nie dopuszczając do siebie żadnych wątpliwości, i posuwał się ostrożnie do krawędzi dachu.
     Megan dotarła do korytarza na górze w chwili, gdy rozległy się wojownicze wrzaski Olivii. Zignorowała je. Mogła myśleć tylko o Tommym. Popędziła do sypialni i podbiegła do okna. Wychodziło na dach.
     - Tommy! - wrzasnęła.
     Nagle zobaczyła go, uczepionego krawędzi jak odpoczywający ptak, szykujący się do lotu.
     - Tommy! - krzyknęła ponownie. - Tu jestem! Na dźwięk głosu odwrócił się i zawołał:
     - Mamo!
     Megan dostrzegła w oczach syna wielką radość. Szarpnęła gwałtownie futryną okna, ale nawet nie drgnęła. Obróciła się i spostrzegła krzesło. Chwyciła je i unosząc wysoko nad głową rąbnęła z całej siły. Krzyczała ze wszystkich sił:
     - Tu jestem, Tommy! Jestem tutaj!
     Szkło rozprysnęło się. Wypchnęła resztki odłamków i zgięta wpół przelazła przez otwór. Dłonie miała pocięte i ciekła z nich krew, ale nie zważała na to. Ani ból, ani śmierć, ani rozpacz, nic nie mogło się równać z uczuciem, jakiego doznawała, widząc swojego syna niezgrabnie pełznącego ku niej. Czuła niezmierną ulgę. Wyciągnęła ręce, wołając:
     - Tutaj, Tommy, do mnie!
     W tej chwili spostrzegła Olivię - stała w dole, w pobliżu tylnych drzwi, wpatrując się w małą postać na dachu. Ogarnęło ją potworne przerażenie.
     - Nie!! - krzyknęła. Wyciągnęła ramiona do swojego syna.
     
     Wybiegając z budynku, Olivia słyszała szuranie stóp Tommy'ego, gdy usiłował wydostać się na dach.
     Odgłos spowodował, że zatrzymała się na chwilę i wyjrzała. Spostrzegła chłopca prawie w tej samej chwili, co Megan. Widziała, jak rzucała krzesłem w okno i wyciągała ręce do syna.
     Odstąpiła parę kroków od budynku, by mieć lepszą pozycję strzelecką. Odciągnęła zamek automatu i dokładnie wymierzyła w dwie postacie w górze.
     
     Duncan skradał się wokół domu, przy każdym kroku odczuwając przeszywający ból. Czuł się jak pies potrącony przez samochód, przerażony, nie zdający sobie sprawy, że ma zmiażdżone łapy, próbujący umknąć śmierci.
     Dwa razy prawie stracił przytomność, za każdym razem walcząc z pokusą zapadnięcia w mrok.
     Gdy zauważył Tommy'ego na dachu, chciał do niego zawołać, ale głos miał zbyt słaby, by można go było dosłyszeć. Wlókł się dalej i w końcu udało mu się zawołać:
     - Tu jestem, Tommy!
     O dziwo, tym razem głos zabrzmiał mocno i pewnie. Poczuł przypływ nadziei i siły. Posuwał się mozolnie, lecz systematycznie.
     On również zauważył Olivię.
     Zatrzymał się przerażony, widząc, jak podnosi broń i zdał sobie sprawę, gdzie celuje.
     - Nie! - krzyknął i podniósł do oka swoją strzelbę. Wypalił, nie będąc pewny, czy dobrze mierzy. Potem jeszcze raz stłumił krzyk, zacisnął powieki z bólu i odrazy.
     
     W chwili gdy Olivia przyciskała spust, pierwszy z desperackich strzałów Duncana przewiercił powietrze tuż nad jej głową. Drugi zaskowytał kilka centymetrów od jej nosa. Pomyślała, że została trafiona i rzuciła się do tyłu, odzyskując jednak przytomność umysłu, zanim dotknęła ziemi. Instynktownie wystrzeliła, jednak seria poszła w powietrze. Jęknęła w przypływie strachu i gniewu i obróciła się. Zobaczyła go wyciągniętego, przyciśniętego do ziemi, częściowo zasłaniały go zabudowania. Marny cel. Spostrzegła, że wylot jego strzelby zajaśniał.
     Kolejny strzał rozdarł powietrze nad jej głową.
     Olivia także wystrzeliła, zasypując miejsce, w którym się znajdował, ulewą pocisków, dopóki suchy szczęk zamka nie obwieścił, że skończyła się amunicja. Cisnęła automatem i porwała czerwoną torebkę. Otworzyła ją pospiesznie, ukazując pieniądze i duży pistolet. Ujęła go, spojrzała w kierunku Duncana i przekonała się, że większość jej pocisków poszła w ścianę domu nad jego głową. Zaklęła. Odwróciła się, wpatrując się w dach, w chwili gdy dłoń Tommy'ego sięgnęła wyciągniętej dłoni Megan. Przez moment wydało się jej, że postaci na dachu poruszają się w zwolnionym tempie. Opanowała się, ale gdy złożyła się do strzału, oni zaczęli poruszać się szybciej - zanim zdążyła cokolwiek przedsięwziąć, dziecko zostało wciągnięte z dachu przez okno - jego nogi przez chwilę kopały powietrze, jak pływak wodę w basenie - i zniknęło z pola widzenia.
     Poczuła pustkę w środku, a potem obróciła się do Duncana.
     Pewnie nie żyje, pomyślała. Skradając się postąpiła ku niemu krok. Wtedy ujrzała wylot strzelby podnoszący się ku niej, wpijający w nią swoje czarne oko. Uchyliła się i strzał znów chybił celu.
     
     Megan przyciągnęła do siebie syna ostatkiem sił, jęknęła głośno i obydwoje przewrócili się na podłogę. Megan przetoczyła się nad syna, by ochronić go własnym ciałem przed pociskami. Usłyszała jak stęka i po kilku sekundach poczuła, że ją z siebie spycha. Usiedli, a ona przyciągnęła go do siebie. Zdała sobie sprawę, że powtarza łkając jego imię, przytula go, a jej własne ciało wstrząsają fale radości i ulgi. Po chwili poczuła jego łzy na swoich policzkach, potem odsunął ją delikatnie. Ukryła twarz w dłoniach, niezdolna wypowiedzieć jednego słowa trzęsącymi się wargami.
     Tommy wytarł oczy, znów rezolutny.
     - Daj spokój, mamo, nic mi nie jest.
     Skinęła uszczęśliwiona głową.
     
     Duncan widział jak Tommy ląduje przez okno w ramionach matki i dzika radość przeniknęła całe jego ciało, tłumiąc ból, który go dręczył. Udało się nam. Na Boga, dokonaliśmy tego.
     Potem zobaczył Olivię, stojącą naprzeciw niego. Widział, jak odrzuciła automat i pochwyciła pistolet. Wypalił w jej kierunku, zobaczył jak obraca się na pięcie i biegnie. Przez chwilę wpatrzył się w jej sylwetkę.
     Zaczerpnął powietrza i wymierzył po raz ostatni. Pośladki Olivii migały na wprost na linii strzału. Nacisnął spust. Ale strzał nie padł. Jemu także skończyła się amunicja.
     Nieważne, pomyślał. Udało się nam. Żyjemy i udało się nam. Zwyciężyliśmy.
     Spróbował przyjąć pozycję siedzącą, opierając się o ścianę domu. Odetchnął głęboko i wstał, mimo bólu, który nagle ożył w jego ciele. Podniósł rękę, by pomachać żonie, dać znać, że wszystko jest w porządku, choć marnie się czuje. Popatrzył na swoje pokrwawione nogi. - Im nic nie będzie. Złamanie się zrośnie. Zamknął oczy i zwiesił głowę. Nie myślał o banku, pieniądzach, przeszłości czy przyszłości. Czuł, że jest, i że to dość. Chciał spać. Nie wiedział, w jakim kierunku pobiegła Olivia.
     
     Olivia biegła.
     Naga, zakrwawiona, z rozwianymi włosami, długimi nogami odbijała się od ziemi, miarowo pracując ramionami jak sprinter dobiegający do mety. Oddaliła się od zabudowań i pędziła teraz przez długie pole w kierunku lasu. Spod jej bosych stóp wzbijały się obłoczki białego szronu, gdy zmierzała w stronę mrocznych drzew, które miały dać jej schronienie i umożliwić ucieczkę. W jednej dłoni ściskała pistolet, w drugiej czerwoną torebkę z pieniędzmi. Szeroko otwartymi ustami wdychała lodowate powietrze, napełniające ją dziką siłą.
     - Jestem wolna - krzyczała do siebie.
     Wiatr owiewał jej ciało. Widziała się już w samochodzie, na lotnisku, w samolocie lecącym na południe, już na zawsze nieuchwytna. Poddała się fali. buntu i szczęścia, które zawsze jej towarzyszyło, przyspieszyła w szalonym locie ku bezpieczeństwu. Mknęła przed siebie w szarości poranka.
     
     Karen i Lauren widziały niebezpieczny taniec Tommy'ego na dachu, Olivię, która celowała do niego, i brata którego wciągał ktoś do środka.
     Skoczyły do przodu i natychmiast zapadły miedzy głazy. Widziały Olivię, rozpylającą serię z automatu w kierunku ich ojca, i krzyczały ze strachu i wściekłości. Ale widziały także, że ojcu nic się nie stało, machał ręką do ich matki i Tommy'ego, gdy Olivia pędziła w ich stronę.
     Krzyki dziewcząt wplotły się w cienie lasu i grzechotanie wystrzałów.
     Ogarnęło je uczucie niepewności, łzy napłynęły im do oczu.
     - Co robimy? - zawołała Lauren.
     W tej właśnie chwili spostrzegły Olivię, pędzącą wprost ku miejscu, w którym się skryły. Widziały smugi krwi pokrywające jej nagość - sprawiała wrażenie krwiożerczego demona owładniętego żądzą mordu.
     - Nie wiem! - krzyknęła Karen.
     Ale już w tym samym momencie wiedziały obie.
     Podniosły się, przyłożyły strzelby do ramion, trzymając je pewnie, celując precyzyjnie wprost przed siebie, zgodnie z instrukcją rodziców.
     
     Olivia zobaczyła dziewczęta, które wyrosły przed nią spod ziemi jak zjawy. Na chwilę straciła panowanie nad sobą, lecz nie przestała pędzić w kierunku bliźniaczek. Podniosła pistolet, celując. Co się stało? - myślała gorączkowo. To niemożliwe. Tak być nie może. Już jestem wolna. I bezpieczna. Próbowała zwolnić, odzyskać równowagę, by wycelować precyzyjnie, ale biegnąc po pochyłości nie mogła się zatrzymać.
     
     Karen i Lauren stały w milczeniu. Czuły to samo niezniszczalne elektryzujące uczucie przekazane im wiele lat temu, gdy były w łonie matki, a ona sama uciekała, by zacząć nowe życie. Wystrzeliły równocześnie - eksplozja nagle rozbrzmiała w zimowym powietrzu zamykając na zawsze drzwi do dzieciństwa, niewinności i beztroskich marzeń młodości.
     
     Podwójne uderzenie podrzuciło Olivię, potem runęła na zmarzniętą ziemię. Torebka ze zrabowanymi pieniędzmi wypadła jej z dłoni i pofrunęła w górę, poderwana siłą strzału. Czuła, że jakaś potężna siła wyrwała jej pistolet z ręki. Niebo zawirowało nad nią, usłyszała chrzęst własnego oddechu wydobywającego się z rozerwanej kulami piersi. Chłód ziemi przenikał jej ciało i ściskał, jak objęcia wroga. Zadrżała, do szpiku kości. Ujrzała oczy swojej kochanki, gdy leżała martwa na zakurzonej ulicy. To nie tak, pomyślała. Mylę się. Przecież mi się udało. Jestem wolna.
     A wtedy porwał ją nurt czarnej rzeki śmierci.
     Odgłos strzałów przewiercił lodowate powietrze. Tommy się oderwał od matki. Skoczył do okna i przez rozbite szkło patrzył ponad polem w odległy las. Z początku miał trudności w rozróżnieniu sióstr, ubranych w kombinezony, zlewające się z brązowoszarą barwą lasu. Ale po chwili jego wzrok wyłuskał dwie stojące nieruchomo, jakby skamieniałe, postacie. W pewnym momencie poruszyły się i wyskoczyły z lasu. Popędziły przez pole w kierunku domu, jak dwie przestraszone łanie. Nawet nie spojrzały na rozciągnięte na ziemi ciało, obok którego musiały przebiec.
     Tommy usłyszał, że za jego plecami matka wydobywa się spomiędzy porozbijanych mebli. Mówiła do siebie:
     - Gdzie telefon? Gdzie ten cholerny telefon? - W jej głosie było coś, jakaś nuta, której nigdy dotąd nie słyszał. - Tommy, gdzie jest telefon?! - krzyknęła. Oderwał się na chwilę od okna i zobaczył, że znalazła aparat w kącie przy łóżku i nerwowo wybierała numer.
     Powrócił do okna i ze swego punktu obserwacyjnego ujrzał, jak Karen i Lauren dobiegają do budynku i obejmują ojca. Wychylił się i pomachał im ręką, ale nic nie powiedział. Nie widziały go. Nie dbał o to, przepełniony cudownym uczuciem, którego nie potrafił wyrazić, ale które naładowało go jakby prądem elektrycznym. Czuł się jak zaraz po przebudzeniu w dzień Bożego Narodzenia, gdy odpędzał sen, mając ochotę jak najszybciej wyskoczyć z łóżka. Widział bliźniaczki, które podtrzymywały ojca, pomagając mu dojść do domu. Miał ochotę pobiec do nich i pomóc im.
     Jego matka połączyła się z kimś - usłyszał jak podaje adres i mówi:
     - Proszę natychmiast wysłać karetkę. Rany postrzałowe. Pospieszcie się. - W jej słowach słychać było panikę i rozpacz.
     W jej głosie było coś mrocznego, coś, co zmroziło mu serce. Poczuł jak odpływa cała radość i ciepło, a wzrok zasnuwa mu mdląca ciemność. Westchnął, odwrócił się gwałtownie od okna i podbiegł do matki, która ciągle jeszcze rozmawiała przez telefon prosząc o pomoc. Wyciągnęła rękę, kiedy przebiegał obok niej, ale cofnęła ją i pozwoliła mu odbiec.
     - Proszę, pospieszcie się - usłyszał, biegnąc po schodach na strych. Przecisnął się między łóżkami, odepchnął skotłowaną pościel, która wciąż jeszcze utrudniała dostęp do drzwi. Biegł najszybciej jak mógł, obojętny na wszystko, gnany strachem, który się w nim rozrastał.
     Sędzia siedział oparty o ścianę. Oczy miał zamknięte, a oddech płytki. W takim stanie znalazł go Tommy. Na widok ran dziadka chłopcu zabrakło tchu. Chciał go objąć, ale bał się, że może zrobić mu krzywdę. Przez chwilę kręcił się niezdecydowany. Potem uklęknął przy dziadku. Bał się go dotknąć i bał się tego nie robić. Powieki sędziego drgnęły, gdy usłyszał, że wnuk jest koło niego.
     - Dziadku?
     - Jestem tu, Tommy.
     Tommy westchnął głęboko, chcąc się uspokoić.
     - Proszę cię, nie umieraj. Mama dzwoniła po pomoc, zaraz tu będą. Wyleczą cię.
     Sędzia Pearson nie odpowiedział od razu, kiedy przemówił, jego głos brzmiał odległe.
     - Jednak nam się udało, prawda?
     - Tak, dziadku.
     - Czy ktoś...?
     - Tatuś jest ranny, ale może chodzić. Mamie nic nie jest. Karen i Lauren też.
     - A reszta?
     Tommy nie odpowiedział.
     - Dobrze - powiedział dziadek. - Twoja mama załatwiła tego tu, zanim on mnie wykończył. Tommy podążył wzrokiem za spojrzeniem dziadka. Bill Lewis leżał w kącie. Chłopiec szybko odwrócił oczy. - To nic - rzekł sędzia. - Nie było rady. - Po chwili dodał: - Ale udało się nam. Mówiłem ci, że damy sobie radę. - Głos starego człowieka wydawał się teraz mocniejszy.
     Tommy pospiesznie wtrącił:
     - Ale nie umrzesz, dziadku, prawda?
     Sędzia Pearson nie odpowiedział. Tommy zauważył, że powieki dziadka opadają.
     - Dziadku, otwórz oczy, proszę - błagał. Czuł, że z oczu ciekną mu łzy i wytarł je odruchowo. Podniósł głos, starając się, by brzmiał rozkazująco. - Otwórz oczy, proszę.
     Dziadek spojrzał przytomniej na wnuka.
     - Chciałem tylko odpocząć - powiedział.
     - Rozmawiaj ze mną, dziadku.
     - Jestem twardy - powiedział sędzia takim tonem, jakby mówił z duchami. - Twardszy niż sądzili.
     Tommy uśmiechnął się.
     - Nie dam ci umrzeć, dziadku. Pamiętasz naszą zagadkę? Pamiętasz, co mówiłeś? Żebym myślał o niej, gdy się boję, a ona nam pomoże jak cudowne zaklęcie. Posłuchaj, dziadku. Cztery nogi, dwie nogi, trzy nogi. Nie dam ci umrzeć. - Stary człowiek znów przymknął oczy i Tommy pochylił się nad nim. - Dziadku, rozwiąż zagadkę! Co to jest?
     Sędzia ocknął się. Odchrząknął i z cieniem uśmiechu na twarzy odpowiedział.
     - Człowiek.
     Tommy ujął dłoń dziadka. W jednej chwili stary człowiek poczuł, jak żywotność dziecka wlewa się w jego żyły, jak gdyby jego rany uzdrawiały się pod wpływem niewyczerpanych sił młodości. Przepłynął przez niego ożywczy prąd, poczuł przypływ sił.
     - Nie pozwolę ci - powtarzał uporczywie chłopiec.
     - Wiem - odpowiedział dziadek.
     - Naprawdę, nie oszukuję.
     - Wiem.
     Przez chwilę obaj milczeli.
     - Jestem zmęczony - powiedział sędzia. - Bardzo zmęczony. Trzy nogi. Tommy ścisnął jego dłoń, a on odwzajemnił uścisk.
     Czekali obaj, obejmując się ramionami i dodając sobie otuchy, tak jak czynili to przez wszystkie dni minionego tygodnia.
     
KONIEC
     
* Studenci na Rzecz Społeczeństwa Demokratycznego
