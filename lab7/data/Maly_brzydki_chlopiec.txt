Autor: Isaac Asimov
Tytul: Mały, brzydki chłopiec

(The Ugly Little Boy)

Z "NF" 5/94


   Edith Fellowes poprawiła fartuch, tak jak robiła to 
zawsze, zanim otworzyła drzwi zaopatrzone w skomplikowany zamek 
i przekroczyła niewidzialną linię oddzielającą bycie od  
niebycia. Miała przy sobie notes i długopis, choć już od 
jakiegoś czasu nie sporządzała żadnych notatek - chyba że 
wydarzyło się coś wyjątkowo ważnego.
   Tym razem niosła także walizkę. ("Zabawki dla chłopca", 
wyjaśniła z uśmiechem strażnikowi, który już dawno temu 
przestał ją kontrolować, i teraz też machnął tylko przyzwalająco 
ręką).
   - Panna Fellowes! - wykrzyknął płaczliwie mały, brzydki 
chłopiec w charakterystyczny dla siebie, niewyraźny sposób i 
jak zwykle puścił się pędem w jej stronę.
   - Witaj, Timmie. - Przesunęła dłonią po zmierzwionych, 
kasztanowych włosach na jego niedużej, zdeformowanej głowie. - 
Co się stało?
   - Czy Jerry przyjdzie jeszcze, żeby się ze mną bawić? 
Bardzo mi przykro za to, co się stało.
   - Nie przejmuj się, Timmie. Czy właśnie dlatego płakałeś?
   Odwrócił wzrok.
   - Nie tylko dlatego, panno Fellowes. Znowu miałem sen.
   - Ten sam? - zapytała i zacisnęła wargi. Należało 
oczekiwać, że takie będą skutki awantury z Jerrym.
   Chłopiec skinął głową. Spróbował się uśmiechnąć, pokazując 
zbyt duże, wystające zęby tkwiące w wysuniętych do przodu 
dziąsłach. - Panno Fellowes, kiedy będę już na tyle duży, żeby 
tam pójść?
   - Wkrótce - odparła czując, że lada chwila pęknie jej 
serce. - Wkrótce.
   Pozwoliła mu wziąć się za rękę - miał grubą, przyjemnie 
suchą skórę - i poprowadzić przez trzy pomieszczenia 
składające się na Sekcję Pierwszą. Mimo że stosunkowo wygodne, 
były jego więzieniem.
   Zatrzymał się przy jedynym oknie, które wychodziło na 
porośnięty krzewami skrawek (chwilowo skryty w 
ciemnościach), gdzie stał płot opatrzony napisami 
zabraniającymi wstępu niepowołanym osobom.
   - Tam, panno Fellowes? - zapytał przyciskając nos do 
szyby.
   - W różne inne miejsca, znacznie przyjemniejsze - odparła 
ze smutkiem, spoglądając na jego ustawioną profilem, biedną, 
zniekształconą twarz. Czoło było bardzo płaskie, całkowicie 
porośnięte zmierzwionymi włosami, tylna część czaszki 
zdawała się zaś nienaturalnie rozdęta, tak że podtrzymujący 
głowę kark, a także ciało, musiały być mocno pochylone do 
przodu. Nad oczami zaczęły się już tworzyć wydatne łuki 
brwiowe. Usta wysunęły się do przodu znacznie dalej niż 
spłaszczony, szeroki nos, za to nie było wcale podbródka, 
przez co nie dało się wyznaczyć granicy między dolną szczęką 
a szyją. Jak na swój wiek, chłopiec z pewnością nie 
imponował wzrostem, a do tego miał krótkie, potwornie krzywe 
nogi.  
   Z całą pewnością był bardzo brzydkim, małym chłopcem i 
Edith Fellowes ogromnie go kochała.
   Nie mógł teraz widzieć jej twarzy, więc pozwoliła swoim 
ustom zadrżeć.
   Nie zabiją go. Zrobi wszystko, żeby temu zapobiec. 
Wszystko. Otworzyła walizkę i zaczęła wyjmować z niej ubranie.

   Minęły już nieco ponad trzy lata od chwili, kiedy Edith 
Fellowes po raz pierwszy przekroczyła próg spółki akcyjnej 
"Pole Statyczne". Nie miała wówczas najmniejszego pojęcia, 
co oznacza ta nazwa ani czym zajmuje się sama firma. Nikt 
tego nie wiedział, naturalnie z wyjątkiem tych, którzy tutaj 
pracowali. Świat miał poznać prawdę dopiero następnego dnia.
   Poszła zainteresowana ogłoszeniem, w którym poszukiwano 
kobiety dysponującej pewną wiedzą medyczną i kochającej dzieci. 
Edith Fellowes pracowała jako pielęgniarka na oddziale 
położniczym, uznała więc, że spełnia te wymagania.
   Gerald Hoskins - na tabliczce z jego nazwiskiem, która 
stała na biurku, znajdowały się także literki "dr" - przez 
dłuższą chwilę drapał się po policzku, taksując ją uważnym 
spojrzeniem. Edith natychmiast zesztywniała i poczuła 
nieprzyjemne drżenie w kąciku ust. Nagle uświadomiła sobie z 
całą ostrością, że ma skrzywiony nos i nieco zbyt obfite brwi.
   On też nie jest okazem urody, pomyślała z mściwą 
satysfakcją. Na pewno ma nadwagę, łysieje i w ogóle wygląda na 
człowieka obrażonego na cały świat. Jednak proponowane 
wynagrodzenie znacznie przekraczało jej oczekiwania, toteż
zacisnęła zęby i postanowiła zobaczyć, co będzie dalej.
   - A więc kocha pani dzieci, tak? - zapytał 
wreszcie Hoskins.
   - Nie powiedziałabym tego, gdyby tak nie było.
   - A może kocha pani tylko ładne dzieci? Takie, co bez 
przerwy gaworzą, mają śliczne noski i rumiane policzki?
   - Dzieci to po prostu dzieci, doktorze Hoskins - odparła. 
- Te, które nie urodziły się ładne, zazwyczaj najbardziej 
potrzebują opieki.
   - Przypuśćmy więc, że zdecydowalibyśmy się panią 
zaangażować...
   - Czy mam to rozumieć jako ofertę pracy, doktorze?
   Hoskins uśmiechnął się lekko i przez chwilę jego twarz 
wydawała się nawet dość sympatyczna.
   - Zwykle szybko podejmuję decyzje. Jednak na razie oferta 
jest warunkowa - równie szybko mogę dojść do wniosku, że 
rezygnuję z pani usług. Więc jak, decyduje się pani podjąć 
ryzyko?
   Panna Fellowes zacisnęła kurczowo ręce na pasku torebki i 
zaczęła szybko liczyć w pamięci, ale zaraz dała sobie z 
tym spokój i postanowiła zdać się na intuicję.
   - W porządku - powiedziała.
   - Znakomicie. Dziś wieczorem będziemy generować pole 
statyczne i wydaje mi się, że powinna pani być przy tym, żeby 
od razu podjąć obowiązki. Zaczynamy o ósmej, więc byłoby 
dobrze, gdyby zjawiła się pani tutaj pół godziny wcześniej.
   - Ale co...
   - Znakomicie. Znakomicie. To na razie wszystko.
   Na korytarzu panna Fellowes odwróciła się i przez dłuższą 
chwilę spoglądała na zamknięte drzwi gabinetu doktora Hoskinsa. 
Co to jest pole statyczne? I co wspólnego z dziećmi może mieć 
ten duży, przypominający stodołę budynek, pełen ubranych na 
biało pracowników z identyfikatorami, w którym czuć łatwy do 
rozpoznania zapach maszyn?
   Przemknęła jej myśl, czy może powinna dać nauczkę temu 
aroganckiemu mężczyźnie i nie stawić się na spotkanie, ale 
szybko doszła do wniosku, że nie da rady. Przyjdzie choćby po 
to, żeby uzyskać odpowiedź na męczące ją pytania.

   Kiedy zjawiła się ponownie o wpół do ósmej wieczorem, nie 
musiała się nikomu przedstawiać. Wyglądało na to, że wszyscy 
ją znają i wiedzą, jaką funkcję pełni. Odniosła wrażenie, jakby 
bez udziału jej woli posadzono ją na sankach i zepchnięto w 
dół ze stromego zbocza.
   Był tam również dr Hoskins, ale tylko spojrzał na nią z 
roztargnieniem i mruknął: "A, witam, panno Fellowes". Nie 
zaproponował nawet, żeby usiadła.
   Znajdowali się na balkonie pomieszczenia wypełnionego 
urządzeniami, które wyglądały na skrzyżowanie tablicy 
nawigacyjnej statku kosmicznego z płytą czołową komputera. 
Po jednej stronie ustawiono przepierzenia tworzące coś w 
rodzaju kilku pozbawionych sufitów pokoi - ogromny domek dla 
lalek, do którego można było swobodnie zaglądać z góry.  
   W jednym z pokoi Edith dostrzegła elektroniczną kuchenkę 
i lodówkę, w drugim wyposażenie łazienki, w trzecim zaś 
pojedyncze, nieduże łóżko.
   Hoskins rozmawiał z jakimś mężczyzną. Na balkonie byli 
tylko oni dwaj oraz panna Fellowes. Doktor nie pofatygował 
się, żeby przedstawić swojego rozmówcę, szczupłego, dość 
przystojnego, o krótko przyciętych wąsach oraz bystrych 
oczach, bez przerwy rozglądającego się dokoła.  
   - Doktorze Hoskins, nawet nie zamierzam udawać, że 
cokolwiek z tego rozumiem - powiedział. - To znaczy, że 
rozumiem więcej niż można oczekiwać po laiku. Najmniej 
jednak rozumiem sprawę selektywności. Urządzenie ma 
ograniczony zasięg - zgoda. Im dalej sięgacie, tym mniej 
wyraźny obraz otrzymujecie - też zgoda. Ale skąd wzięła się 
dolna granica zasięgu?  
   - Jeżeli pan pozwoli, Deveney, postaram się wyjaśnić 
panu za pomocą analogii.
   Panna Fellowes doskonale znała nazwisko Deveney. A więc 
to był specjalizujący się w sprawach nauki reporter 
Telewiadomości, który zawsze zjawiał się tam, gdzie 
dokonywano jakiegoś znaczącego odkrycia! Z pewnym 
zdziwieniem stwierdziła, że jego obecność nie pozostawia jej 
zupełnie obojętną. Teraz nawet rozpoznała jego twarz, którą 
wraz z milionami innych ludzi oglądała w telewizji, kiedy 
relacjonowano pierwsze lądowanie na Marsie. Wszystko 
wskazywało na to, że doktor Hoskins kryje w zanadrzu coś 
ważnego.  
   - Otóż, jeśli otworzy pan książkę i położy ją dwa metry od 
siebie, z całą pewnością nie zdoła pan przeczytać ani jednego 
zdania. Jeżeli ta sama książka znajdzie się pół metra od 
pańskich oczu, nie będzie pan miał najmniejszych kłopotów z 
lekturą. Jak na razie, wniosek jest prosty: im bliżej, tym 
lepiej. Gdyby jednak przysunął ją pan na dwa centymetry, znowu 
znalazłby się pan w kropce. Czasem coś jest tak blisko, że aż  
za blisko.
   - Hmm... - mruknął Deveney.
   - Albo weźmy inny przykład: pański prawy bark znajduje się 
w odległości mniej więcej siedemdziesięciu centymetrów od 
czubka środkowego palca pańskiej prawej reki. Prawy łokieć jest 
dokładnie o połowę bliżej, a więc wydawałoby się, że tym 
łatwiej powinien go pan dosięgnąć. Tymczasem, choćby nie 
wiadomo jak się pan starał, nie uda się panu dotknąć palcem 
prawej ręki swojego prawego łokcia. On też znajduje się za 
blisko.
   - Czy mogę wykorzystać te analogie w reportażu? - zapytał 
Deveney.
   - Oczywiście. Będę zaszczycony. Od dawna czekałem na 
kogoś takiego jak pan, kto poinformuje o wszystkim opinię 
publiczną. Służę panu wszelką pomocą. Nadeszła pora, aby 
pozwolić światu zajrzeć nam przez ramię. Mamy do pokazania 
wiele interesujących rzeczy.  
   Nieco wbrew sobie panna Fellowes stwierdziła, że imponuje 
jej chłodna pewność siebie doktora Hoskinsa. 
   - Jak daleko spróbujecie sięgnąć? - zapytał Deveney.
   - Czterdzieści tysięcy lat.
   Panna Fellowes z trudem stłumiła okrzyk zdumienia.
   Lat?

   W powietrzu czuło się napięcie. Ludzie siedzący przy 
urządzeniach kontrolnych prawie się nie poruszali. Jakiś 
mężczyzna mówił półgłosem do mikrofonu krótkie, urywane zdania, 
z których panna Fellowes nie rozumiała ani słowa.
   - Czy będziemy stąd coś widzieć, doktorze Hoskins? - 
zapytał Deveney, opierając się o barierkę i omiatając 
pomieszczenie uważnym spojrzeniem.
   - Proszę? Nie, nic, aż do samego końca. Rozpoznanie 
prowadzimy za pomocą czegoś w rodzaju radaru, tyle tylko, że 
zamiast promieniowania używamy mezonów. W odpowiednich 
warunkach mezony potrafią biec pod prąd czasu, a jeśli 
natrafią na przeszkodę, wówczas odbijają się i wracają do 
nas, a my analizujemy te odbicia.  
   - Brzmi to dość zawile.
   Hoskins uśmiechnął się, jak zwykle przelotnie.
   - Ma pan do czynienia z końcowym produktem, stanowiącym 
efekt pięćdziesięciu lat poszukiwań i doświadczeń. Istotnie, to  
jest skomplikowane.
   Mężczyzna siedzący przy mikrofonie podniósł rękę.
   - Już od kilku tygodni mamy namierzony pewien punkt 
czasowy - ciągnął doktor Hoskins. - Przez cały czas prowadzimy 
obliczenia, ustalając nasze położenie względem niego, by mieć 
całkowitą pewność, że nie będzie żadnych niedokładności. 
   Mimo to na czoło wystąpiły mu kropelki potu.
   Edith Fellowes wstała z krzesła i podeszła do barierki, 
ale nie widziała nic niezwykłego.
   - Teraz - powiedział spokojnie człowiek z mikrofonem.   
   Przez sekundę lub dwie trwała całkowita cisza, potem zaś z 
domku dla lalek dobiegł krzyk przerażonego dziecka. Strach! 
Okropny strach!
   Panna Fellowes natychmiast zwróciła się w tamtą stronę. 
Zupełnie zapomniała, że przecież w tym wszystkim miało brać 
udział jakieś dziecko.
   Doktor Hoskins uderzył pięścią w poręcz.
   - Udało się! - powiedział głosem drżącym z emocji i 
radości.

   Panna Fellowes szła szybko w dół krętymi schodami, czując 
na ramieniu ciężką dłoń Hoskinsa. Doktor milczał jak zaklęty.
Kiedy cała trójka zeszła z balkonu na podłogę obszernej hali, 
od strony domku dla lalek dobiegł delikatny dźwięk dzwonka.
   - Z wejściem w pole statyczne nie wiąże się żadne 
niebezpieczeństwo - zwrócił się Hoskins do reportera. - Robiłem 
to już tysiące razy. Człowiek przez chwilę czuje się trochę 
dziwnie, ale szybko wraca do normy.
   Przeszedł przez szeroko otwarte drzwi, a w chwilę później 
to samo uczynił Deveney, uśmiechając się niezbyt pewnie i
wstrzymując oddech.
   - Panno Fellowes, proszę! - ponaglił ją niecierpliwie 
uczony.
   Edith skinęła głową i przekroczyła próg. Odniosła 
wrażenie, jakby po jej ciele przepłynęła łaskocząca fala, ale 
kiedy rozejrzała się dokoła, nie dostrzegła nic nadzwyczajnego. 
W powietrzu czuć było zapach drewna... i świeżej ziemi.
   W ciszy, która panowała w domku dla lalek, rozległo się 
niepewne szuranie, potem odgłos drapania - jakby ktoś przesuwał 
paznokciami po drewnie - a wreszcie cichy jęk.
   - Gdzie ono jest? - zapytała panna Fellowes. 

   Chłopiec był w sypialni - to znaczy w pokoju, gdzie
znajdowało się łóżko. Stał zupełnie nagi, jego drobna pierś 
unosiła się i opadała w rytmie szybkiego oddechu, wokół 
brązowych stóp walało się trochę trawy i sporo ziemi. 
Poza tym czuć było coś znacznie mniej przyjemnego.
   Hoskins wzruszył ze zniecierpliwieniem ramionami.
   - Nie da się wyrwać dziecka z czasu nie zabierając trochę 
tego, co go otaczało. A może wolałaby pani zobaczyć go bez nogi 
albo połowy głowy?
   - Czy będziemy tak stać i gapić się na niego? - zapytała 
panna Fellowes, opanowując odrazę. - To biedne dziecko jest 
przerażone... i brudne!
   Miała rację. Chłopiec był nieprawdopodobnie umorusany, na 
udzie zaś miał głębokie, czerwone zadrapanie. Kiedy 
Hoskins zbliżył się do niego, dzieciak - wyglądał na nie więcej 
niż trzy lata - przysiadł i cofnął się gwałtownie, jednocześnie 
obnażając zęby niczym kot, który próbuje odstraszyć 
przeciwnika. Hoskins chwycił chłopca za ramiona i podniósł, nie 
zważając na wrzaski i wierzgania.
   - Proszę go przytrzymać - powiedziała panna Fellowes. - 
Przede wszystkim potrzebuje gorącej kąpieli. Trzeba go domyć. 
Macie tu wszystko, czego trzeba? Jeśli tak, to przynieście to 
tutaj. Ktoś będzie musiał mi pomóc, bo na razie nie dam sobie z 
nim rady. Aha, i posprzątajcie te brudy, na miłość boską!
   Wydając polecenia czuła się w swoim żywiole, a ponieważ 
wreszcie ze zdezorientowanego widza zamieniła się z powrotem w 
doskonale wyszkoloną pielęgniarkę, spojrzała na dziecko 
chłodnym, profesjonalnym okiem... i niemal doznała szoku. 
Zobaczyła bowiem chłopca takim, jakim był naprawdę.
   Był to najbrzydszy mały chłopiec, jakiego w życiu 
widziała. Potwornie brzydki, od pałąkowato wygiętych nóg 
poczynając, na szkaradnie zdeformowanej głowie kończąc.

   Wykąpała go przy pomocy trzech mężczyzn, a w tym samym 
czasie inni w pośpiechu starali się doprowadzić pokój do 
porządku. Pracowała w milczeniu, zirytowana oporem stawianym 
przez dziecko oraz strumieniami wody, które co chwila zalewały 
jej nienagannie czysty kitel.
   Doktor Hoskins wspominał już wcześniej, że chłopiec może 
nie być najładniejszy, ale nie napomknął nic o tym, że będzie 
odrażająco zdeformowany. W dodatku roztaczał wokół siebie 
nieprzyjemny zapach, z którym mydło i woda nie bardzo mogły 
sobie poradzić.
   Odczuwała ogromną pokusę, żeby wepchnąć namydlonego 
dzieciaka Hoskinsowi w objęcia i wyjść, trzaskając drzwiami, 
ale nie pozwalała jej na to zawodowa duma. Na pewno 
popatrzyłby na nią kpiąco, a w jego oczach bez trudu 
wyczytałaby pytanie: "Tylko ładne  dzieci, panno Fellowes?" 
   Stał teraz nieco z boku, przyglądając się z pobłażliwym 
półuśmiechem jej poczynaniom, jakby bawiła go irytacja 
kobiety. Postanowiła wytrzymać jeszcze trochę. 
   Potem, kiedy chłopiec był już suchy, różowy i pachnący 
mydłem, poczuła się trochę lepiej. Rozpaczliwe krzyki ustąpiły 
miejsca żałosnemu pochlipywaniu. Przez cały czas uważnie 
obserwował wszystko, co dzieje się w pokoju, starając się nie 
tracić z pola widzenia żadnej z osób, które się tam znajdowały. 
Umyty i drżący z zimna wydawał się jeszcze bardziej zabiedzony
niż przed kąpielą.
   - Proszę przynieść mu szlafrok! - poleciła ostrym tonem 
panna Fellowes.
   Szlafrok zjawił się niemal natychmiast. Można było odnieść 
wrażenie, że wszystko jest naszykowane, ale nic pod ręką, jakby 
czekano na jej decyzje, poddając ją w ten sposób próbie.
   - Przytrzymam chłopca, panno Fellowes - powiedział 
Deveney. - Sama nie da sobie pani rady.
   - Dziękuję panu.
   Rzeczywiście, musieli stoczyć prawdziwą bitwę, ale 
wreszcie szlafrok znalazł się tam, gdzie powinien. Chłopiec 
natychmiast wykonał gest, jakby chciał go podrzeć, a wtedy 
Edith uderzyła go lekko w rękę. Chłopiec poczerwieniał na 
twarzy, ale nie rozpłakał się. Nie spuszczając wzroku z kobiety 
ostrożnie przesunął dłonią po grubym materiale, jakby starał 
się dociec, co to ma być.
   Co teraz? - zastanawiała się rozpaczliwie Edith Fellowes. 
Wszyscy - nawet brzydki chłopiec - zdawali się czekać na jej 
polecenia.  
   - Pomyśleliście o jakimś jedzeniu dla niego? - zapytała. 
   Okazało się, że pomyśleli. Do pokoju wtoczył się wózek z 
minilodówką i kuchenką. W lodówce było mleko, na blacie obok 
kuchenki wznosiły się zaś fortyfikacje utworzone z 
najróżniejszych odżywek, witamin i syropów.
   Postanowiła zacząć od mleka. Kuchenka podgrzała porcję w 
ciagu dziesięciu sekund i wyłączyła się. Edith nalała trochę 
mleka na spodeczek, gdyż była pewna, że chłopiec nie poradziłby 
sobie z kubkiem.
   - Pij - powiedziała, wykonując gest, jakby podnosiła 
spodek do ust. Chłopiec przyglądał się uważnie, ale nie wykonał 
najmniejszego ruchu.
   Pielęgniarka postanowiła zastosować inną metodę. Chwyciła 
chłopca za rękę, zanurzyła ją w mleku, po czym przesunęła mokre 
palce po jego ustach.
   Dziecko najpierw pisnęło ze strachu, ale zaraz uspokoiło 
się i oblizało wargi. Panna Fellowes cofnęła się o krok.
   Chłopiec podszedł ostrożnie do spodka, nachylił się, 
rozejrzał uważnie dokoła, jakby w poszukiwaniu ukrytego wroga, 
po czym zbliżył twarz do naczynia i zaczął chłeptać jak kot. 
Nawet nie spróbował wziąć spodka w ręce.
   Przez twarz panny Fellowes musiał przemknąć wyraz 
głębokiego niesmaku, gdyż Deveney spojrzał na uczonego i 
zapytał:
   - Czy pielęgniarka już wie, doktorze?
   - O czym mam wiedzieć? - zareagowała natychmiast panna 
Fellowes.
   Deveney wyraźnie się zawahał.
   - Dalej, proszę jej powiedzieć - zachęcił go Hoskins z 
wciąż tym samym, pobłażliwym półuśmiechem.
   - Proszę przygotować się na coś zaskakującego - zwrócił się 
reporter do Edith - jest pani pierwszą współczesną kobietą, 
która ma okazję opiekować się małym neandertalczykiem.
   Skierowała na Hoskinsa miażdżące spojrzenie.
   - Mógł mnie pan uprzedzić, doktorze!
   - A po co? Cóż to za różnica?
   - Mówił pan o dziecku.
   - A czy to nie jest dziecko? Miała pani kiedyś kotka albo 
pieska? Czy bardziej przypominały człowieka niż ten chłopiec? 
A gdyby chodziło o małego szympansa, czy czułaby pani do niego 
odrazę? Jest pani pielęgniarką, panno Fellowes. Przez trzy lata 
pracowała pani na oddziale położniczym. Czy kiedykolwiek 
odmówiła pani zajęcia się kalekim dzieckiem?
   Edith poczuła, że inicjatywa wymyka się jej z rąk.
   - Mimo wszystko mógł mnie pan uprzedzić - powtórzyła ze 
znacznie mniejszym przekonaniem.
   - A wówczas pani odrzuciłaby moją propozycję? W takim 
razie, czy odrzuca ją pani teraz?
   Mierzył ją chłodnym spojrzeniem. Deveney przyglądał się 
jej z drugiego końca pomieszczenia i nawet mały 
neandertalczyk, który właśnie uporał się z mlekiem, podniósł 
głowę i popatrzył na nią żałośnie szeroko otwartymi oczami. 
Zaraz potem niespodziewanie wskazał na pusty spodeczek i wydał 
całą serię gardłowych, bez wątpienia artykułowanych odgłosów, 
przerywanych czymś w rodzaju mlaskania i kląskania językiem.
   - On mówi! - stwierdziła ze zdumieniem panna Fellowes.
   - Naturalnie - odparł Hoskins. - Homo neanderthalensis w 
gruncie rzeczy nie stanowi odrębnego gatunku, lecz jest 
podgatunkiem Homo sapiens. Dlaczego miałby nie mówić? 
Prawdopodobnie prosi o więcej mleka.
   Edith odruchowo sięgnęła po butelkę, lecz Hoskins szybkim 
ruchem złapał ją za rękę.
   - Zanim posuniemy się choćby o krok dalej, muszę wiedzieć 
jedno: zostaje pani, czy nie?
   Panna Fellowes wyszarpnęła rękę.
   - A co, nie dalibyście mu jeść, gdybym ja tego nie 
zrobiła? Zostaję - przynajmniej na razie.
   Ponownie napełniła spodek.
   - Teraz zostawimy panią sam na sam z chłopcem - powiedział 
doktor Hoskins. - Te drzwi stanowią jedyne połączenie między 
polem statycznym a normalną przestrzenią. Są strzeżone i 
zaopatrzone w specjalny zamek, który, ma się rozumieć, będzie 
rozpoznawał pani linie papilarne tak samo, jak rozpoznaje moje. 
Tam, z góry - ruchem głowy wskazał nie istniejący sufit - 
przez cały czas prowadzona jest obserwacja. W razie jakichś 
kłopotów zostanę niezwłocznie powiadomiony.
   - A więc będzie pan śledził każdy mój ruch - stwierdziła 
cierpko.
   - Nic podobnego - zaprotestował. - Zajmą się tym sterowane 
komputerowo urządzenia elektroniczne. A teraz, do rzeczy: 
dzisiaj zostanie pani z chłopcem, podobnie jak każdej 
następnej nocy, aż do odwołania. W dzień może pani 
wychodzić, kiedy uzna pani za stosowne, ale proszę zawczasu 
nas o tym zawiadamiać. Najlepiej, żeby przygotowała pani 
jakiś grafik albo coś w tym rodzaju.  
   Panna Fellowes rozejrzała się dokoła ze zdziwioną miną.
   - Ale po co to wszystko, doktorze? Czy chłopiec jest 
niebezpieczny?
   - Chodzi o energię, proszę pani. Nie wolno mu opuszczać 
tych pomieszczeń. Nigdy. Ani na chwilę. Nawet wtedy, gdyby od 
tego zależało jego życie... albo pani życie, panno 
Fellowes. Czy wyraziłem się wystarczająco jasno?
   Edith podniosła dumnie głowę.
   - Owszem, doktorze Hoskins. Jako pielęgniarka przywykłam 
do tego, że przede wszystkim muszę mieć na uwadze dobro 
pacjenta.
   - To dobrze. Proszę dać znać, gdyby pani czegoś 
potrzebowała.

   Panna Fellowes odwróciła się do chłopca. Obserwował ją 
uważnie, nie zwracając najmniejszej uwagi na mleko. 
Zademonstrowała mu, w jaki sposób należy podnieść spodek i 
zbliżyć go do ust; opierał się, ale nie krzyczał już, kiedy go 
dotknęła.
   Przez cały czas nie spuszczał z niej wzroku. Żeby go uspokoić, 
wyciągnęła powoli rękę i delikatnie pogłaskała go po głowie.
   - Teraz pokażę ci, jak należy zachowywać się w łazience - 
powiedziała. - Myślisz, że uda ci się tego nauczyć?
   Przemawiała najłagodniej jak potrafiła, zdając sobie 
doskonale sprawę, żę jej nie zrozumie, ale liczyła na to, że 
kojące brzmienie głosu odniesie zamierzony skutek.
   Chłopiec zagulgotał coś w odpowiedzi.
   - Mogę wziąć cię za rękę? - zapytała.
   Wyciągnęła swoją, a chłopiec popatrzył na nią nieufnie. 
Czekała cierpliwie, nie wykonując żadnego ruchu. Po chwili ręka 
chłopca zaczęła pełznąć w kierunku jej dłoni.
   - Bardzo dobrze - zachęciła go Edith.
   Kiedy ich palce dzieliła odległość dwóch centymetrów, 
odwaga opuściła chłopca i szybko cofnął rękę.
   - Następnym razem na pewno nam się uda - powiedziała 
spokojnie panna Fellowes. Poklepała materac łóżka. - Może byś 
tu usiadł?
   Powoli mijały godziny, a postępy nie były zachwycające. 
Nie udało jej się ani nauczyć go korzystania z toalety, ani 
zachęcić do położenia się na łóżku. Kiedy wreszcie zmorzyła go 
senność, położył się na podłodze, a następnie wturlał pod 
łóżko.
   Kiedy tam zajrzała, zobaczyła jego błyszczące oczy i 
usłyszała kilka szybkich mlaśnięć.
   - W porządku - powiedziała. - Śpij tam sobie, jeśli 
uważasz, że tam jesteś najbezpieczniejszy.
   Zamknęła za sobą drzwi sypialni i położyła się na kozetce 
w największym pokoju. Na jej stanowcze żądanie nad posłaniem 
rozpięto coś w rodzaju prowizorycznego baldachimu. Jeżeli ci 
głupi mężczyźni chcą, żebym zostawała tu na noc, muszą powiesić 
gdzieś lustro, postawić jakąś szafkę i przygotować oddzielną 
łazienkę, pomyślała.

   Nie mogła zasnąć, gdyż podświadomie nasłuchiwała, czy z 
sąsiedniego pokoju nie dobiegają jakieś odgłosy. Chyba nie uda 
mu się stamtąd wydostać? Co prawda, ściany były gładkie i bardzo 
wysokie, ale co będzie, jeśli okaże się, że chłopak umie 
wspinać się jak małpa? Cóż, Hoskins powiedział, że wszystkie 
pomieszczenia znajdują się pod stałą obserwacją.
   Nagle przyszła jej do głowy niepokojąca myśl: a jeżeli 
dzieciak jest niebezpieczny?
   Cóż za pomysł! Przecież Hoskins nie zostawiłby jej tutaj 
samej, gdyby... Spróbowała roześmiać się ze swoich obaw, ale 
nie bardzo jej to wyszło. Przecież on ma zaledwie trzy albo 
cztery lata! Jednak z drugiej strony nie udało jej się obciąć 
mu długich i ostrych niczym szpony paznokci. Gdyby zaskoczył ją 
we śnie...
   Zaczęła szybciej oddychać. Może to głupie, ale...
   Wytężyła słuch i tym razem rzeczywiście coś usłyszała. 
Chłopczyk płakał.
   Nie krzyczał ze strachu, nie wrzeszczał, tylko po cichutku 
płakał, tak jak potrafi płakać tylko bardzo samotne dziecko.
   Edith Fellowes po raz pierwszy poczuła bolesne ukłucie w 
sercu. Biedactwo!
   Oczywiście, że to tylko dziecko. Jakie znaczenie ma 
kształt jego głowy? Dziecko osierocone w taki sposób, w jaki 
nigdy do tej pory to się nie zdarzyło. Nie tylko straciło matkę 
i ojca, ale zostało jedynym żyjącym przedstawicielem swojego 
gatunku! Wyrwano je z czasu, w którym się urodziło, i 
przeniesiono do zupełnie obcego świata.
   Zrobiło jej się go okropnie żal, a jednocześnie poczuła 
wyrzuty sumienia z powodu swojej gruboskórności. Wstała z 
łóżka, obciągnęła ukradkiem koszulę nocną (jutro koniecznie 
muszę przynieść podomkę! - przemknęło jej przez głowę) i weszła 
do sąsiedniego pokoju.
   - Hej, chłopczyku! - szepnęła. - Chłopczyku!
   Miała zamiar sięgnąć pod łóżko, ale przypomniała sobie 
ostre zęby dziecka i zmieniła zamiar. Włączyła nocną lampkę, po 
czym odsunęła łóżko.
   Biedna istotka kuliła się pod ścianą z kolanami 
przyciśniętymi do piersi, spoglądając na nią załzawionymi, 
nieufnymi oczami. W przyćmionym świetle nie był nawet aż tak 
bardzo brzydki.
   - Biedactwo... - szepnęła. Pogładziła go po głowie
czując, jak najpierw napina wszystkie mięśnie, a potem 
stopniowo się odpręża. - Mogę cię jakoś pocieszyć?
   Usiadła obok niego na podłodze, a następnie zaczęła 
delikatnie głaskać go po policzku, karku i plecach, nucąc 
łagodną, spokojną melodię.
   Chłopiec podniósł głowę i wlepił wzrok w jej usta, 
jakby zastanawiając się, skąd biorą się te kojące odgłosy.
   Przysunęła się bliżej, zaczekała, aż położy jej głowę na 
ramieniu, potem zaś wsunęła drugie ramię pod skulone nogi i 
płynnym, łagodnym ruchem podniosła go z podłogi. Cały czas 
nucąc tę samą melodię kołysała go powoli, aż wreszcie 
szlochanie ucichło, a chłopiec zasnął.
   Bardzo ostrożnie, żeby go nie obudzić, przepchnęła łóżko z 
powrotem pod ścianę i położyła go na nim. Następnie przykryła 
dziecko kocem i przez chwilę przyglądała mu się w milczeniu. 
Pogrążone we śnie, wyglądało po prostu jak małe dziecko. To, że 
było takie brzydkie, nie miało żadnego znaczenia.
   Ruszyła na palcach w kierunku drzwi, ale nagle stanęła jak 
wryta. Co będzie, jeśli się obudzi?
   Wróciła, przez kilka sekund toczyła ze sobą beznadziejną 
walkę, po czym westchnęła i ułożyła się obok dziecka.
   Łóżko było na nią za małe. Leżała skulona w 
niewygodnej pozycji, czując się dość nieswojo bez baldachimu 
nad głową, ale potem chłopczyk wsunął swoją małą rączkę do jej 
dłoni i Edith nawet nie wiedziała, kiedy zapadła w sen.

   Obudziła się gwałtownie i niewiele brakowało, żeby zaczęła 
przeraźliwie krzyczeć, ale zdołała zapanować nad sobą, dzięki 
czemu wydała tylko zduszony jęk. Chłopiec wpatrywał się w nią 
szeroko otwartymi oczami. Trzeba było dłuższej chwili, żeby 
przypomniała sobie, skąd się tu wzięła; powoli i ostrożnie, 
by go nie przestraszyć, wyprostowała jedną nogę, opuściła ją na 
podłogę, a zaraz potem to samo uczyniła z drugą. Posłała groźne 
spojrzenie w górę, ku nie istniejącemu sufitowi, układając sobie 
w myśli krótką przemowę, jaką uraczy doktora Hoskinsa, kiedy 
spotka się z nim, by poinformować o tym, że odchodzi.
   Jednak w tej samej chwili chłopiec wyciągnął rękę, 
delikatnie dotknął palcami jej ust i coś powiedział.
   Odruchowo cofnęła się przed nim. Teraz, w blasku dnia, był 
wręcz przerażająco brzydki.
   Chłopiec ponownie przemówił, po czym dotknął swoich ust i 
wykonał gest, jakby coś z nich wyciągał. Panna Fellowes 
wreszcie domyśliła się, o co mu chodzi.
   - Chcesz, żebym ci zaśpiewała? - zapytała drżącym głosem.
   Nie odpowiedział, tylko nadal wpatrywał się w jej usta.
   Nieco fałszując ze zdenerwowania, zaczęła nucić tę samą 
melodię co minionego wieczoru, a wtedy chłopiec uśmiechnął 
się, począł kołysać się w przód i w tył, a z jego gardła 
wydobył się gulgoczący odgłos przypominający śmiech.
   Panna Fellowes westchnęła w duchu. Podobno za pomocą 
muzyki dawało się ujarzmić nawet najbardziej krwiożercze 
bestie, więc może...
   - Zaczekaj tutaj - powiedziała. - Ubiorę się, a potem 
przygotuję ci śniadanie. Wracam za minutę.
   Zwijała się jak w ukropie, cały czas pamiętając, że nad 
głową nie ma sufitu. Chłopiec siedział w łóżku. Za każdym 
razem, kiedy pojawiała się w jego polu widzenia, uśmiechała 
się do niego i machała ręką, aż za którymś razem on także 
jej pomachał. Była tym zachwycona.  
   - Lubisz płatki owsiane na mleku? - zapytała.
   Przygotowanie tej niewyszukanej potrawy nie trwało długo. 
Kiedy śniadanie było gotowe, Edith skinęła na chłopca. Trudno 
powiedzieć, czy zrozumiał ten gest, czy po prostu zwabił go 
zapach, ale zszedł z łóżka.
   Usiłowała nauczyć go posługiwania się łyżką, ale on tylko 
cofał się ze strachem. (Nie szkodzi, pomyślała. Mamy czas). 
Udało się jednak przekonać go, żeby wziął talerz w obie 
ręce i podniósł do ust. Choć część owsianki znalazła się na 
stoliku i podłodze, większość jednak trafiła tam, gdzie 
powinna.  
   Mleko tym razem nalała do szklanki. Chłopiec zapiszczał 
płaczliwie, kiedy przekonał się, że nie może sięgnąć językiem 
do środka. Wzięła go za rękę, ułożyła mu palce wokół szklanki i 
pomogła zbliżyć ją do ust. Zaowocowało to jeszcze 
większym nieporządkiem na stole i w okolicach, co na pannie
Fellowes nie zrobiło wrażenia, zwłaszcza że większość 
mleka znalazła drogę do żołądka.
   Ku jej zaskoczeniu i uldze okazało się, że z toaletą nie 
ma żadnych problemów. Tym razem chłopiec w lot pojął, czego się 
od niego oczekuje.
   - Grzeczny chłopiec - pochwaliła go, głaszcząc po 
głowie, on zaś uśmiechnął się do niej, sprawiając jej tym 
ogromną radość.
   Kiedy się śmieje, wcale tak źle nie wygląda, pomyślała. 
Naprawdę.
   Nieco później zjawili się panowie z prasy.
   Robili zdjęcia przez otwarte drzwi, a ona trzymała chłopca 
w ramionach. Przywarł do niej kurczowo, potem nawet 
zaczął płakać, ale dopiero po dziesięciu minutach pozwolono jej 
zanieść go do sąsiedniego pokoju.
   Kiedy ponownie wyszła z domku dla lalek (po raz pierwszy 
od osiemnastu godzin), szybko zamknęła za sobą drzwi i 
obrzuciła dziennikarzy nieprzychylnym spojrzeniem.  
   - Myślę, że wam wystarczy. Teraz długo nie będzie mógł się 
uspokoić. Idźcie już, proszę.
   - Jasne, jasne - odparł reporter z "Times-Heralda". - Czy to 
naprawdę neandertalczyk, czy tylko jakaś sztuczka?
   - Zapewniam pana, że nie ma mowy o żadnej sztuczce - 
rozległ się za plecami dziennikarzy głos Hoskinsa. - Dziecko 
jest autentycznym przedstawicielem gatunku Homo 
Neanderthalensis.
   - Czy to chłopiec, czy dziewczynka?
   - Chłopiec - odparła lakonicznie panna Fellowes.
   - Chłopiec-małpa - poprawił ją przedstawiciel "News". - 
Widzieliśmy chłopca-małpę. Jak on się zachowuje, siostro?
   - Dokładnie tak samo jak każdy mały chłopiec! - parsknęła 
pielęgniarka. - I nie ma nic wspólnego z małpą! Nazywa się... 
Timothy, Timmie, i zachowuje się zupełnie normalnie.
   Powiedziała "Timothy", gdyż akurat to imię przyszło jej 
pierwsze na myśl.
   - Timmie małpiszonek... - mruknął dziennikarz z "News" i 
świat poznał chłopca właśnie pod tym imieniem-przezwiskiem.
   - Doktorze, co zamierza pan z nim zrobić? - zapytał 
Hoskinsa wysłannik "Globe".
   Uczony wzruszył ramionami.
   - Założony cel osiągnąłem już w chwili, kiedy udało mi się 
go tutaj sprowadzić. Przypuszczam jednak, że antropolodzy i 
lekarze będą nim bardzo zainteresowani. Bądź co bądź, mamy do 
czynienia z istotą, którą tylko drobny krok dzieli od 
człowieczeństwa. Dzięki niemu moglibyśmy dowiedzieć się sporo o 
nas samych oraz o naszym pochodzeniu.
   - Jak długo będziecie go trzymać?
   - Dopóki będzie trzeba. Myślę, że dość długo.
   - Czy można wyprowadzić go na zewnątrz, żeby zrobić z nim 
program na żywo? - zainteresował się przedstawiciel "News".
   - Przykro mi, ale dziecko nie może opuszczać pola 
statycznego.
   - Co to właściwie jest pole statyczne?
   - Ach... - Przez twarz Hoskinsa przemknął jeden z jego 
przelotnych uśmiechów. - Musiałbym to bardzo długo 
wyjaśniać, panowie. W polu statycznym czas nie istnieje - to 
znaczy, taki czas, z jakim wszyscy mamy na co dzień do 
czynienia. Te pomieszczenia znajdują się we wnętrzu 
niewidocznego bąbla, który nie należy do naszego wszechświata. 
Tylko dzięki temu udało się wyrwać dziecko z przeszłości.
   - Zaraz, chwileczkę! - zaprotestował reporter "News". - Co 
pan nam tu wciska? Przecież siostra wchodzi i wychodzi, kiedy 
zechce!
   - Podobnie mógłby zrobić każdy z was - odparł Hoskins. - 
Poruszalibyście się wówczas równolegle do linii pola czasowego, 
dzięki czemu różnica natężenia energii byłaby minimalna. Jednak 
dziecko zostało wyrwane z odległej przeszłości i przemieszczało 
się w poprzek tych linii, nabierając ogromnego 
potencjału czasowego. Gdyby teraz nagle wkroczyło do naszego 
wszechświata, zwróciłoby całą tę energię, co doprowadziłoby 
prawdopodobnie do zniszczenia sieci energetycznej nie tylko w 
tym budynku, ale w całym Waszyngtonie. Nawet trawę i ziemię, 
która przybyła razem z nim, musimy przechowywać w specjalnych 
warunkach i pozbywać się ich stopniowo, z zachowaniem ogromnych 
środków ostrożności.
   Dziennikarze pilnie notowali wyjaśnienia Hoskinsa. Nie 
rozumieli z nich ani słowa i wiedzieli, że tak samo będzie z 
czytelnikami, ale wszystko brzmiało bardzo naukowo, a to 
było najważniejsze.  
   - Czy dziś wieczorem weźmie pan udział w transmitowanej na 
żywo konferencji prasowej? - zapytał wysłannik "Times-Heralda".
   - Przypuszczam, że tak - odparł Hoskins i 
usatysfakcjonowani dziennikarze ruszyli w kierunku wyjścia.
   Panna Fellowes odprowadziła ich zatroskanym spojrzeniem. Z 
wyjaśnień Hoskinsa zrozumiała równie mało co oni, ale jedno 
nie ulegało dla niej wątpliwości: Timmie musiał pozostać 
więźniem bynajmniej nie ze względu na kaprys doktora. Nigdy nie 
będzie mógł wyjść poza pole statyczne.
   Biedne dziecko.

   Panna Fellowes nie obejrzała konferencji prasowej doktora 
Hoskinsa, mimo że audycja była transmitowana do każdego zakątka 
kuli ziemskiej, a nawet na Księżyc. Żadne fale nie mogły 
przedostać się przez niewidzialną granicę do trzypokojowego 
apartamentu, w którym mieszkała z chłopcem.
   Jednak nazajutrz z samego rana uczony pojawił się 
osobiście, zadowolony i rozpromieniony.
   - Jak poszła konferencja? - zapytała panna Fellowes.
   - Znakomicie. A jak miewa się... Timmie?
   - Całkiem nieźle - odparła, zadowolona, że użył imienia, 
które nadała chłopcu. - Chodź tu, Timmie! Ten miły pan nie 
zrobi ci krzywdy.
   Jednak Timmie pozostał w drugim pokoju. Tylko od czasu do 
czasu zza futryny wychylał się kosmyk jego zmierzwionych włosów 
i spoglądające badawczo oko.
   - Szczerze mówiąc, przystosowuje się w zdumiewającym 
tempie - dodała pielęgniarka. - Jest bardzo inteligentny.
   - Dziwi to panią?
   Zawahała się przez chwilę.
   - Chyba tak. Początkowo uważałam go za małpoluda albo coś 
w tym rodzaju.
   - Cóż, małpolud czy nie małpolud, ogromnie nam się 
przysłużył. Dzięki niemu trafiliśmy na pierwsze strony gazet. 
Udało nam się, panno Fellowes. Udało nam się!
   Był tak szczęśliwy, że musiał podzielić się z kimś swoją 
radością, nawet jeśli tym kimś miałaby być zwykła pielęgniarka.
   - Doprawdy? - mruknęła wiedząc, że nie oczekuje od niej 
nic więcej.
   - Przez dziesięć lat pracowaliśmy jak szaleni, zdobywając 
pieniądze wszędzie, gdzie tylko się dało - ciagnął z rękami 
wbitymi głęboko w kieszenie. - Postawiliśmy wszystko na jedną 
kartę. Proszę mi wierzyć, wiem, o czym mówię. Ten projekt 
pochłonął wszystkie fundusze, jakie udało nam się wybłagać, 
pożyczyć albo ukraść. Tak, niektóre ukradliśmy, bo były 
przeznaczone na inne badania, a my wykorzystaliśmy je bez 
pozwolenia. Gdyby eksperyment się nie powiódł, byłbym 
skończony.  
   - Czy właśnie dlatego nie ma sufitów? - zapytała panna 
Fellowes.
   Hoskins z trudem otrząsnął się z zamyślenia.
   - Proszę?
   - Czy zabrakło pieniędzy na sufity?
   - Ach... Owszem, ale to nie był jedyny powód. W gruncie 
rzeczy nie mieliśmy pewności, jak będzie się zachowywał nasz 
neandertalczyk. Istniała możliwość, iż okaże się tak 
niebezpieczny, że trzeba będzie trzymać go z dala od ludzi jak 
zwierzę w klatce.
   - Ale teraz, kiedy wiadomo już, że tak nie jest, chyba 
można położyć sufity?
   - Oczywiście. Nie musimy oszczędzać, bo wszyscy sami 
wciskają nam pieniądze. Czyż to nie wspaniałe, panno Fellowes?
   Obdarzył ją szerokim uśmiechem, po czym odwrócił się i 
odszedł. Był tak szczęśliwy, że nawet jego plecy wydawały 
się uśmiechać.  
   To nawet całkiem miły człowiek, pomyślała. Przez chwilę 
zastanawiała się, czy jest żonaty, ale zaraz potem skarciła 
się w duchu za niemądre myśli.  

   Wraz z każdym mijającym miesiącem panna Fellowes czuła, że 
coraz bardziej staje się integralną częścią firmy "Pole 
Statyczne". Otrzymała własny gabinet z niewielką tabliczką z 
nazwiskiem na drzwiach, w pobliżu domku dla lalek, jak w 
dalszym ciągu nazywała kwaterę chłopca. Dostała też sporą 
podwyżkę. Nad domkiem dla lalek pojawił się sufit, jego 
wyposażenie zaś wyraźnie się wzbogaciło. Urządzono drugą 
łazienkę, mimo że Edith dysponowała teraz także własnym 
mieszkaniem na terenie Instytutu i często wracała tam na noc. 
Łączność między mieszkaniem a domkiem zapewniał interkom, 
którym Timmie bardzo szybko nauczył się posługiwać.
   Panna Fellowes z kolei szybko przyzwyczajała się do 
dziecka. Po jakimś czasie przestała nawet zauważać jego 
brzydotę. Pewnego dnia przyłapała się na tym, że obserwując na 
ulicy zwyczajne dziecko dziwi się, czemu ma takie wypukłe czoło 
i wystającą brodę.
   Przywykła także - i to chyba było najprzyjemniejsze ze 
wszystkiego - do odwiedzin doktora Hoskinsa. Nie ulegało 
wątpliwości, że uczony traktuje je jako okazję do oderwania 
się choć na chwilę od licznych obowiązków oraz że w 
szczególny sposób interesuje się losem dziecka, które 
pomogło mu osiągnąć tak wysoką pozycję.  
   (Udało jej się sporo o nim dowiedzieć. Wynalazł metodę 
analizowania odbić strumienia mezonowego przenikającego w 
przeszłość; wynalazł metodę tworzenia pola statycznego; jego 
chłód był tylko próbą ukrycia życzliwej ludziom natury; tak, 
był żonaty). 
   Nie mogła natomiast przyzwyczaić się do tego, że sama 
uczestniczy w eksperymencie naukowym. Czuła się osobiście 
zaangażowana do tego stopnia, że często ostro sprzeciwiała 
się lekarzom.  
   Pewnego razu Hoskins zastał ją tak rozwścieczoną, jak 
nigdy do tej pory. Nie mieli prawa! I co z tego, że jest 
neandertalczykiem? Ale nie zwierzęciem!  
   Ogarnięta furią wpatrywała się w otwarte drzwi, przez 
które wyszli. Chłopiec pochlipywał cichutko. Dopiero po 
dłuższej chwili zauważyła stojącego przed drzwiami Hoskinsa. 
   - Mogę wejść? - zapytał.
   Skinęła głową, po czym pospieszyła do chłopca, który 
natychmiast przywarł do niej kurczowo, obejmując jej nogę 
rękami i cienkimi, pałąkowato wygiętymi nóżkami.
   - Nie wydaje się zbyt szczęśliwy - zauważył poważnie 
Hoskins.
   - Wcale mu się nie dziwię - odparła panna Fellowes. - 
Codziennie pobierają mu krew i męczą różnymi badaniami, a w 
dodatku trzymają na diecie, którą ja wahałabym się przepisać 
nawet psu.
   - Chyba zdaje sobie pani sprawę, że nie mogliby 
przeprowadzić tych badań na ludziach.
   - Nie powinni też przeprowadzać ich na chłopcu, doktorze. 
Sam mi pan powiedział, że to dzięki niemu odniósł pan tak 
wielki sukces. Jeżeli czuje pan jakąkolwiek wdzięczność, 
musi pan sprawić, żeby zostawili go w spokoju przynajmniej 
do czasu, kiedy trochę dorośnie i zacznie więcej rozumieć. 
Po każdym seansie ma kłopoty z zaśnięciem, a kiedy już 
zaśnie, krzyczy przez sen, bo dręczą go koszmary. Ostrzegam 
pana, że więcej ich tu nie wpuszczę!  
   Dopiero teraz uświadomiła sobie, że już nie mówi, tylko 
krzyczy. Z trudem zapanowała nad wzburzeniem i obniżyła głos.
   - Wiem, że to neandertalczyk, ale wiem też, że nie
powinniśmy traktować ich lekceważąco. Sporo o nich 
czytałam.  Stworzyli własną kulturę. Zawdzięczamy im wiele 
wynalazków, z których korzystamy do tej pory: na przykład 
koło i różne techniki obróbki kamienia. To oni udomowili 
zwierzęta. Stworzyli nawet zalążek kultury. Grzebali swoich 
zmarłych wraz z dobytkiem, z czego wynika, że wierzyli w 
życie pozagrobowe. Należy przypuszczać, że to właśnie oni 
stworzyli pierwszą religię. Czy w związku z tym dziecku nie 
należy się odrobina ludzkiego szacunku?  
   Delikatnie poklepała chłopca i zaprowadziła go do jego 
pokoju. Kiedy otworzyła drzwi, Hoskins nie mógł powstrzymać 
uśmiechu na widok mnóstwa zabawek.
   - To wszystko, co ten biedak posiada - powiedziała panna 
Fellowes takim tonem, jakby próbowała się usprawiedliwić. - 
Zasłużył sobie na te zabawki, pozwalając się codziennie 
dręczyć.
   - Nie mam nic przeciwko temu - zapewnił ją pośpiesznie 
uczony. - Pomyślałem sobie tylko, jak bardzo zmieniła się pani 
od tego pierwszego dnia, kiedy mało nie rozszarpała mnie pani 
za to, że kazałem jej zajmować się neandertalczykiem.
   - Przypuszczam, że wtedy... - zaczęła panna Fellowes, ale 
urwała w pół zdania.
   Hoskins szybko zmienił temat.
   - Jak pani myśli, ile on może mieć lat?
   - Trudno powiedzieć, bo przecież nie wiemy, w jakim tempie 
rozwijali się neandertalczycy. Sądząc po wzroście, dałabym mu 
jakieś trzy lata, ale oni byli z natury drobniejszej budowy, a 
on w dodatku chyba nie rośnie, bo dają mu jakieś paskudztwa. Z 
kolei, jeżeli wziąć pod uwagę, jak szybko uczy się 
mówić... Powiedziałabym, że ma dobrze ponad cztery lata.
   - Naprawdę? W raportach nie znalazłem ani słowa na temat 
nauki mówienia.
   - Bo on rozmawia tylko ze mną. Potwornie boi się innych 
ludzi i właściwie trudno mu się dziwić. Potrafi jednak 
poprosić o coś do jedzenia, dać wyraz swoim potrzebom, a przede 
wszystkim rozumie wszystko, co się mówi do niego. - Przez cały 
czas obserwowała uważnie doktora, zastanawiając się, jak 
przyjmie to, co za chwilę usłyszy. - Niestety, jego rozwój w 
niedługim czasie może ulec zahamowaniu.
   - Dlaczego?
   - Każde dziecko potrzebuje bodźców, on zaś żyje w 
odosobnieniu. Robię, co mogę, ale przecież nie przebywam z nim 
przez cały czas, a poza tym i tak nie dałabym rady. On 
potrzebuje rówieśnika, z którym mógłby się bawić.
   Hoskins powoli skinął głową.
   - A tymczasem jest sam  jak palec. Biedny dzieciak.
   Panna Fellowes natychmiast poczuła przypływ sympatii do 
doktora.
   - Pan też go lubi, prawda?
   Miło było wiedzieć, że ktoś myśli podobnie jak ona.
   - Naturalnie - odparł uczony. 
   Edith dostrzegła w jego oczach ogromne znużenie. 
Natychmiast powiedziała z autentyczną troską w głosie:
   - Wygląda pan na bardzo zmęczonego, doktorze Hoskins.
   - Naprawdę? Cóż, w takim razie będę musiał dołożyć starań, 
żeby nie dało się tego tak łatwo zauważyć.
   - Przypuszczam, że to z powodu mnóstwa zajęć, jakie wiążą 
się z zarządzaniem firmą?
   - Słusznie pani przypuszcza. Jestem ogromnie zajęty, ale 
za to mamy znakomite wyniki. Widziała pani najnowsze wskaźniki?
   - Niestety, nie... Broń Boże, nie dlatego, żeby mnie to nie 
interesowało, ale ja też byłam ostatnio bardzo zajęta.
   - Ale teraz pani nie jest - powiedział niespodziewanie dla 
samego siebie. - Przyjdę po panią jutro o jedenastej i 
osobiście oprowadzę po całym terenie. Co pani na to?
   Obdarzyła go uśmiechem.
   - Z przyjemnością.
   On także się uśmiechnął, skinął głową i wyszedł.
   Przez resztę dnia panna Fellowes cichutko nuciła wesołe 
melodie. Wiedziała, że nie powinna tak myśleć - cóż to za 
głupota! - ale czuła się prawie tak, jakby umówiła się na 
randkę.

   Doktor Hoskins, uśmiechnięty i szarmancki, zjawił się 
punktualnie co do minuty. Panna Fellowes zamiast białego 
fartucha założyła sukienkę - niezwykle skromną, ma się 
rozumieć - ale, prawdę mówiąc, już od wielu lat nie czuła się 
tak kobieco.
   Powiedział jej, że pięknie wygląda, a ona podziękowała za 
komplement. Znakomity wstęp, przemknęło jej przez głowę. A 
zaraz potem: jeśli wstęp, to do czego?
   Odegnała od siebie te myśli i poszła pożegnać się z 
chłopcem oraz obiecać mu, że niedługo do niego wróci. 
   Hoskins zaprowadził ją do nowego skrzydła budynku, gdzie 
nigdy do tej pory nie była. Wciąż jeszcze czuć tam było zapach 
świeżości, a dobiegające z oddali odgłosy świadczyły o tym, że 
rozbudowa trwa w dalszym ciągu.
   - Oto nasze najcenniejsze okazy, przedstawiciele świata 
zwierzęcego - powiedział uczony.
   Rozległą przestrzeń podzielono na mnóstwo małych 
pomieszczeń, w każdym działało inne pole statyczne. 
Zajrzała przez szybę do jednego z nich. W pierwszej chwili 
pomyślała, że widzi jakiegoś pokrytego łuskami, ogoniastego 
kurczaka. Biegał na dwóch cienkich nogach, miał delikatną 
ptasią głowę zwieńczoną kościaną naroślą przypominającą nieco 
grzebień koguta i bez przerwy rozglądał się na wszystkie 
strony, to zaciskając, to znów prostując palce, którymi były 
zakończone krótkie przednie kończyny.
   - To nasz dinozaur - poinformował ją Hoskins. - Mamy go 
już od kilku miesięcy.
   - Dinozaur?
   - A co, spodziewała się pani czegoś większego?
   Uśmiechnęła się.
   - Raczej tak, chociaż oczywiście wiem, że zdarzały się też 
małe.
   - I właśnie na takim nam zależało, proszę mi wierzyć. 
Zwykle kręci się dokoła niego mnóstwo specjalistów, ale teraz 
chyba mają wolne. Dokonali już kilku interesujących odkryć. 
Między innymi okazało się, że wcale nie jest zupełnie 
zmiennocieplny, gdyż dysponuje prymitywnym sposobem 
utrzymywania temperatury ciała na wyższym poziomie niż 
temperatura otoczenia. Niestety, to samiec. Przez cały czas 
staramy się zdobyć samicę tego samego gatunku, ale jak na razie 
bez powodzenia.
   - A po co wam samica?
   Hoskins zmierzył ją szybkim spojrzeniem.
   - Żebyśmy mogli uzyskać zapłodnione jaja, a być może nawet 
wyhodować młode dinozaury.
   - Tak, oczywiście...
   Przeszli do działu trylobitów.
   - To profesor Dwayne z Uniwersytetu Waszyngtońskiego. Jest 
chemikiem nuklearnym. O ile sobie przypominam, zajmuje się 
mierzeniem zawartości poszczególnych izotopów tlenu w wodzie.
   - Po co?
   - Woda, którą pani widzi, liczy sobie co najmniej pół 
miliarda lat. Dzięki tej metodzie można ustalić temperaturę, 
jaką miał wówczas ocean. Profesor nie zwraca najmniejszej uwagi 
na trylobity, natomiast pozostali badają je prawie bez przerwy. 
Mają sporo szczęścia, bo potrzebują do tego tylko skalpeli i 
mikroskopów, natomiast Dwayne za każdym razem musi od nowa 
montować spektrograf.
   - Dlaczego? Czy nie mógłby...
   - Nie. On także nie może niczego wynosić z tego 
pomieszczenia.
   Edith dostrzegła wiele okazów prehistorycznych roślin i 
skał. Nad każdym pochylał się jakiś uczony. Pomieszczenie 
przypominało trochę muzeum, ale takie muzeum, które nagle 
ożyło, by pełnić funkcję kipiącego życiem ośrodka naukowego.
   - Czy pan musi to wszystko nadzorować, doktorze?
   - Tylko pośrednio, panno Fellowes. Dzięki Bogu mam 
podwładnych. Mnie osobiście interesuje wyłącznie teoria
związana z tym zagadnieniem: natura czasu, sposoby
mezonowej detekcji intertemporalnej i tak dalej. Wszystko, co 
pani widzi, oddałbym bez wahania za metodę wykrywania obiektów 
położonych w odległości mniejszej niż dziesięć tysięcy lat od 
nas. Gdyby udało nam się przeniknąć w czasy historyczne...
   Przerwał, gdyż przy jednym z położonych nieco dalej 
pomieszczeń wybuchło jakieś zamieszanie. Dobiegał stamtąd czyjś 
piskliwy, podniesiony głos. Hoskins zmarszczył brwi.
   - Przepraszam na chwilę - powiedział, po czym ruszył w 
tamtą stronę. Panna Fellowes prawie biegła, żeby dotrzymać 
mu kroku.  
   - Naprawdę nie jest pan w stanie zrozumieć, że już tylko 
krok dzieli mnie od zakończenia bardzo ważnego eksperymentu? - 
pytał podniesionym głosem czerwony na twarzy mężczyzna o 
rzadkiej siwej bródce.
   Technik w kombinezonie z monogramem PS na piersi (Pole 
Statyczne), odwrócił się w kierunku nadchodzącego Hoskinsa.
   - Doktorze, na samym początku ustaliliśmy z profesorem 
Ademewskim, że okaz będzie mógł zostać tu najwyżej dwa 
tygodnie...
   - Skąd miałem wtedy wiedzieć, ile czasu będę potrzebował 
na badania? - przerwał mu Ademewski. - Przecież nie jestem 
jasnowidzem!
   - Ale chyba rozumie pan, profesorze, że dysponujemy 
ograniczoną przestrzenią, w związku z czym musimy dokonywać 
okresowej wymiany okazów - odparł Hoskins. - Ten kawałek 
chalkopirytu musi wrócić tam, skąd przybył.
   - W takim razie, dlaczego nie mogę go zabrać, żeby 
spokojnie dokończyć badania?
   - Dobrze wie pan, dlaczego.
   - Taki mały kawałek chalkopirytu! Wątpię, żeby ważył 
więcej niż pięć kilogramów.
   - Nie możemy sobie pozwolić na stratę energii! - odburknął 
Hoskins. - A pan doskonale zdaje sobie z tego sprawę.
   - Chodzi o to, doktorze Hoskins, że on próbował przemycić 
ten kamień i niewiele brakowało, a zlikwidowałbym pole 
statyczne wtedy, kiedy on był w środku - powiedział technik.
   Zapadła głęboka cisza. Hoskins ponownie spojrzał na 
siwobrodego uczonego.
   - Czy to prawda, profesorze? - zapytał oficjalnym tonem.
   Ademewski odchrząknął z zakłopotaniem.
   - Nie widziałem nic złego w tym, że...
   Hoskins nie czekał na ciąg dalszy, tylko wyciagnął rękę i 
szarpnął za uchwyt wystający ze ściany pomieszczenia, w którym 
leżał okaz będacy przedmiotem sporu. Panna Fellowes właśnie 
spoglądała przez szybę na niepozorny kamień, kiedy nagle przez 
jego chropawą powierzchnię przebiegło lekkie drżenie i kamień 
zniknął. Pokoik był pusty.
   - Profesorze, od tej pory ma pan całkowity zakaz wstępu na 
teren Instytutu - powiedział Hoskins. 
   - Zaraz, chwileczkę...
   - Bardzo mi przykro. Naruszył pan jeden z naszych 
najważniejszych przepisów.
   - Odwołam się do Międzynarodowego Stowarzyszenia...
   - Proszę się odwoływać, do kogo pan zechce. Przekona się 
pan, że w tych sprawach nie uginam się pod żadnym naciskiem.
   Odwrócił się plecami do protestującego rozpaczliwie 
profesora. Kiedy spojrzał na pannę Fellowes, był jeszcze 
blady z gniewu.  
   - Czy zechciałaby pani towarzyszyć mi podczas lunchu?

   Zaprowadził ją do części kafeterii wydzielonej dla 
pracowników administracji. Ze swobodą odpowiadał na 
pozdrowienia i przedstawiał pannę Fellowes, mimo że ona czuła 
się bardzo nieswojo.
   Co oni sobie o mnie pomyślą? - zastanawiała się 
rozpaczliwie i ze wszystkich sił starała się sprawiać wrażenie, 
że jest tu służbowo.
   - Często ma pan takie kłopoty, doktorze? - zapytała. 
   Wzięła widelec do ręki i zaczęła jeść.
   - Nie - odparł bez wahania. - Coś takiego zdarzyło się po 
raz pierwszy. Naturalnie bez przerwy muszę przypominać ludziom, 
żeby nie wynosili niczego poza pole, ale do tej pory nikt nie 
próbował tego robić.
   - Pamiętam, że kiedyś mówił pan coś o ogromnej ilości 
energii, jaką by to kosztowało.
   - Zgadza się. Rzecz jasna, musieliśmy liczyć się z takim 
ryzykiem. Zawsze może zdarzyć się jakiś nieprzewidziany 
wypadek i dlatego przygotowaliśmy zapasowe źródła energii, 
które uruchomią się automatycznie natychmiast, jak tylko 
cokolwiek przekroczy granicę pola statycznego.  Chcemy 
jednak uniknąć sytuacji, kiedy w ciągu pół sekundy zostanie 
unicestwiony zapas energii, który wystarczyłby nam na pół 
roku, bo wiązałoby się to z ogromnymi kosztami i 
opóźnieniami w realizacji naszych programów badawczych. Poza 
tym, proszę sobie wyobrazić, co by się stało, gdyby technik 
wyłączył pole wówczas, kiedy wewnątrz znajdował się profesor 
Ademewski!  
   - Właśnie, co by się wtedy stało?
   - Przeprowadzaliśmy już takie eksperymenty z obiektami 
nieożywionymi oraz myszami - i jedne, i drugie znikały bez 
śladu. Przypuszczalnie przeniosły się w przeszłość, 
pociagnięte, że tak powiem, przez przedmiot, który wracał do 
swojego czasu. Ze względu na to zjawisko wszystko, co znajduje 
się w polu, a ma pozostać w naszym czasie, musi być specjalnie 
zakotwiczone, co bardzo komplikuje procedurę. Profesor jednak 
nie byłby zakotwiczony, w związku z czym znalazłby się w 
pliocenie, dokładnie dwa tygodnie od chwili, kiedy zabraliśmy 
stamtąd próbkę skały.
   - To okropne!
   - Skoro okazał się takim głupcem, to dostałby tylko to, 
na co sobie zasłużył.  Proszę jednak pomysleć, jakie 
wrażenie na opinii publicznej wywarłaby ta wiadomość! 
Natychmiast wstrzymano by nam fundusze, o, tak!  
   Pstryknął palcami i z ponurą miną zaczął grzebać widelcem 
w talerzu.
   - A nie mógłby pan ściągnąć go z powrotem? - zapytała 
Edith. - W ten sam sposób, w jaki za pierwszym razem sprowadził 
pan próbkę skały?
   - Nie, ponieważ zaraz po tym, jak obiekt trafia z 
powrotem na swoje miejsce, urządzenie ulega samoczynnemu 
rozkalibrowaniu - chyba że ktoś wcześniej zablokowałby 
celownik, a nic takiego przecież nie miało miejsca. Nigdy 
tego nie robimy. Po to, żeby odnaleźć profesora, trzeba by 
powtórnie ustawić te same koordynaty, a to jest mniej więcej 
tak samołatwe jak próba złowienia w oceanie jednej, 
upatrzonej ryby. Mój Boże, kiedy pomyślę o tych wszystkich 
zabezpieczeniach, jakich nie żałowaliśmy, żeby uchronić się 
przed podobnymi wypadkami... Każde pole ma własny wyłącznik, 
który można uruchomić pociągnięciem za uchwyt umieszczony  
poza jego obszarem. Szarpnięcie musi być dość silne, dzięki 
czemu prawie nie istnieje możliwość, żeby ktoś zrobił to 
przypadkiem.  
   - Czy takie przekładanie rzeczy w czasie nie zmienia 
biegu historii?
   Uczony wzruszył ramionami.
   - Teoretycznie - tak, praktycznie - nie. Z pola 
statycznego przenikają do teraźniejszości cząsteczki powietrza, 
bakterie i kurz. Około 10 procent energii, którą zużywamy, 
idzie na wyrównywanie właśnie takich mikrostrat. Poruszanie 
dużych przedmiotów powoduje oczywiście pewne zmiany, ale ich 
efekty są krótkotrwałe. Weźmy na przykład ten kamień z 
pliocenu: nie było go tam przez dwa tygodnie, w związku z czym 
być może zginął jakiś owad, który znalazłby pod nim 
schronienie. Śmierć owada może wywołać cały łańcuch innych 
wydarzeń, ale nasze obliczenia wskazują, że ich wpływ
szybko zanika, aż wreszcie wszystko wraca do normalnego 
stanu.
   - Czyli rzeczywistość leczy swoje rany?
   - Można tak powiedzieć. Naturalnie, zniknięcie człowieka 
albo pojawienie się dodatkowego spowoduje znacznie większą 
szkodę. Jeżeli jest to zwyczajny człowiek, rzeczywistość 
poradzi sobie nawet z takim uszkodzeniem. Codziennie 
dostajemy dziesiątki listów od ludzi, którzy proszą nas, 
żebyśmy sprowadzili z przeszłości Abrahama Lincolna, 
Mahometa albo Lenina. Tego, rzecz jasna, nie można zrobić. 
Nawet jeśli założymy, że uda nam się ich odnaleźć, to 
zmiany, jakie byśmy spowodowali, byłyby za duże, żeby 
zupełnie zniknąć.  
   - A Timmie?
   - Och, z nim nie ma żadnego problemu. Rzeczywistość da 
sobie radę, tylko że... - Umilkł na chwilę i zerknął spod oka 
na pannę Fellowes, po czym szybko zmienił temat. - Nieważne. 
Wczoraj wspominała pani, że chłopcu przydałoby się towarzystwo?
   - Tak. - Edith uśmiechnęła się z zadowoleniem. - Wydawało 
mi się, że nie zwrócił pan na to uwagi.
   - Oczywiście, że zwróciłem. Ja też bardzo lubię tego 
dzieciaka i między innymi dlatego chciałem wyjaśnić pani kilka 
spraw. Teraz, kiedy już to zrobiłem, chyba zdaje sobie pani 
sprawę, dlaczego nie możemy sprowadzić mu kolegi?
   - A nie możecie?...
   Po dobrym nastroju panny Fellowes nie pozostało nawet 
wspomnienie.
   - Przecież tłumaczyłem pani: musielibyśmy mieć ogromne, 
wręcz nieprawdopodobne szczęście, żeby znaleźć jeszcze jednego 
neandertalczyka w jego wieku, a nawet gdyby nam się to udało, 
to i tak nie podjęlibyśmy ryzyka, jakie wiąże się z obecnością 
dwóch przeniesionych z przeszłości istot ludzkich w jednym polu 
statycznym.
   Panna Fellowes energicznym ruchem odłożyła widelec.
   - Doktorze Hoskins, pan mnie nie zrozumiał. Nie chcę 
prosić pana o to, żeby sprowadził pan jeszcze jednego 
neandertalczyka. Wiem, że to niemozliwe. Nie widzę natomiast 
nic niemożliwego w tym, żeby przyprowadzić tu jakieś 
dziecko.
   Hoskins wytrzeszczył na nią oczy.
   - Ludzkie dziecko?
   - Po prostu dziecko - odparła Edith lodowatym 
tonem. - Timmie też jest człowiekiem.
   - Nigdy w życiu nie odważyłbym się na coś takiego!
   - Dlaczego? Czy to zły pomysł? Wyciągnął pan to dziecko z 
czasu, w którym żyło, i uczynił pan z niego więźnia. Czy nie 
powinien mu pan tego jakoś wynagrodzić? Jeśli na tym świecie 
żyje ktoś, kto pod każdym względem, z wyjątkiem biologicznego, 
jest ojcem tego chłopca, to tym kimś jest właśnie pan, doktorze 
Hoskins! 
   Hoskins wstał od stolika.
   - Jego ojcem? Panno Fellowes, jeśli nie ma pani nic 
przeciwko temu, to pozwoli pani, że ją odprowadzę.

   Minęło sporo czasu, zanim ponownie go zobaczyła, jeśli 
nie liczyć kilku razy, gdy mignął jej w korytarzu. 
Chwilami było jej przykro z tego powodu, ale kiedy indziej, 
gdy Timmie przytulał się do niej mocniej niż zwykle albo gdy 
godzinami stał w milczeniu z nosem przyklejonym do szyby, 
ogarniała ją wściekłość. Co za głupiec! - myślała wtedy.  
   Z każdym dniem chłopiec mówił coraz więcej i lepiej, choć 
nie mógł pozbyć się pewnych wad artykulacyjnych. Kiedy był 
podekscytowany, zdarzało mu się wracać do mlaskania i 
popiskiwania, ale takie przypadki zdarzały się coraz 
rzadziej. Z pewnością szybko zapominał już o tym, co było 
przed jego zjawieniem się w polu statycznym. Wspomnienia 
powracały tylko we snach.  
   W miarę jak dorastał, lekarze tracili nim 
zainteresowanie, coraz wiekszą ciekawość przejawiali natomiast 
psychologowie. Edith odnosiła czasem wrażenie, że tych nowych 
intruzów nie lubi jeszcze bardziej niż poprzednich. Zniknęły 
zastrzyki, kroplówki i specjalna dieta, pojawiły się natomiast 
przeszkody, które Timmie musiał pokonać, aby dostać się do 
jedzenia i picia. Podnosił zapadki, przesuwał pręty, pociągał 
za sznurki. Kiedy popełniał błąd, otrzymywał słabe uderzenie 
prądem elektrycznym i wybuchał płaczem. 
   Nie chciała zwracać się do Hoskinsa, gdyż za każdym razem, 
kiedy o nim pomyślała, widziała wyraz jego twarzy, kiedy zerwał 
się od stolika w kafeterii. Cóż za głupi człowiek! - myślała, 
czując, że ma dziwnie wilgotne oczy.
   A potem, pewnego dnia, niespodziewanie usłyszała jego 
głos.
   - Panno Fellowes!
   Z lodowatą miną wyszła z domku dla lalek i chciała już 
przygładzić fartuch, kiedy nagle dostrzegła ze zdziwieniem 
szczupłą, niezbyt wysoką kobietę o bladej cerze. Sprawiała 
wrażenie bardzo delikatnej. Jej spódnicy trzymało się kurczowo 
mniej więcej czteroletnie dziecko o okrągłej twarzy i dużych 
oczach.
   - Kochanie, to jest panna Fellowes, pielęgniarka 
opiekująca się chłopcem - powiedział Hoskins. - Panno 
Fellowes, to moja żona.  
   (Jego żona? Edith wyobrażała ją sobie zupełnie inaczej. 
Chociaż, z drugiej strony, czemu nie? Taki człowiek jak on 
potrzebował mieć za tło kobietę słabą, żeby samemu jeszcze
bardziej błyszczeć. Skoro mu z tym dobrze...)
   Zmusiła się, żeby wyciagnąć rękę.
   - Dzień dobry, pani Hoskins. Czy to państwa chłopczyk?
   (To dopiero była niespodzianka. Czasem myślała o 
Hoskinsie jako o czyimś mężu, ale nigdy nie wyobrażała go sobie 
w roli ojca, z wyjątkiem... Nagle poczuła na sobie jego ciężkie 
spojrzenie i zarumieniła się).
   - Tak, to nasz chłopiec - odparł Hoskins. - Nazywa się 
Jerry. Jerry, przywitaj się z panną Fellowes.
   (Czy jej się tylko wydawało, czy podkreślił słowo "to"? 
To jest mój syn, ale nie tamten...)
   Jerry schował się jeszcze głębiej w fałdy spódnicy i 
wymamrotał "dzień dobry". Pani Hoskins spoglądała nad ramieniem 
panny Fellowes w otwarte drzwi domku dla lalek, jakby czegoś 
tam szukała.
   - Wejdźmy do środka - zaproponował uczony. - Chodź, 
kochanie. Przez chwilę poczujesz się trochę dziwnie, ale to 
szybko minie.
   - Czy Jerry pójdzie z nami? - zapytała Edith.
   - Oczywiście. Będzie bawił się z chłopcem. Przecież sama 
pani powiedziała, że Timmie potrzebuje towarzysza zabaw. A może 
już pani zapomniała?
   Popatrzyła na niego ze zdumieniem.
   - Ale... pańskie dziecko?
   - A czyje miałoby być? Chyba nie ma pani nic przeciwko 
temu? Chodźmy już.
   Pani Hoskins z wyraźnym wysiłkiem wzięła Jerry'ego na ręce 
i niezbyt pewnie przekroczyła próg pomieszczenia.
   - Czy to stworzenie jest tutaj? - zapytała cicho.
   - Timmie, przyjdź do nas! - zawołała panna Fellowes.
   Timmie wyjrzał ostrożnie z drugiego pokoju i utkwił 
spojrzenie w chłopcu, który przyszedł go odwiedzić. Pani 
Hoskins wyraźnie zesztywniała.
   - Geraldzie, czy jesteś pewien, że Jerry'emu nic się nie 
stanie?
   - Jeżeli chodzi pani o to, czy Timmie nie zrobi mu 
krzywdy, to oczywiście, że nie - odparła panna Fellowes, zanim 
doktor zdążył otworzyć usta. - Jest bardzo grzecznym, małym 
chłopcem.
   - Ale to dzi... dzikus!
   Te artykuły o chłopcu-małpce!
   - Nie jest dzikusem - stwierdziła Edith najbardziej 
stanowczym tonem, na jaki mogła się zdobyć. - Jest równie 
spokojny i rozsądny jak każdy pięciolatek. Bardzo się cieszę, 
że zgodziła się pani przyprowadzić swojego syna, żeby bawił 
się z chłopcem. Naprawdę nie powinna się pani niczego obawiać.
   - Wcale nie jestem pewna, czy się zgodziłam!
   - Kochanie, już rozmawialiśmy na ten temat - wtrącił się 
Hoskins. - Nie zaczynajmy wszystkiego od początku. Postaw 
Jerry'ego na podłodze.
   Pani Hoskins zrobiła to, a synek natychmiast przywarł 
do jej spódnicy, wpatrując się w parę błyszczących oczu, które 
przyglądały mu się z sąsiedniego pomieszczenia.
   - Chodź tu, Timmie - powiedziała panna Fellowes. - Nie bój 
się.
   Timmie powoli wszedł do pokoju. Hoskins nachylił się, by 
wyplątać palce Jerry'ego z matczynej spódnicy, po czym 
delikatnie dotknął ramienia żony.
   - Cofnij się, kochanie. Niech dzieciaki same dają sobie 
radę.
   Chłopcy przyglądali się sobie nieufnie. Jerry, chociaż 
młodszy, był co najmniej o dwa centymetry wyższy; przy tym 
wyprostowanym, proporcjonalnie zbudowanym dziecku Timmie 
wydał się nagle pannie Fellowes niemal równie odrażający co 
pierwszego dnia. Poczuła, że zbiera się jej na płacz.  
   Pierwszy odezwał się neandertalczyk.
   - Jak masz na imię?
   Zaraz potem gwałtownie wysunął głowę do przodu, jakby 
chciał z bliska przypatrzeć się twarzy drugiego chłopca. 
Wystraszony Jerry odepchnął go tak silnie, że Timmie potoczył 
się po podłodze. Obaj chłopcy wybuchnęli płaczem, pani Hoskins 
czym prędzej chwyciła swoje dziecko w objęcia, a panna Fellowes, 
tłumiąc gniew, zajęła się pocieszaniem Timmie'ego.
   - Oni się instynktownie nie lubią - stwierdziła pani 
Hoskins.
   - Dokładnie tak samo, jak początkowo nie lubią się 
wszystkie dzieci - odparł jej mąż. - Postaw Jerry'ego i pozwól 
mu oswoić się z sytuacją. Chyba będzie lepiej, jeśli sobie 
pójdziemy. Panna Fellowes przyprowadzi mi go później do biura. 

   Następna godzina upłynęła w napiętej atmosferze. Jerry 
płakał i krzyczał, że chce do mamy, próbował bić pannę 
Fellowes, aż wreszcie dał udobruchać się lizakiem. Timmy ssał 
swojego lizaka w drugim kącie. Dopiero po kilkudziesięciu 
minutach chłopcy zaczęli bawić się klockami, choć nadal 
trzymali się z dala od siebie.
   Kiedy odprowadziła Jerry'ego do gabinetu Hoskinsa, 
niewiele brakowało, a rozpłakałaby się z wdzięczności.
   Wyświechtane formułki, które przychodziły jej do głowy, 
nie miały nic wspólnego z jej prawdziwymi uczuciami. A może 
nie wybaczył jej jeszcze, że oskarżyła go o to, że jest 
okrutnym ojcem? Być może przyprowadził synka po to, aby 
udowodnić samemu sobie, że potrafi troszczyć się o Timmie'go 
jak dobry ojciec, mimo że wcale nim nie jest?  
   - Dziękuję panu - wykrztusiła wreszcie. - Bardzo panu 
dziękuję.
   Jerry zaczął regularnie odwiedzać Timmy'ego. Przychodził 
dwa razy w tygodniu, najpierw na godzinę, potem na dwie. 
Wkrótce dzieci oswoiły się ze soba, nauczyły swoich imion i 
zaczęły się wspólnie bawić.
   Mimo wdzięczności, jaką w dalszym ciągu odczuwała, panna 
Fellowes przekonała się, że nie lubi Jerry'ego. Był większy, 
silniejszy i bardziej zaradny, w związku z czym błyskawicznie 
zdominował słabszego kolegę. A jednak Timmie z coraz większą 
niecierpliwością oczekiwał jego wizyt.
   To jedyna radość, na jaką mu pozwolono, myślała.
   Pewnego dnia, kiedy obserwowała bawiących się chłopców, 
przemknęła jej przez głowę inna myśl: oto dwoje dzieci Hoskinsa 
- jedno urodzone przez jego żonę, drugie przez pole statyczne.
   A tymczasem ona...
   Mój Boże! - wykrzyknęła bezgłośnie, zasłaniając twarz 
rękami. Jestem zazdrosna!
   - Panno Fellowes - (bardzo uważała, żeby nigdy nie 
pozwolić mu zwracać się inaczej) - kiedy pójdę do szkoły?
   Spojrzała w dół, na wpatrzone w nią błyszczące, brązowe 
oczy i przygładziła gęste, zmierzwione włosy chłopca. Były 
nierówno przycięte, gdyż Timmie nie umiał usiedzieć 
spokojnie, kiedy go strzygła, ona zaś nie chciała skorzystać z 
usług fachowej pomocy. Nieporadnie wymodelowana fryzura 
częściowo kryła spłaszczone czoło i zdeformowany tył czaszki.
   - Gdzie usłyszałeś o szkole?
   - Jerry chodzi do szkoły. To znaczy, do przed... 
przedszkola. - Musiał się bardzo skupić, żeby wymówić poprawnie 
to słowo. - On w ogóle chodzi w różne miejsca. Na zewnątrz. 
Kiedy i ja wyjdę na zewnątrz, panno Fellowes?
   Znowu poczuła bolesne ukłucie w sercu. Cóż, to było nie do 
uniknięcia: Timmie będzie dowiadywał się coraz więcej o 
świecie, którego nigdy nie zdoła osobiście poznać.
   - A co ty byś robił w tym przedszkolu, jeśli można 
wiedzieć? - zapytała z udawaną wesołością.
   - Jerry mówi, że oni tam grają w różne gry i oglądają 
filmy. I jest tam dużo dzieci. O, tak dużo! - oznajmił 
triumfalnie, podnosząc obie rączki z wyprostowanymi palcami.
   - Też chciałbyś oglądać filmy? - zapytała panna Fellowes. 
- Mogę ci je przynieść. Bardzo ładne. I taśmy z muzyką, jeśli 
chcesz.
   To go trochę pocieszyło.

   Pod nieobecność Jerry'ego oglądał filmy, a panna Fellowes 
godzinami czytała mu książki.
   Nawet najprostsza historyjka wymagała mnóstwa dodatkowych 
wyjaśnień, gdyż opowiadała o rzeczach i sprawach, których nie 
sposób było ogarnąć z perspektywy trzech niewielkich pokoi. 
Timmie coraz szybciej poznawał zewnętrzny świat i coraz 
częściej o nim śnił.
   Sny były bardzo podobne do siebie. Nieporadnie starał się 
opowiedzieć o nich pannie Fellowes. W snach znajdował się na 
wielkiej, otwartej przestrzeni, wypełnionej dziećmi oraz 
mnóstwem nie dających się opisać przedmiotów, stanowiących 
połączenie nowo nabytych wyobrażeń ze wspomnieniami z czasów, 
kiedy żył wśród neandertalczyków.
   Jednak zarówno dzieci, jak i te na wpół ożywione 
przedmioty nie zwracały na niego najmniejszej uwagi. Choć wśród 
nich, był cały czas zupełnie sam i za każdym razem budził się 
z płaczem.
   Panna Fellowes próbowała zbywać żartami jego opowieści, 
ale zdarzały się noce, kiedy i jej poduszka była mokra od łez.

   Pewnego dnia, kiedy czytała na głos książkę, Timmie wsunął 
rękę pod jej brodę i podniósł ją delikatnie, tak że musiała 
spojrzeć mu prosto w oczy.
   - Jak pani to robi? - zapytał.
   - Widzisz te znaczki? To one mówią mi, co mam powiedzieć. 
Z tych znaczków składają się słowa.
   Długo przyglądał się im w skupieniu, a potem wyjął jej 
książkę z rąk.
   - Niektóre są takie same - zauważył.
   Roześmiała się, zachwycona jego spostrzegawczością.
   - Masz rację. Pokazać ci, co które z nich znaczą?
   - Aha. To będzie dobra zabawa.
   Nigdy wcześniej nie przyszło jej do głowy, że Timmie może 
nauczyć się czytać. Tymczasem zaledwie kilka tygodni potem 
usiadł jej na kolanach i samodzielnie zaczął czytać książkę. 
Dopiero po dłuższej chwili w pełni zdała sobie sprawę z tego, 
co się stało. 
   Przerwała mu, zdjęła go sobie z kolan i wstała z fotela.
   - Zaczekaj chwilę, Timmie. Muszę pójść do doktora 
Hoskinsa.
   Była ogromnie podekscytowana, gdyż wydawało jej się, że 
znalazła rozwiązanie problemu. Jeżeli chłopiec nie może wyjść w 
świat, to świat może przyjść do niego! Wielki, wspaniały świat 
zawarty w książkach, filmach i muzyce. W ten sposób ludziom 
przynajmniej częściowo uda się spłacić dług, jaki zaciągnęli 
wobec Timmie'ego.

   Zastała Hoskinsa w znakomitym nastroju, bardzo podobnym do 
tego, w jakim i ona się znajdowała. W jego biurze tłoczyło się 
mnóstwo ludzi, tak że w pierwszej chwili pomyślała, że nie uda 
jej się do niego dostać. Zauważył ją jednak i uśmiechnął 
się szeroko.
   - Panno Fellowes, proszę do mnie.
   Powiedział coś do interkomu, po czym wyłączył urządzenie.
   - Słyszała pani? Nie, oczywiście, że nie. Udało nam się! 
Opanowaliśmy metodę detekcji temporalnej na bliskie odległości!
   - Czy to znaczy, że możecie teraz przenosić w 
teraźniejszość ludzi z czasów historycznych?
   - Właśnie! W tej chwili namierzyliśmy pewnego 
osobnika z czternastego wieku. Proszę sobie tylko wyobrazić! 
Ach, żeby pani wiedziała, jak się cieszę, że wreszcie będę mógł 
dać spokój mezozoikowi i zastąpić paleontologów historykami... 
Ale pani chyba chciała mi coś powiedzieć, prawda? Proszę, 
śmiało. Przyszła pani w odpowiedniej chwili. Zgadzam się z góry 
na wszystko.
   Uśmiechnęła się.
   - To wspaniale, bo właśnie zastanawiałam się, czy nie 
moglibyśmy rozpocząć edukacji chłopca.
   - Edukacji? W jakiej dziedzinie?
   - We wszystkich. Chodzi o coś w rodzaju szkoły.
   - A czy on potrafi się uczyć?
   - Uczy się przez cały czas, doktorze. Potrafi już czytać.
   Dobry nastrój Hoskinsa minął jak ręką odjął.
   - Bo ja wiem, panno Fellowes...
   - Przed chwilą powiedział pan, że zgadza się z góry na 
wszystko - przypomniała mu.
   - Wiem i bardzo żałuję, że to powiedziałem. Chodzi o to, 
że... Chyba zdaje sobie pani sprawę, że eksperyment z 
chłopcem nie może trwać wiecznie?
   Spojrzała na niego z przerażeniem, nie bardzo wiedząc, jak 
powinna to rozumieć. Co to znaczy, że nie może trwać wiecznie? 
Nagle przypomniała sobie profesora Ademewskiego i jego kamień, 
który zniknął po dwóch tygodniach.
   - Ale tu przecież chodzi o żywe dziecko, nie o kawałek 
skały!
   - Nawet dziecko nie może nadmiernie zaprzątać naszej 
uwagi, panno Fellowes. Teraz, kiedy w naszym zasięgu znalazły 
się czasy historyczne, będzie nam potrzebny każdy skrawek pola. 
   Jeszcze nie była w stanie tego pojąć.
   - Ale Timmie...
   - Proszę się niepotrzebnie nie denerwować. To nie nastapi 
ani teraz, ani nawet za kilka miesięcy. Przez ten czas postaram 
się zrobić, co będę mógł.
   Wpatrywała się w niego bez słowa.
   - A więc może jednak życzy sobie pani czegoś, panno 
Fellowes?
   - Nie - szepnęła. - Niczego sobie nie życzę.
   Miała wrażenie, że nagle znalazła się w samym środku 
sennego koszmaru. Wstała i wyszła z gabinetu.
   Nie umrzesz, Timmie, myślała, idąc korytarzem. Nie pozwolę 
ci umrzeć.

   Dobrze było trzymać się kurczowo myśli, że Timmie nie może 
umrzeć, ale jak to osiągnąć? Przez pierwsze tygodnie panna 
Fellowes modliła się w duchu, żeby próba sprowadzenia człowieka 
z czternastego wieku okazała się całkowitym niewypałem, czy to 
z powodu błędów w teorii, czy wad urządzenia. Wówczas wszystko 
wróciłoby do poprzedniego stanu.
   Z całą pewnością świat nie podzielał jej oczekiwań, ona 
zaś serdecznie go za to znienawidziła. Projekt "Średniowiecze" 
był na ustach wszystkich. Zarówno prasa, jak i opinia 
publiczna pożądały takiej właśnie sensacji. Nowy kamień albo 
niezwykła ryba nie wzbudzały już żadnych emocji. 
   Człowiek z czasów historycznych, mówiący zrozumiałym 
językiem! Ktoś, kto pozwoli uczonym spojrzeć na niedawną 
przeszłość z zupełnie nowej perspektywy!
   Godzina zero zbliżała się w szybkim tempie i tym razem nie 
było mowy o trojgu obserwatorach na balkonie. Widzami tego 
eksperymentu miała być cała ludzkość.
   Panna Fellowes niemal odchodziła od zmysłów. Kiedy 
zjawił się Jerry, żeby jak zwykle pobawić się z kolegą, 
prawie go nie poznała. (Sekretarka, która go przyprowadziła, 
natychmiast odeszła, ledwie skinąwszy głową pannie Fellowes. 
Spieszyła się, żeby zająć jak najlepsze miejsce, z którego 
będzie mogła obserwować kulminacyjny moment eksperymentu 
"Średniowiecze". Panna Fellowes też by to zrobiła, ale 
dziewczyna, która miała ją zastąpić, nie wiadomo czemu 
spóźniała się).  
   Jerry podszedł niepewnie do pielęgniarki, ściskając w 
rączce wymięty wycinek z gazety.
   - Panno Fellowes...
   - Tak? O co chodzi, Jerry?
   - Czy to jest zdjęcie Timmie'ego?
   Przez chwilę spoglądała na niego, nic nie rozumiejąc, a 
potem gwałtownym ruchem wyrwała mu wycinek z ręki. Okazało się, 
że zamieszanie wywołane projektem "Średniowiecze" rozbudziło na 
nowo zainteresowanie poprzednim eksperymentem.
   Jerry przez chwilę przyglądał się jej z ukosa, po czym 
zapytał:
   - Tam jest napisane, że Timmie to małpolud. Co to znaczy?
   Panna Fellowes złapała go za ramiona. Niewiele brakowało, 
a potrząsnęłaby nim jak grzechotką.
   - Nigdy tak nie mów, Jerry. Nigdy, rozumiesz? To brzydkie 
słowo i nie wolno ci go używać.
   Przerażony chłopiec z trudem wyrwał się z uścisku. Edith 
podarła wycinek na drobne kawałki i wyrzuciła je do kosza.
   - A teraz idź się bawić. Timmie chce ci pokazać nową 
książkę.
   Wreszcie zjawiła się dziewczyna. Panna Fellowes widziała 
ją po raz pierwszy. Akurat ta osoba nigdy jej nie zastępowała, 
ale widocznie wszyscy stali pracownicy Instytutu byli zajęci 
przy projekcie "Średniowiecze", więc sekretarka Hoskinsa 
sprowadziła kogoś z zewnątrz.
   - Czy to pani miała zgłosić się do Sekcji Pierwszej? - 
zapytała Edith.
   - Tak. Nazywam się Mandy Terris, a pani pewnie jest panną 
Fellowes?
   - Zgadza się.
   - Przepraszam za spóźnienie, ale wszędzie jest tyle 
zamieszania...
   - Wiem. Chcę, żeby...
   - Na pewno będzie się pani przyglądać, prawda? - zapytała 
Mandy. Na jej ładnej, ale bezmyślnej twarzy wyraźnie malowała 
się zazdrość.
   - To bez znaczenia. Chcę, żeby teraz weszła pani do 
środka i poznała chłopców. Przez najbliższe dwie godziny będą 
się bawić, więc nie sądzę, żeby sprawiali jakieś problemy. Mają 
pod dostatkiem zabawek, przyszykowałam też mleko. Szczerze 
mówiąc, byłoby najlepiej, gdyby pozwoliła im pani robić, na co 
mają ochotę. Teraz pokażę pani, gdzie...
   - Czy Timmie to ten mał...
   - Timmie bierze udział w prowadzonym przez Instytut 
eksperymencie.
   - Aha. To ten, co nie może wychodzić na zewnątrz, tak?
   - Owszem. A teraz proszę do środka.
   Kiedy wreszcie panna Fellowes wyszła, Mandy Terris zawołała 
za nią piskliwym głosem:
   - Mam nadzieję, że będzie pani miała dobre miejsce i że 
wszystko się uda!
   Panna Fellowes tylko przyspieszyła kroku.

   Przyszła za późno, żeby mieć dobre miejsce. Dotarła 
zaledwie do wielkiego ekranu ustawionego w hali montażowej. 
Ogarnęło ją przygnębienie. Gdyby była bliżej, może udałoby się 
jej uszkodzić przyrządy albo w jakiś inny sposób doprowadzić 
do klęski przedsięwzięcia...
   Zdołała jednak przywołać resztki zdrowego rozsądku. 
Prymitywna dywersja by nie dała; aparatura zostałaby szybko 
naprawiona, jej zaś nie pozwolono by już wrócić do 
Timmie'ego.  
   Mogła liczyć tylko na to, że eksperyment nie powiedzie 
się z jakiegoś innego powodu i że nikt nie odważy się
go powtórzyć.
   Przysłuchiwała się więc odliczaniu, obserwując na wielkim 
ekranie to, co działo się w głębi hali. Wpatrywała się uważnie 
w pokazywane z bliska twarze techników, oczekując podświadomie, 
że przez którąś z nich przemknie nagle cień niepokoju.
   Nie doczekała się. Odliczanie dobiegło końca, a w chwilę 
potem stało się jasne, że eksperyment zakończył się pełnym 
sukcesem.
   W nowo utworzonym polu statycznym pojawił się brodaty, 
przygarbiony wieśniak w trudnym do ustalenia wieku. Miał na 
sobie nędzne, brudne ubranie i drewniane chodaki i wybałuszał 
z przerażeniem oczy na niezrozumiałe potworności, które działy 
się wokół niego.
   Świat szalał z radości, panna Fellowes natomiast, 
popychana i szturchana przez wiwatujący tłum, przeżywała w 
milczeniu gorycz porażki. Kiedy nagle ożyły głośniki, 
wykrzykując jej nazwisko, potrzebowała kilku chwil, żeby 
otrząsnąć się i zareagować na wezwanie.
   - Panna Fellowes! Panna Fellowes proszona jest o 
natychmiastowe przyjście do Sekcji Pierwszej! Powtarzam: panna 
Fellowes...
   - Przepuśćcie mnie! - krzyknęła, po czym zaczęła 
rozpaczliwie przedzierać się przez tłum. Głośniki nadal 
powtarzały wezwanie, a ona biła pięściami i rozpychała się 
łokciami, z koszmarną powolnością torując sobie drogę.

   Mandy Terris płakała jak bóbr.
   - Nie mam pojęcia, jak to się stało! Wyszłam tylko na 
chwilę na korytarz, żeby popatrzeć na ścienny ekran, a potem, 
zanim zdążyłam cokolwiek zrobić... To pani powiedziała, że 
wszystko będzie w porządku i że mam zostawić ich samych!
   Panna Fellowes, zadyszana i drżąca jak w febrze, 
spiorunowała ją spojrzeniem.
   - Gdzie jest Timmy?
   Jakaś pielęgniarka dezynfekowała ranę na ramieniu 
Jerry'ego, inna zaś przygotowywała zastrzyk przeciwtężcowy. Na 
ubraniu chłopczyka widać było plamy krwi.
   - On mnie ugryzł! - wykrzyknął z wściekłością Jerry. - 
Ugryzł mnie!
   Ale panna Fellowes nie zwracała na niego uwagi.
   - Co pani zrobiła z Timmie'em?! - wrzasnęła na dziewczynę.
   - Zamknęłam go w łazience! Złapałam tego małego potwora za 
kark i zamknęłam go w łazience!
   Panna Fellowes wbiegła do domku dla lalek i zaczęła 
szarpać się z drzwiami od łazienki. Wydawało jej się, że minęła 
cała wiecznośc, zanim wreszcie otworzyła je, wpadła do środka i 
zobaczyła małego, brzydkiego chłopca kulącego się w kącie.
   - Niech mnie pani nie bije, panno Fellowes! - wyszeptał 
drżącymi wargami. Oczy miał czerwone i podkrążone od płaczu. - 
Ja naprawdę nie chciałem...
   - Timmie, dlaczego miałabym cię bić? - Objęła go i 
przycisnęła mocno do piersi. - Kto ci naopowiadał takich 
rzeczy?
   - Ona - odparł cicho. - Powiedziała, że pani zbije mnie 
długim sznurem.
   - Na pewno tego nie zrobię, możesz mi wierzyć. Ale co się 
właściwie stało?
   - Nazwał mnie małpiszonem. Powiedział, że nie jestem 
prawdziwym chłopcem, tylko zwierzęciem. - Z oczu Timmie'go 
popłynęły łzy. - Powiedział, że nie chce bawić się z małpą.  
Ciągle powtarzał, że dziwacznie wyglądam i że jestem 
okropnie brzydki. Więc go ugryzłem.  
   Teraz płakali już oboje.
   - To nieprawda - wyszeptała przez łzy panna Fellowes. - 
Jesteś prawdziwym chłopcem, Timmie. Jesteś najlepszym, 
najukochańszym chłopcem na świecie i nikt, ale to nikt mi ciebie 
nie odbierze.

   Po tym, co się zdarzyło, łatwo było jej podjąć decyzję. 
Wiedziała, co powinna zrobić, ale zdawała sobie sprawę, że musi 
działać bardzo szybko. Teraz, kiedy jego synek został 
poturbowany, Hoskins z pewnością nie będzie zwlekał.
   Musi to zrobić jeszcze tej nocy, kiedy większość 
pracowników Instytutu pójdzie spać, reszta zaś będzie świętować 
sukces.
   Z pewnością jej pojawienie się o tej porze wywoła pewne 
zdziwienie, ale nikt nie będzie niczego podejrzewał. Nocny 
strażnik zna ją i na pewno nie każe otworzyć walizki. Najwyżej 
zapyta, co jest w środku. Na wszelki wypadek przećwiczyła 
spokojny uśmiech i krótkie wyjaśnienie: zabawki dla chłopca.
   Dlaczego miałby jej nie uwierzyć?
   Uwierzył. Kiedy weszła do domku dla lalek, Timmy jeszcze 
nie spał. Starała się zachowywać jak najbardziej normalnie, 
żeby go nie przestraszyć. Przez jakiś czas rozmawiała z nim 
o jego snach i odpowiadała na nieśmiałe pytania dotyczące 
Jerry'ego.  
   Z pewnością nie spotka nikogo, kto zapytałby, co to za 
zawiniątka trzyma w ramionach. Timmie będzie zupełnie spokojny, 
a potem... potem będzie już po wszystkim. Oni nic na to nie 
poradzą i po prostu zostawią go w spokoju. Zostawią ich oboje w 
spokoju.
   Otworzyła walizkę i wyjęła z niej płaszcz, wełnianą 
czapkę z nausznikami oraz całą resztę.
   - Dlaczego pani ubiera mnie w te wszystkie rzeczy, panno 
Fellowes? - zapytał chłopiec z niepokojem w głosie.
   - Żeby zabrać cię na zewnątrz, Timmie - odparła. - Do 
twoich snów.
   - Do moich snów?
   Na jego twarzy pojawiła się ogroma tęsknota, ale także 
lęk.
   - Nie bój się, będziesz ze mną. Nigdy się nie boisz, kiedy 
jesteś ze mną, prawda?
   - Tak, panno Fellowes.
   Przycisnął do jej ramienia swoją małą, zdeformowaną 
główkę, a ona poczuła przez ubranie bicie jego serca.
   Kiedy minęła północ, wzięła go na ręce, po czym wyłączyła 
instalację alarmową i bezszelestnie otworzyła drzwi.
   Zaraz potem krzyknęła przeraźliwie, gdyż stanęła twarzą w 
twarz z doktorem Hoskinsem.

   Było z nim dwóch ludzi. Przez chwilę wpatrywał się w nią 
bez słowa, tak samo jak ona zaskoczony spotkaniem.
   Panna Fellowes pierwsza otrząsnęła się ze zdumienia i 
spróbowała przemknąć obok niego, ale Hoskins okazał się 
szybszy. Złapał ją, brutalnie wepchnął z powrotem do 
pomieszczenia, a następnie dał znak swoim ludziom i postąpił 
krok naprzód, zasłaniając sobą drzwi.
   - Przyznam, że tego się nie spodziewałem. Czy pani 
oszalała?
   Padając udało jej się uchronić chłopca przed uderzeniem.
   - Czy naprawdę stanie się coś złego, jeśli go stąd 
zabiorę? - zapytała błagalnie. - Nie wierzę, żeby jakaś tam 
utrata energii znaczyła dla pana więcej niż ludzkie życie!
   Hoskins podszedł do niej, nachylił się i wziął chłopca z 
jej ramion.
   - Utrata energii na tę skalę kosztowałaby inwestorów wiele 
milionów dolarów i opóźniłaby nasze badania o kilka lat. Na 
domiar złego prasa przez pół roku rozpisywałaby się o 
sentymentalnej pielęgniarce, która zniszczyła wszystko z 
miłości do małpiszona.
   - Do małpiszona?! - wykrzyknęła Edith z bezsilną 
wściekłością.
   - Tak nazywają go dziennikarze.
   Jeden z mężczyzn przekładał nylonową linkę przez otwory w 
ścianie. Panna Fellowes przypomniała sobie uchwyt, za który 
pociagnął doktor Hoskins, wyłączając pole statyczne zawierające 
próbkę skalną profesora Ademewskiego. Był przymocowany do 
takiej samej linki.  
   - Nie!!! - wrzasnęła przeraźliwie.
   Ale Hoskins postawił już chłopca na podłodze i zaczął 
delikatnie zdejmować z niego płaszcz.
   - Zostaniesz tutaj, Timmie. Nic ci nie grozi. Musimy stąd 
na chwilę wyjść, ale niedługo wrócimy do ciebie, dobrze?
   Chłopiec, blady i przerażony, zdołał jedynie skinąć głową.
   Uczony pomógł pannie Fellowes wstać z podłogi, a następnie 
wyprowadził ją przed sobą z domku dla lalek. Kobieta nawet nie 
próbowała stawiać oporu. Obojętnie przyglądała się, jak 
pomocnicy Hoskinsa przymocowują uchwyt do linki.
   - Przykro mi, panno Fellowes - powiedział doktor. - 
Chciałem pani tego oszczędzić. Postanowiłem zrobić to w nocy, 
żeby dowiedziała się pani wtedy, kiedy będzie już po wszystkim.
   - To dlatego, że ugryzł pańskiego syna... - szepnęła. - 
Dlatego, że bronił się, kiedy tamten naigrawał się z niego...
   - Naprawdę nie, może mi pani wierzyć. Wiem, co tu się 
stało i doskonale zdaję sobie sprawę, że to była wina 
Jerry'ego, ale ta historia, niestety, przedostała się do prasy. 
Nic dziwnego, tylu się tu ostatnio kręci reporterów... Nie mogę 
pozwolić, żeby sensacyjne artykuły o groźnych neandertalczykach 
atakujących ludzi odwróciły uwagę opinii publicznej od sukcesu, 
jakim jest projekt "Średniowiecze". Poza tym Timmie i tak już 
niedługo musiałby zwolnić miejsce. Lepiej, żeby stało się to 
teraz, bo w ten sposób wytrącimy broń z ręki poszukiwaczom 
taniej sensacji.
   - Ale to nie to samo, co odesłanie kawałka skały! Pan chce 
zabić żywą ludzką istotę.
   - Nikogo nie chcę zabić. On nic nie poczuje, tylko wróci 
tam, skąd przybył. Przestanie być więźniem i zacznie znowu 
prowadzić normalne życie.
   - Jakie życie? Jest dzieckiem przyzwyczajonym do tego, że 
ktoś się nim opiekuje, karmi, zapewnia schronienie. Tam 
będzie zupełnie sam. Wątpię, żeby przez cztery lata jego 
plemię przebywało wciąż w tym samym miejscu, a nawet jeśli 
jakimś cudem do nich trafi, to i tak go nie poznają. Będzie 
musiał sam zatroszczyć się o siebie. Kto go nauczy, jak 
powinien to robić?  
   Hoskins potrząsnął głową.
   - Dobry Boże, czy pani naprawdę sądzi, że nie myśleliśmy o 
tym wszystkim? Naprawdę przypuszcza pani, że sprowadzilibyśmy 
właśnie dziecko, gdyby nie to, że nie mieliśmy żadnej pewności, 
czy uda nam się znaleźć kogoś innego? Jak się pani wydaje, 
dlaczego trzymaliśmy go tak długo? Teraz jednak nadeszła 
najwyższa pora, żeby go odesłać. Timmie stoi na drodze naszego 
dalszego rozwoju, może też sprowadzić na nas niechęć części 
opinii publicznej. Naprawdę bardzo mi przykro.
   - W takim razie niech mi pan pozwoli się z nim pożegnać. 
Proszę dać mi jeszcze pięć minut. Chyba może pan to dla mnie 
zrobić?
   Hoskins wahał się przez chwilę, ale w końcu skinął głową.
   - Pięć minut, nie dłużej.

   Timmie przybiegł do niej co sił w nogach. Panna Fellowes 
chwyciła go w objęcia. Potem przysunęła nogą krzesło do 
ściany i usiadła.  
   - Nie bój się, Timmie.
   - Nie boję się, kiedy pani jest ze mną, panno Fellowes. Czy 
ten pan jest na mnie zły?
   - Nie, nie jest. On po prostu nic nie rozumie. Timmie... 
Czy wiesz, kto to jest mamusia?
   - Tak jak mamusia Jerry'ego?
   - Opowiadał ci o swojej mamie?
   - Czasem. Myślę, że mamusia to taka pani, która się o 
mnie troszczy, która jest dla mnie miła i robi różne dobre 
rzeczy.
   - Masz rację. Czy chciałeś kiedyś mieć mamę, Timmie?
   Chłopczyk odsunął głowę, spojrzał jej w oczy, a następnie 
wyciągnął rękę i delikatnie pogłaskał ją po policzku, tak samo, 
jak dawno temu ona głaskała jego.
   - A pani nie jest moją mamusią?
   - Och, Timmie...
   - Gniewa się pani na mnie?
   - Skądże znowu. Oczywiście, że nie.
   - Bo ja wiem, że pani nazywa się panna Fellowes, ale 
czasem... czasem po cichutku nazywam panią mamusią. Czy to 
dobrze?
   - Tak. To bardzo dobrze. A ja nigdy już cię nie opuszczę i 
nie pozwolę, żeby ktokolwiek cię skrzywdził. Zawsze będę się o 
ciebie troszczyć. Powiedz jeszcze raz, jak mnie nazywasz...
   - Mamusia! - powtórzył z ukontentowaniem Timmie, 
przyciskając policzek do jej twarzy.
   Wstała i wciąż trzymając go w objęciach weszła na krzesło. 
Na zewnątrz ktoś krzyknął, ale ona nie zwróciła na to uwagi, 
tylko sięgnęła wolną ręką i z całej siły szarpnęła za nylonową 
linkę.
   Pole statyczne zostało wyłączone, a pokój opustoszał.
                            Przełożył Arkadiusz Nakoniecznik

                        ISAAC ASIMOV 

   Urodzony w Rosji w 1920 r., przyjechał do Stanów 
Zjednoczonych jako trzylatek i w cztery lata później został 
obywatelem amerykańskim. Fantastykę odkrył dzięki pismom 
sprzedawanym w sklepie swego ojca. Ukończył chemię na 
Columbia University, a potem kontynuował pracę naukową na 
MA, gdzie zdobył stopień doktora. Jego popularność jako 
autora SF rosła stale od 1940 roku, aż wreszcie stał się 
obok Heinleina najbardziej wpływowym pisarzem swego okresu, 
zwanego przez wielu złotym wiekiem science fiction.  
   Zaczynał od publikowania w "Astounding", z którym 
współpracowali wówczas najlepsi twórcy amerykańskiej 
fantastyki. W lipcowym numerze z 1939 roku pojawiło się tam 
jego opowiadanie "Trends". Asimov miał wtedy dwadzieścia lat 
(choć jego prawdziwy debiut to utwór "Marooned Off Vesta" 
w piśmie "Amazing" z marca 1939 roku). Opowiadania te nie 
były wiele warte, ale Campbell (wydający "Astounding") 
dostrzegł talent połączony z determinacją, zdolnością do 
ciężkiej pracy, a ponadto inteligencję i wiedzę.  
   Za największą zasługę Asimova na niwie literatury SF 
uznaje się stworzenie trzech praw robotyki, które kazały 
zapomnieć zarówno czytelnikom, jak i twórcom o "kompleksie 
Frankensteina". Jego ogromna popularność była wypadkową 
talentu i niezwykłej płodności pisarskiej. W 1958 r. Asimov 
zrezygnował z kariery naukowej (był już wtedy profesorem 
biochemii) i poświęcił się całkowicie pisarstwu. W sumie 
opublikowano około 400 jego książek (popularnonaukowych, 
zbiorów opowiadań, powieści). Również jego nazwiskiem 
sygnowane jest najpopularniejsze amerykanskie pismo SF i 
fantasy. Zmarł w 1992 r.
   Początkowo Asimov nie miał wzięcia u naszych wydawców. W 
1960 roku Iskry wydały "Pozytronowego detektywa" jako 
kryminał. Po dziewięcioletniej przerwie również w Iskrach 
Lech Jęczmyk w serii Fantastyka Przygoda zaprezentował 
"Koniec wieczności". I dopiero w latach osiemdziesiątych 
Wydawnictwo Poznańskie przystąpiło do przedstawienia 
polskiemu czytelnikowi słynnego cyklu "Fundacja". Redaktor 
WP Bronisław Kledzik opowiada: Uważam, że jest to najlepszy 
pisarz tego gatunku. Tradycyjny, ale to nie wszystko.  
Głęboki, ale nie aż tak, by ludzie cierpieli z tego powodu.  
"Fundacja" wydawała się najtrafniejszym wyborem, bo 
wszystkie inne książki powstawały jakby na jej obrzeżach.  
Poza tym nie chciałem drukować pojedynczej książki.  
   Wydawnictwo Poznańskie, niestety, nie przetrwało zmian 
rynkowych, ale wcześniej udało mu się wydać większość 
powieści z cyklu, a mianowicie "Fundację", "Fundację i 
Imperium", "Drugą Fundację", "Agenta Fundacji" oraz 
"Fundację i Ziemię". Część szóstą "Preludium Fundacji" 
wydało wydawnictwo Gandalf, a następnie Varia APD.  
Entuzjazmu Kledzika w ocenie twórczości Asimova większość 
wydawców nie podzielała. Jednak gdy okazało się, że 
czytelnicy chętnie kupują jego książki, nastała prawdziwa 
hossa. "Naprzód Fundacjo" wydał Temark, który również przez 
pewien czas proponował miłośnikom SF "Magazyn Isaaca 
Asimova". Wydawnictwo Prima wystąpiło z "Imperium 
Galaktycznym", trylogią, na którą składają się "Gwiazdy jak 
pył", "Prądy przestrzeni" i "Kamyk na niebie" (czas Fundacji 
rozpoczyna się w chwili rozpadu Imperium Galaktycznego).  
Varia APD wydała opowiadania o robotach, a ponadto wznowiła 
kilka tomów "Fundacji". Opowiadania o robotach (częściowo te 
same) opublikował również bydgoski Limbus. Z kolei znowu 
Prima wznowiła "Pozytonowego detektywa" (to nie literówka, 
tym razem detektyw jest pozytonowy, nie pozytronowy) z nowym 
wstępem napisanym przez autora już w latach osiemdziesiątych 
oraz "Nagie słońce". Książki te należą do czterotomowego 
cyklu powieściowego "Roboty", w którego skład wchodzą 
ponadto "Roboty z planety świtu" oraz "Roboty i Imperium" (w 
planach Primy na pierwsze półrocze 1994 roku). Tu warto by 
chyba dodać, że cykle "Roboty", "Imperium Galaktyczne" oraz 
"Fundacja" stanowią chronologiczną całość, w tej właśnie 
kolejności.  
   Zwolennicy Asimova i w przyszłości nie powinni więc 
narzekać. Poznański Rebis przygotowuje nagrodzoną Hugo i 
Nebulą "The Gods Themselves", Prima zapowiada kolejne zbiory 
opowiadań (m.in. "Kupić Jupiter"), natomiast Amber, który 
wydał "Nastanie nocy" (napisaną przez team Asimov/ 
Silverberg), przymierza się do powieści "Mały, brzydki 
chłopiec" (rozwinięcia jednego z najsłynniejszych opowiadań 
autora, które właśnie Państwu przedstawiamy).  
   W naszym miesięczniku opublikowaliśmy opowiadania: 
"Fundacja" ("F" 2/82) i "Człowiek, który żył 200 lat" ("F" 
3/84), krótki szkic Lecha Jęczmyka o Asimovie ("NF" 6/92), 
ostatni wywiad George'a Zebrowskiego z Asimovem ("NF" 12/93) 
oraz wiele recenzji z jego książek.
                                                    D.M.

