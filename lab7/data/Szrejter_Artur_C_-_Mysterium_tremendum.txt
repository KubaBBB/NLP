Autor: Artur C. Szrejter
Tytul: Mysterium tremendum

Z "NF" 1/93

                           Kto poznał siebie samego, wraca
                           do siebie. Jeśli więc dowiesz
                           się, że składasz się z życia i
                           światłości oraz że z takich
                           składników pochodzisz, wrócisz 
                           do życia. To jest ostateczne 
                           dobro dla tych, którzy posiadają
                           gnozę: stać się bogiem.
                              (Słowa przypisywane Hermesowi
                              Trismegistosowi z "Poimandresa",
                              I traktatu "Corpus Hermeticum".
                              Tłumaczył ksiądz W. Myszor.)

1. Actus geranos
Niemłody już, ale postawny i silny mężczyzna wsłuchiwał się 
w odgłosy nocy. Tylko groźne pohukiwanie lasu. Żaden inny 
dźwięk nie dochodził jego uszu, a jednak wiedział, że 
zaledwie kilkaset kroków dalej następny zawodnik odbywa 
taniec w Małym Labiryncie.
   Tej nocy czwarty z tropiśladów przystąpił do turnieju, 
który miał rozstrzygnąć, kto dostąpi zaszczytu wejścia do 
odkrytego niedawno, starożytnego labiryntu.
   Darogwiazd przestał nasłuchiwać i znów rozpoczął nerwowy 
spacer wokół dębu. Wiele razy uczestniczył w podobnych 
zawodach, nigdy jednak nie chodziło o tak wysoką wygraną. 
Zawsze, jak dotąd, gońcy kapłanów przynosili wieści o 
odkryciach labiryntów zbudowanych ludzkimi rękami na 
powierzchni ziemi. Wzniesione zwykle były z ogromnych 
głazów, toteż nie umiano się dostać do ich środka inaczej 
jak tylko drogą wytyczoną przez budowniczych, pełną 
pułapek, wrogiej magii i, czasem, żywych jeszcze potworów.
   Tym razem gońcy odkryli krętodroga we wnętrzu góry, 
powstałego poprzez połączenie dziesiątków naturalnych 
jaskiń i podziemnych chodników. Tylko raz, kilkanaście 
pokoleń temu, zdołano przemierzyć tak zbudowany labirynt. 
Dokonał tego najsławniejszy z tropiśladów - Dobar Gromibyk. 
Wyszedł z krętodroga po dwudziestu siedmiu dniach, kiedy 
wszyscy już myśleli, że nie żyje i przyniósł to, czego 
żądali kapłani - figurkę Wielkiej Matki Ziemi, Pani 
Labiryntu, Władczyni Zwierząt. Kapłani Swarga odpowiednio 
nagrodzili Dobara, a zdobytą przez niego rzeźbę oddali 
żarłocznemu Najwyższemu Ogniowi podczas Święta Żniw, przez 
co następny rok okazał się urodzajny jak żaden 
wcześniejszy. Dzięki zniszczeniu posążka kapłani zyskali 
też władzę nad kilkoma magicznymi kręgami, gdzie dotąd w 
każdą pełnię zbierały się demony otchłani, sprowadzające na 
ludzi mór i głód. Niektórzy mówili, że byli nimi najwięksi 
bohaterowie Starych Ludów, mszczący się za wygnanie swego 
narodu przez przodków mieszkających teraz na tej ziemi 
Chrobatów.
   Darogwiazd z rosnącym podnieceniem czekał na swoją kolej 
w zawodach. Przebył wiele sztucznych labiryntów, pokonał 
wszystkie przeszkody, zabił kilku groźnych nieludzkich 
strażników. Ufał swoim siłom i doświadczeniu, lecz przewagę 
innych zawodników stanowiła młodość. Darogwiazd stawił się 
jako jedyny ze starego pokolenia tropiśladów. Wszyscy 
przyjaciele z dawnych lat przepadli w trzewiach 
krętodrogów, umarli lub osiedli w darowanych przez kapłanów 
gródkach.
   Wojownik pocieszał się tym, że miał wsparcie czarownego 
żurawia, który pomoże mu w przejściu Małego Labiryntu, 
ujawniając pułapki zastawione w prawdziwym krętodrogu. 
Obrazy tych niebezpieczeństw zostaną głęboko schowane w 
pamięci tropiślada i w razie potrzeby ujawnią się, 
ostrzegą. Niestety, czarowny żuraw mógł wyczuć tylko 
przeszkody nieruchome, przynależne do jednego miejsca w 
labiryncie. Inne wojownik musiał odnaleźć sam.
   Teraz już młodzi tropiśladowie nie korzystali z pomocy 
żurawi, gdyż te niezwykle rzadko przywiązywały się do 
człowieka. Darogwiazd miał szczęście. Wszystkie trzy ptaki, 
z którymi ćwiczył, okazywały mu nie tylko szacunek, ale i 
przyjaźń. Inni wojownicy labiryntu nieraz przez całe lata 
nie przystępowali do zawodów, gdyż po śmierci pierwszego 
żurawia z żadnym innym nie mogli połączyć się mocą. Dlatego 
kapłani zaprzestali szkolenia ptaków, zwłaszcze że zdołali 
stworzyć napar z czarnej odmiany trzylistnika. Napój taki, 
podany wojownikowi przed wejściem do Małego Labiryntu, 
pozwalał zawczasu ujrzeć część niebezpieczeństw 
nieruchomych. Ale tylko część. Żaden napar nie mógł 
zastąpić magicznego wzroku żurawia.
   - Twoja kolej, Darogwiaździe - rozległ się głos jednego 
z kapłanów.
   Dochodziła połowa nocy. Prawie pełny księżyc oświetlał 
polanę, na której kamieniami oznaczono kolisty mały 
Labirynt. Oczyma wyobraźni Darogwiazd ujrzał zamiast tego 
łatwego do przejścia krętodroga zawiłe korytarze, przepastne 
urwiska i jaskinie zamieszkane przez ślepe zwierzęta. Jeśli 
wszystko pójdzie dobrze, niedługo zobaczy je na własne oczy. 
Musi je ujrzeć, bo inaczej skończy jako karczemny dziad. A 
przede wszystkim straci wiarę w samego siebie.
   Zdjął skórzaną kurtę i poluźnił haftki koszuli. Wszystko 
robił wolno nie chcąc, by gwałtowny ruch zburzył opanowanie. 
Pochylił się ku żurawiowi - wystarczyło jedno spojrzenie, by 
wiedzieć, że Przewodnik jest gotów.
   Darogwiazd zaczekał, aż ptak znajdzie się u wejścia do 
Małego Labiryntu. Wtedy wspiął się na palce i rozpoczął 
wolny, dostojny Taniec Żurawia.
   Pierwsze ruchy zrobił według dawno wyuczonego wzoru, 
nakazującego kręcić się wokół własnej lewej ręki. Lewa była 
stroną ciemności, a wchodząc do krętodroga opuszczało się 
świat ludzi, toteż prawe ramię przestawało być ważne.
   Pozwolił się nieść magii, nie chcąc ani nie mogąc 
wkraczać w jej dziedzinę. Ona dawała mu teraz życie, jedyne 
prawdziwe życie dla każdego tropiślada.
   Wystarczyła chwila, by wyćwiczeni towarzysze nawzajem 
ujrzeli swe myśli. Darogwiazd widział teraz to, co żuraw 
dostrzegał podwójnym wzrokiem, sięgającym poza słoneczny 
świat. Teraz ptak stał się prawdziwym Przewodnikiem. Ciało 
tropiślada nadal tańczyło, lecz zmysły słuchały tylko 
wskazówek Ptaka Zaświatów.
   Przed oczami pojawiały się rozmazane obrazy, które zaraz 
uciekały, by dać miejsce nowym, równie niejasnym. Układały 
się w nieskończony wir pięciokolorowych plam. Plam 
tętniących barwami przeszłości i przyszłości. Dawno już 
nauczył się, że tych kolorów nie należy pojmować. Chłonęło 
się je i przyjmowało. Gdyby próbował objąć je rozumem, 
zapadłby się w świat całkowitej czerni.
   Roztańczone ciało wykonywało figury całkiem niezrozumiałe 
dla patrzących. Mogły ukazywać zarówno walkę, zwycięstwo, 
ucieczkę jak i śmierć. Każdy z zawodników różnie je wyrażał 
i u każdego oznaczały co innego.
   Darogwiazd ujrzał raptem, że znów jest we własnym ciele. 
Ciężko oddychał, zmęczony tańcem. Nie mógł przełknąć śliny, 
kurz niemal zatykał gardło. Tropiślad opanowywał ruchy, 
zmuszając się do coraz wolniejszych gestów końcowych. 
Wreszcie zatrzymał się.
   Dwóch kapłanów chwyciło go pod ramiona i pozwoliło napić 
się zimnego mleka. Podszedł uśmiechnięty Najwyższy Stróż 
Przybytków Bożych.
   - Wygrałeś, Darogwiaździe. Tańczyłeś pół nocy i cały 
dzień. Nikt nie dostał tylu ostrzeżeń o niebezpieczeństwach, 
co ty. Jesteś najlepszy. Nadal jesteś najlepszy!

2. Puella scelerata
Dwa dni, które pozostały do pełni księżyca, Darogwiazd 
wypełnił przygotowaniami do wyprawy w głąb ziemi. Kilka razy 
rozmawiał ze swoją sową, Mszarką, tłumacząc jej, że tym 
razem wchodzą do najgroźniejszego labiryntu, jaki 
kiedykolwiek widzieli. Że muszą się nawzajem ochraniać i 
ostrzegać w razie niebezpieczeństwa. Muskał delikatnie pióra 
skrzydlatego przyjaciela, chcąc stać się jedynym posiadaczem 
jego zaufania i życzliwego ciepła.
   Żółte oczy ptaka, okolone liniami z ciemniejszego i 
jaśniejszego upierzenia do złudzenia przypominającymi zarys 
labiryntu, uważnie wpatrywały się w usta człowieka. Sowa 
powoli kiwała łebkiem, jakby zgadzając się z każdym słowem 
tropiślada. Kiedy tylko zostawiał ją w spokoju, zamykała 
ślepia i zasypiała. Przecież przez najbliższe kilka dni nie 
będzie mogła pozwolić sobie na sen.
   Darogwiazd z równą czułością przemawiał do nefrytowego, 
obosiecznego topora. Czyścił go miękką wełną, dającą 
kamieniowi leniwy blask, jaki ma w oczach człowiek 
opuszczający władztwo snu. Nefrytowe topory spały bowiem w 
świetle słońca, a budziły się wkraczając do krain zakazanych 
dla człowieka. Błękitno-zielony kamień czuł też, że niedługo 
spotka się z czarami, które zrodziły się za czasów 
ciemnowłosych ludów. Ludy owe wydobyły kiedyś ten kamień z 
okowów ziemi, ociosały i nadały czarodziejski kształt 
podwójnego ostrza.
   W wieczór, którego ukoronowaniem miała być noc pełni, 
tropiślad usiadł pod rozłożystym dębem, opierając dłonie o 
soczystą darń. Powoli zaciskał pięści, czując jak palce 
najpierw przebijają mech, a potem zagłębiają się w wilgotnej 
próchnicy. Ostre korzenie i małe kamienie przebijały skórę 
rąk. Krew spływała kropelkami, chciwie wchłaniana przez 
żyjącą ziemię.
   Ta ofiara, a nawet samo dotknięcie urodzajnego Ciała 
Matki dawało mężczyźnie rozkosz fizycznego kontaktu. Czuł 
się nagi w swej prośbie do siły rozporządzającej żywiołami, 
a jednak doskonale wiedział, że owa nagość wcale nie jest 
słabością.
   Kiedy otworzył oczy, spostrzegł, że stoją przed nim 
kapłani. Mistrz ich grona skinął na tropiślada. Razem 
podeszli do Małego Labiryntu. W centrum stała młoda 
dziewczyna. Biała szata i wiszący na szyi wieniec 
świadczyły, że to ona wzięła na siebie trudną rolę 
Niewinnej.
   Wyglądała prawdziwie bezbronnie, z rękami złożonymi na 
podołku, z długimi włosami osrebrzonymi poświatą księżycową, 
z nagimi stopami.
   Najwyższy kapłan ściągnął ubranie z tropiślada, a 
niebieską maścią, którą rozmazał sobie na dłoniach, natarł 
jego krocze. Kiedy skończył, popchnął wojownika ku 
labiryntowi.
   Darogwiazd szybko pokonywał znane już ścieżki krętodroga. 
Coraz to wydłużał krok. Przyśpieszał, pędzony pożądaniem.
   Niewinna nie stawiała oporu, gdy brutalnie zrywał z niej 
ubranie. Nie jęknęła, gdy okręcił długie włosy wokół dłoni. 
Nie otworzyła oczu nawet wtedy, gdy pociągnął jej głowę ku 
ziemi.
   Dwoma uderzeniami kolana zmusił dziewczynę do rozłożenia 
nóg. Trzęsąc się z niecierpliwości, ledwie zdołał wprowadzić 
członek do gorącej jamki. Poczuł opór, ale nacisnął mocniej i 
wszedł do końca.
   Miękka ciasność Niewinnej nie przyniosła jednak 
przyjemności. Spełnienie wciąż nie nadchodziło, a mężczyźnie 
zdawało się, że jego miecz tkwi w kowalskich kleszczach. 
Nigdy jeszcze nie czuł nic podobnego podczas magicznego 
kochania się z Niewinnymi. Te młode kapłanki, dziewice 
jeszcze, starały się zwykle sprawić jak największą 
przyjemność tropiśladom, aby ukazać jak wielka poprzez tę 
chwilę spływa na nich siła Matki Ziemi.
   Darogwiazd wiedział, że musi okazać się mężczyzną, bo 
inaczej nie dostąpi zaszczytu wejścia do labiryntu. Zebrał 
resztkę sił. Nakazał sobie być buhajem, być ogierem, być 
samcem! Niewiele to pomogło.
   Coraz to bardziej zwalniał ruchy. Brakowało oddechu. Czuł 
jak opuszcza go podniecenie.
   I wtedy właśnie jakby ktoś usunął przeszkodę 
uniemożliwiającą spełnienie. Nieznana siła dała mu moc. 
Poczuł ból w trzewiach, jądrach, a członek nieomal spłonął od 
gorączki. Ciało Niewinnej naprężyło się nabrzmiewając 
pięcioma boskimi płomieniami. Ogień spowił jej biodra, potem 
piersi, szyję, głowę. Wreszcie wydostał się spomiędzy 
zaciśniętych zębów, rozlewając białym pękiem na ustach.
   Darogwiazd puścił biodra dziewczyny i upadł na ziemię.
   Kręciło mu się w głowie, ręce drżały, język zmarniał 
suchością, ale wojownik wiedział, że Matka dała 
błogosławieństwo. Skalny krętodróg zapraszał w swe trzewia.

3. Umbra
Otwór prowadzący do jaskini wyglądał niepozornie. Mały, na 
wpół zasypany skalnym gruzem, porośnięty żarłocznymi 
ramionami bluszczu.
   Darogwiazd obejrzał go uważnie i doszedł do wniosku, że 
nie jest Wejściem. A jeśli nie jest Wejściem, to wiedzie do 
niego. Budowniczowie krętodroga najwidoczniej chcieli za 
wszelką cenę zatrzeć ślady jego istnienia, skoro nie 
ozdobili otworu jaskini symbolami Wejścia. W czasach 
Darogwiazda specjalnie niszczono labirynty, jednak przecież 
Stare Ludy nie obawiały się gwałcicieli tych przybytków 
świętości, dlatego ukrycie Wejścia zdało się tropiśladowi 
dziwne.
   - Leć - szepnął do siedzącej na ramieniu sowy. 
Rozpostarła ogromne skrzydła i cicho zniknęła w ciemnym 
otworze.
   Tropiślad sprawdził, czy topór mocno trzyma się za pasem, 
po czym zarzucił na plecy torbę z kilkunastoma pochodniami.
   Stojący obok kapłan podał zapalone łuczywo.
   Darogwiazd czuł, jak serce bije mocniej niż zawsze. 
Mocniej niż zawsze, gdy wkraczał do labiryntów. Mocniej niż 
zawsze, gdy wkraczał do sztucznych labiryntów.
   Grota niczym nie różniła się od setek widzianych przez 
wojownika zwykłych grot. Mimo to szedł czujny, mając 
wrażenie, że za chwilę wpadnie w pułapkę lub coś go 
zaatakuje.
   Cichutki szum, niesłyszalny dla niewyćwiczonych uszu, 
powiedział tropiśladowi, że nadlatuje Mszarka. Usiadła na 
stalagmicie i zahuczała. Zrozumiał, że ostrzega przed czymś 
żywym, co czeka nie dalej jak sto kroków stąd.
   Zaczęło się.
   Darogwiazd wiedział, kto czekał - jego cień, Nieprawdziwa 
strona, Nieprawy Brat Bliźniak. Tak, jak wojownik był 
uczciwy, tak Brat - zdradziecki. Tak, jak tropiślad okrutny, 
tak cień - łagodny...
   Cień zawsze pilnował Wejścia. Mógł stać tylko przy nim, 
gdyż to właśnie przez Wejście został powołany do życia. 
Brama labiryntu natychmiast poznawała wnętrze człowieka, 
który się zbliżał i wyczarowywała jego przeciwieństwo.
   Wojownik zabijał cienie zadowolony z poczucia własnej 
siły. Większy jednakże był chyba ból towarzyszący tej walce. 
Unicestwiał człowieka, tak, chyba człowieka, który posiadał 
tyle cech wymarzonych przez Darogwiazda. Niszczył Brata, 
którego nienawidził, któremu zazdrościł, ale też podziwiał i 
kochał.
   Tropiślad wiedział, jak pokonać swoje krzywe odbicie. 
Inaczej nigdy by nie dotarł do Jądra żadnego krętodroga.
   Już z daleka dostrzegł barczystego człowieka, stojącego 
między dwoma kamiennymi kolumnami, które jaśniały błękitem 
nefrytu. Darogwiazda zdziwiła sylwetka przeciwnika. Dotąd 
cienie były małe i chude - dokładne przeciwieństwa jego 
mocnej budowy. Tym razem Brat zdawał się przewyższać go 
umięśnieniem i wzrostem.
   Wojownik zdał sobie sprawę, że stary sposób walki z 
cieniem nie przyniesie zwycięstwa - w tym labiryncie 
wszystko wydawało się inne, dziwaczne. Mimo to nie był w 
stanie wymyślić na poczekaniu nowego rozwiązania, musiał 
spróbować starego.
   Stanął kilka kroków przed przeciwnikiem. Wolnym ruchem 
dobył topora. Obrócił go kilka razy, jakby oglądając, a w 
rzeczywistości dziwiąc się sobie, że robi coś, co i tak nie 
przyniesie korzyści.
   Cios runął z siłą padającego drzewa.
   Darogwiazd cofnął się natychmiast sycząc z bólu. Ostrze 
odbiło się od piersi Brata, niemal wyrywając ze stawów 
ramiona wojownika.
   - Ty mi nic nie zrobisz... bracie - wyrzekł wolno cień. 
- Nie jestem twoim przeciwieństwem. I nie powołał mnie do 
życia nakaz Wejścia. Stworzyłeś mnie sam, marząc o zabiciu 
stryja. O zgwałceniu kapłanki poświęconej bogom. O klęsce 
przyjaciół ze szkoły tropiśladów. Wszystko to w sobie 
stłumiłeś i dzięki temu ja żyję. Nie jestem twym 
przeciwieństwem, więc nie pokonasz mnie w walce wręcz. Patrz 
- jestem nawet mocniejszy niż ty.
   Tropiślad wbijał wzrok we wroga nie rozumiejąc, co tamten 
mówi. Czyżby stworzyło go zło, tłumione w duszy przez całe 
lata? A czym można zniszczyć zło? Jedni mówią - dobrem. Ale 
tych jest mniej. Drudzy mówią - złem. I ci mają rację.
   Zawsze wiedział, że przyjdzie mu kiedyś znów stanąć 
naprzeciw własnym niegodziwościom. Teraz jednak, gdy 
przyszedł na to czas, uczuł strach. Bo straszne jest 
przyznanie się do winy, ale jeszcze gorsze wymazanie jej 
uczynkami znacznie cięższymi.
   Pełnym prośby ruchem przygarnął topór ku piersi. Tym 
starodawnym gestem, oznaczającym połączenie dwóch ostrzy 
broni z dwiema stronami duszy ludzkiej, wyzwalał moc 
drzemiącą w kamieniu, moc, którą kiedyś zaklęli w nim 
starożytni Czarownicy Podwójnych Toporów.
   - Spraw, by ci, o których myślę, wyszli z mej głowy i 
stanęli przy mnie - wyszeptał gorączkowo, jakby bojąc się, 
że na przemówienie pełnym głosem nie starczy mu sił.
   Zamknął oczy i przywołał obrazy ludzi, o których 
wspomniał cień. Zdawali się pełni życia, choć smutni. 
Wyobraził ich sobie najwierniej, jak mógł. Wszyscy młodzi. 
Tacy, jak wtedy, gdy ich nienawidził lub kochał.
   Otworzył oczy.
   Stali obok. Wpatrywali się w skalne ściany, nie wiedząc 
dokąd ich wezwano z przeszłości. Nie żyli już od lat. Teraz 
mieli umrzeć wcześniej niż było im dotąd pisane.
   Tropiślad zadawał ciosy bez opamiętania, widząc tylko w 
oddali Brata, który po każdym uderzeniu zwijał się z bólu, 
jakby to jego dosięgało ostrze.
   Wojownik opuścił topór. Stała przed nim już tylko 
kapłanka. Piękna kobieta, o kształtach zdolnych rozpalić 
ognie w każdym mężczyźnie. Ale już nie w tropiśladzie. Już 
nie.
   - I tak mnie nie pokonasz - rozległ się chrypiący głos 
rannego. - Nie możesz pamiętać wszystkich, którym źle 
życzyłeś. Zawsze pozostanie we mnie dość życia, bym ci nie 
pozwolił przejść.
   Darogwiazd nawet nie spojrzał na niego. Teraz miał 
pewność, że postępuje właściwie.
   - W takim razie uczynię rzecz znacznie gorszą niż wzięcie 
jej siłą. Pozostawię tę kobietę przy życiu, wiedząc, że jako 
starucha doprowadzi swymi matactwami do wygubienia dzielnych 
mężów z rodu Stągawów. Pozwolę jej na ten haniebny czyn.
   Obraz kapłanki zniknął.
   Wojownik zatknął topór za pas, klasnął przywołując sowę i 
wszedł między kolumny. Zachrzęściły kości, gdy deptał to, co 
pozostało z Brata.
   Darogwiazd cichutko zagwizdał pieśń starców. Nie tak 
wyobrażał sobie kiedyś pożegnanie z młodością. Nie tak.

4. Specus vitae
Gdyby nie pamiętał, że niedawno minął Wejście, mógłby 
sądzić, że cały czas znajduje się w tej samej jaskini. 
Nigdzie nie dostrzegał śladów, które by mówiły, że 
kiedykolwiek przebywali tu ludzie. Wszędzie tylko oślizłe od 
wody stalagmity, kapiące stalaktyty i grube jak uda 
mężczyzny stalagnaty. Przed światłem pochodni umykały do 
szczelin różnej wielkości białe stworzenia. Większość 
wyglądała na zwykłe ślepce, owady zamieszkujące wszystkie 
jaskinie, stroniące od słońca. Jednak mężczyzna dostrzegał 
też większe zwierzęta, przypominające wyrośnięte krety o 
bladawej, półprzezroczystej skórze. I one musiały być prawie 
ślepe, skoro nigdy nie wychodziły z tej ciemności, ale 
tropiślad wiedział, że nie oznacza to wcale, iż nie są 
niebezpieczne. Gdyby tylko, złym trafem, zgasło mu łuczywo, 
a w pobliżu znajdowało się kilku mieszkańców cienia, 
natychmiast by się na niego rzucili.
   Odegnał myśl, że mogą czaić się tu też puchniaki, groźne 
grzyby, sadowiące się w załomach ścian jaskiń i czekające na 
nieostrożne zwierzęta. Kiedy tylko wyczuły żywą istotę, 
puchły, nadymały się, a potem, wypuszczając powietrze, 
wyrzucały ciemny pył, na miejscu zabijający ofiarę. Potem 
pozostawało już tylko powolne wchłonięcie nieruchomego 
ciała. Po większym jedzeniu puchniak nie był niebezpieczny 
przez pół dnia.
   Skoro jednak sowa nie ostrzegała na razie przed niczym, 
mógł iść szybko i bez obawy. Zwykle przed pierwszym 
rozwidleniem dróg nie zastawiano żadnych pułapek.
   Mszarka czekała na niego w okrągłej komnacie, którą
wykuły ludzkie ręce, aby połączyć kilka naturalnych 
korytarzy. Wskazał ten, który miał zbadać ptak. Sam zajął 
się pozostałymi trzema.
   Zagłębił się kilka kroków w pierwszym chodniku. Zaraz 
jednak ujrzał zakręt, za którym podłoga się urywała. 
Przepaść nie sięgała głęboko, ale i tak nie dałoby się jej 
przekroczyć bez liny i haków. Każdy, kto szedłby mniej 
ostrożnie od tropiślada, wpadłby w tę jamę.
   Drugie i trzecie przejście wyglądały na możliwe do 
przebycia. Nie pojawił się też w umyśle wojownika żaden 
ostrzegawczy obraz od żurawia.
   Sowa nadleciała chwilę później. Jej korytarz był nie do 
pokonania. Pozostawały zatem dwa do wyboru. Zwykle stosowano 
metodę skrętu w lewo czy też wybierania lewego z możliwych 
korytarzy. Darogwiazd jednak przekonał się już, że w tym 
labiryncie nie wszystko wyglądało tak, jak w innych. 
Postanowił zaryzykować. Wszedł w prawe przejście.
   W miarę marszu dostrzegał wciąż więcej i więcej 
stalagnatów. Tworzyły coraz gęstsze skupiska, pozostawiając 
wąskie przejścia dla człowieka. Wreszcie doszedł do miejsca, 
gdzie tylko ktoś bardzo chudy mógłby się przecisnąć.
   Uniósł pochodnię, aby lepiej się rozejrzeć. Migoczący 
blask rzucał setki ruchomych cieni, które zmieniały 
prawdziwy kształt jaskini. Jednak doświadczone oczy 
wojownika dostrzegły szerszą przestrzeń pomiędzy 
stalagnatami, tuż przy ścianie. Tamtędy powinien spróbować 
się przedostać.
   Już wkraczając między kamienne kolumny ujrzał w myślach 
ostrzeżenie od żurawia. Nie zdążył się cofnąć. Stalagnaty 
zwarły szereg, poruszyły się niczym żywe istoty. Został 
otoczony kratami skalnego więzienia.
   Nakazał sobie spokój. To pierwsza i najważniejsza zasada 
w obliczu niebezpieczeństwa.
   Dopiero teraz dostrzegł, że zaledwie o wyciągnięcie ręki 
znajduje się podobna cela, w której tkwiły spróchniałe kości 
człowieka. Wysłannika kapłanów? Raczej nie, bo wtedy 
wiedziano by już od dawna o istnieniu tego labiryntu. Musiał 
być to ktoś, kto jeszcze w czasach Starych Ludów próbował 
dotrzeć do Jądra krętodroga.
   Ten człowiek nie wydostał się z pułapki. Ale też zapewne 
nikt go nie szkolił w sztuce pokonywania labiryntów.
   Darogwiazda szkolono, ale i tak nie miał pojęcia, jak się 
stąd wydostać. Nigdy nie spotkał się z tego rodzaju 
przeszkodą.
   Usiadł. Odszukał wzrokiem Mszarkę. Siedziała, bezpieczna, 
kilka kroków dalej. Spokojnie czyściła pióra, zupełnie jakby 
nie dostrzegała kłopotów swego pana. Darogwiazd uśmiechnął 
się w duchu. Spokój...
   Na czyją pomoc może liczyć? Wiedział.
   Topór stał się ciepły, jakby chcąc zwrócić na siebie 
uwagę. Tropiślad wyjął go zza pasa, przyłożył dłoń do 
niebieskiego ostrza.
   Nie zawiódł się. Dostał radę.
   Postawił broń pomiędzy kolumnami. Nałapanie w dłonie 
skapującej po stalagnatach wody zabrało mu dużo czasu, ale w 
końcu miał jej dość, by skropić cały topór.
   Począwszy od ostrza broń zaczęła wybrzuszać się i puchnąć 
jak nadmuchiwany rybi pęcherz. Powoli rosła, przybierając 
jasną barwę wapienia, aż w końcu stała się niczym sąsiednie 
stalagnaty. Te, chcąc zapewnić nowej kolumnie miejsce do 
ustawienia, przesunęły się na boki.
   Na to tylko czekał Darogwiazd. Chwycił dolną część 
stalagnata, która w jego rękach znów powróciła do kształtu 
styliska. Bez trudu przeszedł przez otwór powstały po 
zniknięciu skały wyczarowanej przez topór.
   Mógł iść dalej. Jak nakazywał obyczaj, nakreślił wokół 
ostrza kilka dziękczynnych znaków. Odwróciwszy się, 
zauważył, że kolumny powróciły na poprzednie miejsca. 
Chciały znów utworzyć przeszkodę, gdy przelatywała między 
nimi sowa, jednak zwierzę okazało się szybsze.
   Darogwiazd jeszcze trzy razy napotykał rozwidlenia dróg i 
zawsze wybierał korytarze na prawo. Wciąż nie miał pewności, 
czy idzie dobrze, szczególnie, że zdawały się temu przeczyć 
dziecinnie łatwe przeszkody - zapadnie, kamienni strażnicy 
zionący ogniem lub plujący strzałami. Ale wiedział też, że 
nikt by się nie trudził uprzykrzaniem drogi, która prowadzi 
donikąd. A zatem, jeśli rzeczywiście wybierał dobre ścieżki, 
coraz łatwiejsze przeszkody mówiły o jednym: zbliża się do 
połowy drogi, do miejsca, gdzie kończy się świat 
niebezpieczeństw materialnych, a zaczyna coś gorszego - 
Droga Ostateczna i Jedyna, Droga Wiodąca do Śmierci.

5. Specus mortis
Wstąpił na nią tuż za następnym zakrętem.
   Darogwiazd poczuł się jak w korytarzu pałacowym, chociaż 
ściany i strop były tutaj kamienne, a nie drewniane. Duże 
bloki skalne, dokładnie dopasowane do siebie, pokryto 
rysunkiem korowodu barwnych postaci, głównie kobiet 
niosących naczynia ofiarne. Domyślił się, że ma przed sobą 
starożytne kapłanki Wielkiej Matki, gdyż ubrane były w 
święte stroje: różnokolorowe kaftaniki z dekoltem 
odkrywającym jędrne, sztywne piersi oraz w wielobarwne, 
kilkuwarstwowe spódnice, tworzące szerokie klosze. Wszystkie 
kapłanki podążały ku ołtarzowi w kształcie rogów byka. Tam 
wrzucały zawartość mis do ogniska rozpalonego między rogami.
   Malowana droga zakręcała trzykrotnie. Na jej końcu 
tropiślad zobaczył Granicę Między Życiem a Śmiercią. Odtąd 
przestawały się liczyć wszelkie nauki, nakazy moralne i 
wytrenowane odruchy. Opadały z człowieka niczym zeschnięte 
liście, zostawiając go takim, jaki był naprawdę, w 
nieskalanym wnętrzu. Tylko taki mógł dotknąć Granicy.
   Korytarz należący do śmierci obmywało czerwone światło, 
wydobywające się nie wiadomo skąd. Na jego tle rysowała się 
drobna kobieca postać.
   - Podejdź! Czeka cię próba! - krzyknęła ku przybyszowi 
głosem miękkim, lecz władczym.
   Mimo że stanął kilka kroków przed nią, nie mogł dostrzec 
twarzy. Spowijał ją mrok, nadający zgrabnej postaci wygląd 
demona. Darogwiazd wiele razy walczył z potworami lęgnącymi 
się w czeluściach labiryntów, pokonywał najróżniejsze czary, 
ale dopiero ta kobieta wzbudziła w nim prawdziwy strach. 
Wolałby mieć przed sobą staruchę pokrytą wrzodami niż 
widzieć tak piękne kształty połączone z czarną bramą 
otchłani.
   - Nie bój się. Musisz tylko prawidłowo wybrać. Jeśli nie 
uda ci się, odejdziesz. Granica zamknie się. Jeśli 
odgadniesz prawdę, poprowadzę cię dalej.
   W tej chwili nie wiedział, czy woli odejść, czy być 
prowadzonym przez demona. Nie zostawiła mu jednak czasu do 
zastanowienia.
   - Granica żąda ofiary. Krwi. Zdecyduj, kto z was ma 
zginąć. Ty czy sowa?
   Wypowiedziane lodowatym tonem słowa zmroziły wojownika. 
Kogo złożyć w ofierze? Jeśli zabije siebie, nie pójdzie 
dalej. Jeśli sowę, zawsze prześladować go będzie wspomnienie 
żółtych, ufnych oczu. Była cząstką jego samego. Nie miał 
przyjaciół pośród ludzi, zaś żuraw i Mszarka darzyły go 
uczuciem głębszym od przyjaźni. Nie, dla kapłanów nigdy nie 
zabije sowy. Będą musieli wybrać kogoś innego do przebycia 
tego labiryntu, on wraca.
   - Wybierz mądrze!
   A jeśli zabije siebie? Przecież już i tak jest na Granicy 
Śmierci. Umarł wchodząc do krętodroga. Umrze przekraczając 
Granicę. Czemu więc nie miałby zrezygnować z życia jeszcze 
raz?
   - Wybrałem.
   Kobieta wyciągnęła rękę, otworzyła dłoń. Mężczyzna 
dostrzegł, że podaje niewielki sztylet ze srebra. Chwycił go 
i obejrzał. Trójkątne ostrze łączyło się z rękojeścią w 
kształcie półksiężyca. Dwa symbole Matki Ziemi wykute na 
dodatek w poświęconym Jej metalu.
   Tropiślad bezradnie spojrzał na beztwarzą postać i 
wymamrotał jakieś bezładne słowa przerażenia - domyślił się, 
w jaki sposób ma złożyć ofiarę. Musi pójść śladem Ojca 
Niebieskiego, boskiego oblubieńca.
   Wybrał jednak i nie mógł zawrócić.
   Rozsznurował i opuścił spodnie. Mocno uchwycił prawą ręką 
członek, a lewą ciął.
   Poczuł ból nie tyle rozcinanego ciała, co umierających 
wnętrzności. Jelita, żołądek, wątroba stanęły w ogniu, 
napęczniały, gotowe rozerwać brzuch. Płuca zachłysnęły się 
powietrzem i pękły na tysiące krwawych strzępów, potem 
spadły w ogień trzewi i spłonęły.
   Wojownik opadł na kolana.
   Zemdlał. Umarł. Pochłonęła go ofiara.
   Granica zniknęła. Czerwone światło objęło w posiadanie 
ciało przybysza.

6. Iter salutis
Zbudził go dotyk miękkiej dłoni. Pochylała się nad nim 
demonica - rozpoznał ją od razu, mimo że zmieniła się. 
Zamiast czernieć pustką twarz jej teraz promieniała pięknem. 
Pięknem drapieżnym, wszechwładnym, ale też zmęczonym.
   - Nie żyłeś, ale tchnęłam w twoje usta Słowo. Ono 
uczyniło cię żywym i sprawnym, jednak na razie mogę ci dać 
tylko tyle.
   Darogwiazd zrozumiał dopiero, gdy dotknął krocza. Duży 
strup dokładnie wskazywał miejsce, gdzie kiedyś wojownik 
miał to, co najważniejsze. Nie owładnął nim żal ani 
przygnębienie. Miał przeczucie, że ból to tylko jeden ze 
stopni, które musi pokonać.
   - Nic nie mów. Przygotuj się do dalszej drogi. Pamiętaj, 
że do czasu Zaślubin nie wolno ci wyrzec więcej niż jedno 
zdanie. Ono przesądzi o twych dalszych losach.
   Tropiślad nie wiedział, czym będą zaślubiny, lecz skoro 
mógł użyć tylko jednego zdania, pytania pozostawi na 
później.
   Po kilkunastu krokach doszli do wielkiej jaskini, gdzie 
miejsce czerwonej poświaty zajęły ciemności. Odwrócił się do 
przewodniczki, ale zniknęła. Pojął, że czeka go następna 
próba.
   Zapalił wszystkie pochodnie i powtykał je w szczeliny 
skalne. Dopiero wtedy rozejrzał się.
   Wnętrze grota tonęło w mroku, jednak strop wisiał tylko 
kilka kroków nad głową wojownika. Pomieszczenie miało ściany 
pomalowane na czerwono. Nie był to naturalny kolor skały. 
Wysypane drobnym piaskiem podłoże w wielu miejscach zawalały 
stosiki szarych kulek. Tropiślad dotknął ich. Odchody. Jedne 
stare, inne świeże.
   Naraz zakręciło mu się w głowie, pociemniało w oczach, 
jednak zamiast zemdleć, ujrzał ostrzeżenie od żurawia: grota 
wyglądała tak, jak przed chwilą, ale nigdzie nie dostrzegł 
łajna. Zaraz potem powrócił dawny obraz jaskini, lecz po co 
władczyni labiryntu miałaby go mamić widokiem nieczystości?
   Z zamyślenia wyrwały go głośne kroki. Szybko odwrócił się 
ku niebezpieczeństwu.
   Z mroku wyłaniał się czworonożny stwór o ciele byka. W 
miejscu, gdzie powinien widnieć łeb, wyrastał tułów 
człowieka. Jego twarz osłaniała maska, która w innych 
okolicznościach wydałaby się wojownikowi śmieszna - 
ukazywała oblicze wykrzywione strachem.
   Właśnie ten strach stał się w jego oczach własną 
bojaźnią, od zawsze tłumionym lękiem przed nieznaną, a 
przecież tkwiącą w nim samym obcością. A teraz znalazł się 
właśnie w świecie nieprzyjaznym, niezrozumiałym i pełnym 
bólu. Jakie znaczenie ma to, czy będzie walczył, czy pozwoli 
zadusić się wrogowi...
   Niespodziewanie uczuł na ramieniu szpony. Sowa. Ta jedyna 
więź z życiem i znanym światem pozwoliła mu ocknąć się ze 
snu zwątpienia. Znów zaczął myśleć.
   Nieprawdziwe odchody.
   Jedno zdanie.
   SŁOWO.
   - Ty jesteś NIEŻYWY - krzyknął.
   Zniknęło zwierzęce łajno. Potwór stanął w miejscu, 
zamarł. Maska opadła na piasek odsłaniając nieruchome rysy 
posągu.
   Tropiślad podszedł do niego i niepewnie dotknął skóry. 
Metalowa. Z brązu.
   - Poznałeś jego prawdziwe istnienie, Darogwiaździe - 
demonica pojawiła się tuż obok. - Nie zbywa ci na sprycie 
ani na mądrości.
   Spojrzał na kobietę, czekając na dalsze słowa.
   - Moje prawdziwe imię brzmi: Niewinna.
   Zrozumiał, że zaufała mu i dała władzę nad sobą. 
Postanowił nigdy nie zawieść tego zaufania.
   - Twoje prawdziwe imię brzmi: Ojciec Niebieski.

7. Iter mysticum
Prowadziła go za rękę niczym bezbronnego dzieciaka aż do 
stóp stromych schodów.
   - Wejdź na nie i nie obawiaj się niczego. Tylko będąc 
sobą zdobędziesz to, co chcesz.
   Darogwiazd klasnął na sowę, ale ta nie przyleciała. 
Usiadła na ramieniu demonicy i kiwnięciem łebka dała znak, 
by szedł sam.
   - Wszystko, co cię spotka, jest przeznaczone tylko dla 
człowieka. Sowa nie ma tam wstępu.
   Zbliżył pochodnię do schodów. Każdy stopień ozdobiono 
płaskorzeźbami przedstawiającymi oblicza potworów i 
najciemniejszych demonów. Darogwiazd wiedział, że stąpając 
po ich twarzach okazuje im wyższość i pogardę.
   Schody kończyły się przed rzeźbioną bramą, której strzegł 
kamienny kolos o twarzy uplecionej z jelit, o ustach z ognia 
i członku zakończonym głową węża.
   Tropiślad nie przeklął strażnika, choć tak nakazywały 
nauki kapłanów. Po cóż przeklinać kamień?
   Za bramą pochodnia przestała być potrzebna. Cztery 
ustawione pod ścianami trójnogi z płonącymi węglami 
oświetlały całą komnatę. Wojownik rozejrzał się. 
Pomieszczenie było sześciokątne. Na samym środku wznosił się 
masywny ołtarz, okolony ustawionymi pionowo rogami byków. 
Lewymi rogami. Pomiędzy nimi spoczywała malutka figurka 
Wielkiej Matki. Jedynie ciężkie piersi i rozwarty srom 
zostały szczegółowo wykończone. Resztę, nawet twarz, ledwo 
zaznaczono.
   Wojownik wolno zbliżał się do posążka, mając wrażenie, że 
ołtarz jest paszczą, której zęby-rogi zaraz go połkną i 
zmiażdżą.
   Wreszcie stał u celu wędrówki. Dorównał Dobarowi. Imię 
jego przejdzie teraz do legendy.
   Delikatnie ujął figurkę. Podniósł ją bez wysiłku, 
zrobiona była z drewna. Cieszył oczy tak cenną zdobyczą, 
czuł dumę z tak wielkiego czynu. Odwrócił się ku schodom i 
począł iść. Już miał postawić stopę na pierwszym stopniu, 
gdy przypomniał sobie, że musi przecież złożyć 
zadośćuczynienie Matce Ziemi za zabranie figurki. Nie 
dlatego, że tak nakazywało prawo. Dlatego, że sam czuł 
potrzebę oddania bogini tego, co się jej należało.
   Postawił zdobycz przy bramie. Niecierpliwym krokiem 
podbiegł do ołtarza, jednocześnie ściągając torbę, by 
wyciągnąć kadzidła i tablicę z błagalnymi modlitwami.
   Kiedy stawiał ofiary między rogami, poczuł, że kamienny 
ołtarz żyje. Płyty rozwarły się miękko, układając w fałdy 
cuchnącej potem skóry.
   Siła nie do przezwyciężenia kazała mężczyźnie pochylić 
się nad powstałym otworem, z którego dobywał się łomot 
olbrzymiego serca. Biło coraz szybciej i szybciej.
   Darogwiazd poczuł, jak jego własne serce pracuje w tym 
samym rytmie. Szybciej i szybciej.
   Dwa serca, a jakby jedno. Zrozumiał, że tego naprawdę 
szukał.

8. Hieros gamos
Oparł dłonie na byczych rogach, aby móc głębiej zajrzeć w 
otwór. Nie dostrzegał nic poprzez ścianę ciemności, ale 
wydawało mu się, że źródło bicia przybliża się.
   Jest tuż, tuż.
   Puścił rogi, gdy poczuł, że się poruszyły. Pozbawiony 
równowagi, wpadł w otchłań. Nie krzyczał, bo strach nie 
nadszedł. Oddał się pustce dobrowolnie.
   Wielkie wargi zamknęły się tuż za jego nogami, a 
dziesiątki zębów uderzyły o siebie. Został połknięty przez 
rybę, której nie słychać. Przez paszczę, której nie widać.
   Zaślubiny Ojca Niebieskiego z Matką Ziemią rozpoczęły 
się.

9. Viscera terrae: Locus absconditus
Spadał tylko krótką chwilę, wystarczająco długą jednak, by 
poprzez bicie nieznajomego serca spłynęła na niego otucha. 
Ukoiła niepokój i dała moc.
   Dwa serca poznały się i połączyły.
   Uczuł pod nogami twardą powierzchnię. Gdy tylko 
wyprostował się, cała przestrzeń zalana została wesołym 
światłem. Usłyszał śmiech i radosne okrzyki. Zbliżały się 
dwie procesje.
   Pierwsza, większa i barwniejsza, zatrzymała się 
kilkanaście kroków przed nim. Przewodziła jej Niewinna, 
ubrana teraz w strój kapłanek Wielkiej Matki. Na jej rękach 
srebrzyły się wielokrotnie splecione bransolety w kształcie 
węży pożerających własny ogon. Dumnie uniesione sutki 
Niewinnej pomalowano na żółto i jaskrawoczerwono. Tworzyły 
serca kwiatów, których karminowe płatki obejmowały całe 
bujne piersi.
   Długi na wiele łokci tren sukni Niewinnej trzymały 
chichoczące młode dziewczyny, odziane tylko w powiewne, 
muślinowe szaty. Rzucały ciekawe i pełne pożądania 
spojrzenia na człowieka, zaraz jednak zwróciły oczy ku 
drugiemu korowodowi.
   Szli w nim sami mężczyźni, a raczej stworzenia płci 
męskiej. Byli tam i ludzie, i półkonie, i osły, i kozły, i 
półbarany, i mnóstwo innych. Część kroczyła na dwóch nogach, 
część na czterech. Otaczali dwóch ludzi, trzymających na 
nosidłach podłużny przedmiot przykryty złotą materią. 
Inaczej niż procesja dziewcząt, wszyscy utrzymywali powagę, 
a z ich ust unosiła się groźna, tajemnicza pieśń o 
niezrozumiałych dla tropiślada słowach. Może zresztą nie 
było słów, a pozorną pieśń tworzyły prymitywne odgłosy, nie 
mające nic wspólnego z mową człowieka.
   Darogwiazd spostrzegł, że procesja idzie wprost ku niemu. 
Otoczyli go zwartym kołem, po czym podjęli inną melodię, weselszą 
i szybszą. Z ich szeregu wystąpiło wolnym krokiem dwóch 
ludzi z nosidłami.
   Położyli je na ziemi i z namaszczeniem unieśli materię. 
Wspólnie uchwycili spory podłużny kamień i wynieśli wysoko 
ponad głowy. Na ten widok wszyscy wydali okrzyk radości. 
Korowód rozpoczął dziwny taniec wokół tropiślada. Wykonywane 
gesty pełne były sprośności i szczęścia.
   Wojownik poznał kamienny przedmiot. Był to niezwykle 
gruby członek, ozdobiony jądrami wielkimi jak dojrzałe 
jabłka.
   Ludzie niosący dumnego Rozdawcę Życia poczęli powoli 
krążyć naokoło Darogwiazda, w kierunku przeciwnym niż 
tańczący korowód. Co kilka kroków przytupywali i, obniżając 
członka do wysokości własnych kroczy, wykonywali kilka 
silnych ruchów biodrami. Potem znów rozpoczynali marsz.
   Kiedy już trzy razy obeszli przybysza, przez kordon 
tancerzy przecisnęły się trzy staruchy. Odebrały kamień 
mężczyznom i podeszły do Darogwiazda.
   Nie wiedział, co ma robić, ale pozwolił im ściągnąć z 
siebie ubranie. Pomarszczone dłonie zerwały strupy z jego 
krocza. Krew rzuciła się na uda, lecz tropiślad nie czuł 
bólu. Staruchy pośród wysokiego krzyku wszystkich obecnych 
przyłożyły członek do rany i cofnęły ręce. Kamień przywarł 
do ciała i już tam pozostał.
   Kiedy wojownik oderwał od niego wzrok, zgrzybiałe baby 
przemieniły się w dziewczęta, które uciekły z krzykiem. 
Człowiek poznał jednak, że nie był to krzyk strachu, lecz 
radości. Radości, która udzieliła się i jemu, gdyż pojął, że 
oto jest u kresu drogi. Znalazł siebie.
   Poczuł uściski dziesiątków silnych rąk. Ramiona tłumu 
przekazywały go sobie, aż został zaniesiony przed oblicze 
Niewinnej. Ta przywitała go uśmiechem i słowami:
   - Przybyłeś ku śmierci, a poznasz życie. Myślałeś, że 
idziesz ku ułudzie, a zaznasz, czym jest istota stworzenia. 
Przyszedłeś do nas spośród ludzi, ale wiedz, że żyją oni w
nieprawdziwie. Są tylko cieniami dawności. Mimo że trzy razy 
już doznałeś oczyszczenia, nadal pełen jesteś grzesznej 
pychy. Musisz zostać oczyszczony raz jeszcze, a wtedy 
otworzy się przed tobą droga objawienia.
   Klasnęła i władczym gestem nakazała swym poddanym, by 
czynili, co należy.
   "Droga objawienia" - pomyślał ze zdumieniem tropiślad - 
"chyba już zawsze będę wstępować na coraz to nowe drogi".
   Zapłonęły ogniska. Zagrały instrumenty. Przyniesiono 
kadzie pełne miodu i wina. Rozpoczęła się zabawa.
   Dla Niewinnej i wojownika ustawiono dwa wysokie trony, z 
których mogli obserwować wszystko, co dzieje się w rozległej 
komnacie. Właśnie przyglądał się jednej z dwórek, gdy 
Niewinna spytała:
   - Jak podoba ci się moje królestwo?
   - Myślałem zawsze, że władzę nad labiryntami posiada 
Wielka Matka - odparł zaskoczony.
   - Czyż nigdy nie słyszałeś o trzech prawdach: że Słowo 
pochodzi od Matki, że Niewinna jest Słowem i że nie ma 
różnicy między Matką a jej potomstwem? Ja jestem tą, którą 
nazywacie Ziemią, Mokoszą, Potnią, Wielką i setkami innych 
imion. Jestem też Słowem i jestem Niewinną.
   Darogwiazd, który rozmawiał z nią niemal jak z równą, a 
miał nawet nadzieję na wejście do jej łoża, poczuł się jak 
niedorostek przy kobiecie dojrzałej, traktującego go 
przyjaźnie, lecz z pobłażliwością. Zrozumiał dopiero teraz 
zmęczenie w jej rysach, gwałtowność gestów i pewność mowy. 
Nie rozumiał tylko, dlaczego czyniła mu tyle zaszczytów i 
sadzała obok siebie. To przerastało jego pojmowanie. Było 
też coś jeszcze: rozczarowanie, że wszędzie wszystkim rządzą 
jakieś sztywne prawa, poza które nie wykraczają nawet 
bogowie.
   Rzekła na to jakby czytała w myślach:
   - Tak być musi. - I dodała: - Na razie jesteś tylko 
człowiekiem, ale dostrzegłam w tobie zaczyn doskonałości. 
Niedługo dostąpisz wtajemniczenia, którego niewielu zaznało 
przed tobą. I pamiętaj, że zrozumienie objawienia czyni 
człowieka bogiem.
   Pomyślał, że nie pozostaje mu nic jak tylko czekać na 
wtajemniczenie. Ale nie chciałby ponownie przeżywać katuszy 
jak przy ucinaniu członka.
   - Patrz! - krzyknęła Niewinna.
   Upojeni winem podwładni królowej poczęli pląsać w 
uniesieniu. Mężczyźni łapali najbliższe z kobiet. Te nie 
sprzeciwiały się, oplatając ramionami ośle, ludzkie bądź 
koźle karki.
   Patrzącemu na to Darogwiazdowi na przemian robiło się to 
zimno, to gorąco. Czuł narastające podniecenie. Gdyby nie 
siedział obok bogini, rzuciłby się pomiędzy rozpasanych 
tancerzy.
   - Chodź. Poznasz mnie - z niechęcią zrozumiał, że 
Niewinna chce, by oddalili się od zanurzonych w rozkoszy 
ciał.
   Znalazł się pośród ośmiu zakutanych w opończe starców. 
Unieśli go na kamienną ławę, potem ogolili i ostrzygli. 
Posługiwali się nożycami i brzytwą delikatnie i rozważnie. 
Nie opierał się, czując, że te zwykłe czynności stają się 
święte w obliczu bogini. Zstąpiła na niego czystość 
cielesna.
   Gdy wstał, jego głowa spłynęła mlekiem i miodem, które 
pomieszały się, tworząc strumyki obmywające szyję, piersi, 
ramiona.
   Niewinna własnymi rękami wtarła mleko i miód w jego 
skórę. Zstąpiła na niego czystość duchowa.
   - Chodź, poznasz siebie! - rozkazała bogini.
   Wzięła go za rękę, tak samo, jak w korytarzach Śmierci. 
Obserwował jej miękki krok, kołyszące się biodra i 
nabrzmiałe piersi. Obserwował, jak w oczach wzbierają 
płomienie gorętsze od tych, którymi płonęli kochający się 
dworzanie. Obserwował lekko rozchylone usta nucące pieśń 
pożądania.
   Chciał jej i tylko jej. Żadna inna nie była w stanie dać 
mu teraz tego, czego pragnął. Nadal jednak powstrzymywał go 
strach przed ogniami płonącymi w ciałach bogów. Ogniami 
zdolnymi spopielić każdą istotę ziemską.
   Weszli na schody. Szli tak przez całe setki lat, 
pokonując tysiące tysięcy stopni. Darogwiazd nie odczuwał 
zmęczenia i wcale nie chciał, by marsz ten skończył się 
kiedykolwiek.
   Mając Niewinną u boku, gotów był poświęcić wieczność
       na wspinanie się
                   nieskończone wspinanie się
                                        do Pałacu Jelit.
   Nie miał już wątpliwości, że zmierzali właśnie tam. Do 
legendarnego grodziska, gdzie pośród krwawych chmur Wielka 
Matka przyjmowała wszystkich swych wyznawców. Gdzie dawała 
im wieczną mądrość lub strącała do Przepaści. Gdzie było 
wszystko i nie było niczego.
   Do Pałacu Jelit.

Szczawnica, luty 1992
                                         Artur C. Szrejter

                      ARTUR C. SZREJTER
Urodził się 17.02.1971 r. w Warszawie. Student archeologii 
UW. Druk opowiadań w "Fenixie" i "Voyagerze", także szkic o 
mitologii słowiańskiej ("F" nr 6/90); 
laureat nagrody im. A. Norton '91 za opowiadanie "Karzeł z 
Wyspy Brzóz". Zainteresowany przede wszystkim fantasy, 
taktuje swe pisarstwo poważnie, popiera je merytorycznymi 
studiami; nie idzie na żywioł, bo chce uniknąć ześlizgnięcia 
się w koleiny Howarda. Czasem owocuje to sporami o czystość 
fantasy z innymi polskimi autorami (patrz "NF" nr 4/92), 
kiedy indziej kunsztowną literacką konstrukcją jak 
prezentowane dziś opowiadanie. Do "Misterium tremendum" - 
swoistego koktajlu mitów i archetypów - dopisał Artur na moją 
prośbę warsztatowy komentarz; przytaczam jego obszerne 
fragmenty:                            
Na początku był pomysł: człowiek zawodowo pokonujący 
labirynty. Zbadajmy więc zależność: heros - labirynt. 
Odszukałem książkę Z. Krzaka i K. Kowalskiego "Tezeusz w 
labiryncie", omawiającą archetyp bohatera w jednej 
konkretnej sytuacji: pokonywania labiryntu. Okazało się, że 
oprócz sławetnego Tezeusza do grona pogromców minotaurów 
należą, na przykład, Gilgamesz i Odyseusz.
   Mądrzy ludzie twierdzą, że o wartości lektury decyduje 
także to, do ilu następnych lektur ona prowadzi. A ja miałem 
już kilka śladów, którymi należało podążać.
   Zacząłem od korzeni: "Gilgamesz" i "Odyseusz", potem 
wszelakie legendy starożytne mające związek z labiryntem. Im 
dalej zapuszczałem się w mitologie Bliskiego Wschodu i 
Europy, tym było ich więcej. W końcu dotarłem do prac z 
zakresu neolitycznych struktur społeczeństw matriarchalnych, 
gdyż właśnie tak głęboko tkwią korzenie pojęcia labiryntu.
   Inny trop z "Tezeusza" to książki popularnonaukowe. Jedne 
omawiające archetyp bohatera z "Hamletem mitycznym" P. 
Sadowskiego na czele. Inne zajmujące się samym labiryntem - 
tutaj niezastąpione okazało się dzieło P. Santarcangelego 
"Księga labiryntów". Czytając je, gratulowałem sobie 
poprzedniego wgłębiania się w mitologie - bez ich znajomości 
niewiele bym pojął z wywodów autorów.
   Trzeci trop, najtrudniejszy, prowadził do teorii 
archetypów Carla Gustawa Junga. Sądziłem, że to kres mej 
wędrówki. Otóż nie, Jung wiedzie prosto do alchemii. 
Ponieważ alchemia nie wydawała mi się potrzebna, już miałem 
się z nią rozstać, ale okazało się, że ona z kolei wskazuje 
drogę do hermetyzmu (gnostyckiej religii grecko-egipskiej, 
która najsilniej wpłynęła na rozwój alchemii). Sięgnąłem 
więc po znakomitą monografię R. Bugaja pt. "Hermetyzm". I 
tutaj koło się zamknęło - natrafiłem na wzmiankę o mitycznej 
skarbnicy wiedzy starożytnego Egiptu, labiryncie.
   Kupowałem i przeglądałem też książki, o których 
wiedziałem, że mogą być pomocne w budowaniu nastroju 
opowiadania - "Narodziny filozofii" G. Colli, "Okultyzm, 
czary, mody kulturalne" M. Eliade czy "Symbol przemiany w 
mszy" Junga.
   Nie próbuję wyjaśniać treści "Mysterium tremendum". 
Zwracam tylko uwagę, że bogata symbolika i liczne odwołania 
nie znużą czytelnika opowiadania jedynie wtedy, jeśli 
dostrzeże w nich zaproszenie do wspaniałego świata 
mitologii, filozofii, klimatu różnych czasów i różnych 
tradycji. Największą nagrodą dla mnie jako autora stałoby 
się zachęcenie odbiorcy do sięgnięcia po którąkolwiek z 
wymienionych książek.
   Na zakończenie sprawa tytułów - stanowią mieszaninę 
łaciny i zlatynizowanej greki. Używałem z reguły naukowych 
nazw oznaczających poszczególne etapy procesu inicjacji (bo 
czymże innym jest przechodzenie labiryntu?). Mysterium 
tremendum - przerażający, tajemniczy obrzęd; 1. Actus 
geranos - taniec żurawia; 2. Puella scelerata - zhańbiona 
dziewica; 3. Umbra - cień; 4. Specus vitae - jaskinia życia; 
5. Specus mortis - jaskinia śmierci; 6. Iter salutis - droga 
zbawienia; 7. Iter mysticum - droga tajemna; 8. Hieros gamos 
- boskie (święte) zaślubiny; 9. Viscera terrae: Locus 
absconditus - trzewia ziemii: miejsce ukryte (tajemne).

                                                 (mp)
