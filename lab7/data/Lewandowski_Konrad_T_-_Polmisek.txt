Autor: Konrad T. Lewandowski
Tytul: PÓŁMISEK

Z "NF" 1/96

+komentarz warsztatowy

   Metafizyką zainteresowałem się na pierwszym roku 
Politechniki. Ówczesne próby zrozumienia "o co biega" mogę 
porównać do poczynań muchy usiłującej przelecieć przez 
szybę. Po kwartale walki z trzydziestoma pierwszymi stronami 
"Elementarza metafizyki" M. Gogacza dałem spokój. Zostało mi 
z tego okresu podejrzenie, że metafizyka jest dla filozofii 
tym, czym matematyka dla fizyki.
   Problem powrócił kilka lat później, kiedy po druku 
"Alternatyw ewolucji" rozważałem ogólne, filozoficzne 
podstawy własnej propozycji. Obmyśliłem wtedy idącą nieco 
dalej "teorię alternatywności". A po roku, przy okazji pracy 
nad "Archetypem i schizofrenią" drążąc temat pod kątem 
zastosowania go w SF, otarłem się o pojęcie "bytu 
potencjalnego". Skierowało mnie to powtórnie na teren 
metafizyki.
   Tym razem byłem sprytniejszy. Zacząłem lekturę Gogacza od 
słowniczka na końcu książki. Znajomi studenci ATK nie 
potrafili mi pomóc, gdyż - jak twierdzili - uczą się 
metafizyki metodą wkuwania na pamięć całych rozdziałów.
   Po dwóch miesiącach błądzenia po hasłach i odsyłaczach 
otrzaskałem się z terminologią. Trafiłem wtedy na hasło 
"inteligibilność" - było to coś, czego potrzebowałem. Reszta 
pozostawała kwestią pomysłu i doczytania odpowiednio dużych 
połaci tekstu. Na przykład spędziłem cały dzień zamknięty w 
pokoju ucząc się typów relacji.
   Tak przygotowany byłem gotów do rozmowy z fachowcem, 
wprosiłem się więc do Piotra Zakrzewskiego, felietonisty 
"Ładu". Dzięki niemu w wyniku trzygodzinnej dyskusji moje 
luźne pomysły skleiły się w w miarę spójną myślową 
konstrukcję. Pozostawało skroić na ten rozmiar odpowiednią 
fabułę. Znając zaś sympatię Czytelników do postaci Radosława 
Tomaszewskiego, nakłoniłem go do zajęcia się sprawą.
   Metafizykę uważam za naukę ważną i literacko inspirującą, 
która jednak z powodu braku popularyzacji popadła przez 
wieki w zbędne hermetyzmy. Mam nadzieję, że przedstawiony w 
"Półmisku" model (kształtki i farba) wyda się Państwu 
wyrazisty i spójny, wiem, że jest uproszczony. Pominąłem, na 
przykład, problem duszy, który miałby w opowiadaniu 
niewielkie zastosowanie. Jestem pewien, że zmodernizowana, 
żywa metafizyka przydałaby się bardzo współczesnej fizyce, 
matematyce i filozofii, które z roku na rok coraz dotkliwiej 
odczuwają narastający problem granic racjonalności.
                                                   KTL


   Książkę tę stanowi ukazywanie powodów tego, czym byt
   jest i że jest, zarazem wszystkiego, co podstawowe i
   wyjściowe w uprawianiu metafizyki.
           Mieczysław Gogacz, "Elementarz metafizyki",
           Warszawa ATK 1987

   I nadszedł Wodnik. A przybywszy wziął Ryby za pysk
   i zaprowadził porządek w stawie.
                                Proroctwo Przewodasa


PÓŁMISEK

   Wpadłem z rumorem do redakcji "Obleśnych Nowinek".
   - Słuchajcie! - wrzasnąłem. - Ale bomba! Byłem u 
McDonalda!
   Zbyt dobry miałem nastrój, by mogły mi go zepsuć znaczące 
postukiwania w czoło i żurnalistyczne zblazowane miny.
   - Dotąd omijałem toto jak zarazę, ale wczoraj wieczorem 
głód mnie przycisnął - trajkotałem w natchnieniu. - Nie 
miałem wyjścia, bo inne budy były zamknięte. Wziąłem Big 
Maca, a to miętkie syfiliszcze rozłazi mi się w gębie, zanim 
zdążyłem je ugryźć. Idealne żarcie dla kogoś, kto zostawił w 
domu sztuczną szczękę. Można szamać gołymi dziąsłami. Olśniło 
mnie!
   Patrzyli i słuchali. Chyba jednak ich zainteresowałem.
   - Nie kapujecie? Jakie zwierzęta nie mają zębów?... - 
cisza oczywiście. - Minogi! Gromada krągłouste. "Cafe pod 
Minogą"! McDonald to papu dla krągłoustych! Że też Wiech 
tego nie dożył... Dopuśćcie mnie do komputera, to zaraz 
dziabnę paszkwila! Może prędzej ich zamkną...
   - McDonald zamówił u nas dwie kolumny reklam - oznajmiła 
grobowym głosem Elka, sekretarz redakcji.
   Nie ma to jak kubeł zimnej wody na wenę twórczą.
   - Jak to?
   - Guru Ciachorowski cofnął klątwę, bo zarząd McDonalda 
zobowiązał się zastąpić mielone mięso serem sojowym - 
wyjaśniła.
   Jak przystało na rasowego mięsożercę, na samą wzmiankę o 
wegetariańskiej diecie zrobiło mi się niedobrze.
   - Z dodatkiem torfu? - spytałem, wspominając analogiczny, 
niemiecki precedens.
   - Nie, u nas będą dodawać szczyptę złotorostu ściennego. 
To taki porost. Guru nalegał na akcent narodowy w menu.
   - Więc o czym mam napisać? - usiadłem i z wysiłkiem 
ułożyłem rysy w maskę pt. "Oblicze zimnego profesjonalisty".
   - Zrobisz wywiad z Błyszko-Sażyńskim.
   - Ze specem od talizmanów? Przecież to Rychu miał nagrać 
faceta w zeszłym tygodniu?
   - Spławił mnie - odezwał się Rychu ze swego kąta. - Na 
dodatek poszczuł czymś, co wyglądało jak skrzyżowanie kota z 
nietoperzem...
   - Rozumiem, Rychu, byłeś naprany.
   - Ani trochę.
   Wkurzyła mnie perspektywa poprawiania roboty po kopniętym 
alkoholiku.
   - Ale białe myszki widziałeś?
   - Widziałem - odparł zimno Rychu. - Były w terrarium i 
służyły za karmę dla tego niby-kota.
   - Tomaszewski, to nie są jaja - pogodziła nas Elka. - 
Naczelny zdecydował, że masz to sprawdzić. Właśnie ty.
   - Dobra, dobra - westchnąłem i odwróciłem się do Rycha. - 
Za co właściwie podpadłeś Sażyńskiemu?
   - To było zaraz na wstępie. Zapytał mnie, czy relacja 
jest bytem. Nie miałem pojęcia, o co mu chodzi.
   - Dowiedziałam się - wtrąciła Elka - że Sażyński ma głupi 
zwyczaj przepytywania gości z metafizyki. Dlatego jeszcze 
nikomu nie udało się przeprowadzić z nim wywiadu.
   - Trzeba było odpowiedzieć, że to problem dyskusyjny, ale 
większość metafizyków twierdzi, że relacja jest bytem 
niesamodzielnym - odparłem. - A ty co mu powiedziałeś?
   - No... - Rychu się zmieszał. - Chciałem obrócić to w 
żart, więc palnąłem, że nie ma bytu bez odbytu...
   - Nic dziwnego, że się wściekł. I serio, nikt dotąd nie 
pociągnął gościa za język?
   - Nikt. Przegonił nawet panienkę z "Twojego Chujoskopu", 
która miała przeprowadzić z nim wywiad we wszystkich 
pozycjach...
   - Może jest "spójny erotycznie"?
   - Niekoniecznie, w młodości utrzymywał niezły harem.
   To zmieniało postać rzeczy. Nie cierpię odwalania 
wypracowań na zamówienie, ale tu miałem przed sobą niezłe 
wyzwanie.
   - Biorę - oznajmiłem i w ten sposób kilka dni później w 
moim życiu pojawił się Półmisek.

   Błyszko-Sażyński, na chrzcie dali mu Jerzy Maria 
Eustachy, mieszkał na Saskiej Kępie w uroczym, willowym 
zakątku dzielnicy ograniczonym ulicami Francuską, Wałem 
Międzeszyńskim i zjazdem z Mostu Poniatowskiego. W 
tamtejszych poplątanych, czasem krętych uliczkach można się 
zakochać od pierwszego wejrzenia. Uwielbiam kręte ulice, 
uważam, że mają osobowość w przeciwieństwie do tych 
poprowadzonych pod linijkę i przecinających się pod kątami
obrzydliwie prostymi. Kiedy widzę zakręcający miękko zaułek, 
z mojej duszy odpada cyniczna skorupa i pozostaje czysty 
zachwyt.
   Sażyński miał dom przy Berezyńskiej, lecz nie dane mi 
było zażyć rozkoszy spaceru. Zdążyłem wysiąść z tramwaju 
przy Rondzie Waszyngtona i wyjść z przejścia podziemnego, 
gdy z Francuskiej wymaszerowała bojówka Gwoździ, czyli Grono 
Wyższej Świadomości. Ubrani w zielone koszule, z głowami 
wygolonymi na pałę i pomalowanymi na zielono, zawodzili 
mantry wymachując do taktu kijami baseballowymi. Na nogach 
mieli superekologiczne sandały typu glan. Określenie 
"gwoździe" było początkowo obelżywym skrótowcem, ale kiedy 
guru Ciachorowski Swami, zwany przez niewiernych Obciachu 
Świru, rzekł: "Mądrej głowie dość po słowie, głupiej trzeba 
gwoździem", nazwa przyjęła się.
   Dla świętego spokoju, by nie wchodzić im w drogę, 
przystanąłem przy kiosku "Ruchu" i zacząłem oglądać gazety. 
Na samym wierzchu "Wyborcza" epatowała zielonym 
prostokącikiem obok słowa "gazeta". Pod nagłówkiem czernił
się kobylasty tytuł oznajmiający wydanie wyroku w najnowszym 
procesie pokazowym. Trzech chłopaków rozpaliło nad rzeką 
ognisko i piekło nad nim złowione ryby. Prokurator posunął 
ich z trzech paragrafów; zwierzobójstwo, rabunkowe zużycie 
tlenu i pogłębianie efektu cieplarnianego. Dostali po dwa 
lata bez zawieszenia. Cholera, trzy lata temu coś takiego 
mogłoby pójść tylko w "Obleśnych Nowinkach", a i to 
wyłącznie w prima aprilis...
   - Szyneczka, baleronik, świeżutki schabowy - usłyszałem 
nagle ochrypły szept. Obok stał nieogolony facet, gapiąc się 
gdzieś ponad moim ramieniem. - Tu, bliziutko, za rogiem - 
dodał. - W piwnicy u szwagra...
   - Nie, dziękuję, mam własnych dostawców - odparłem 
półgłosem i natychmiast przekląłem swój długi ozór. Jeśli to 
był kapuś, miał mnie na widelcu!
   W tym momencie z Finlandzkiej wymaszerowała na nas 
kolejna grupa Gwoździ. Stężałem. Skąd ich aż tylu! 
Wędliniarz jakby rozpłynął się w powietrzu. Kiedy Gwoździe 
minęły obojętnie kiosk, poczułem między brwiami kropelkę 
potu.
   Nim dotarłem do willi Sażyńskiego, ochłonąłem trochę, i 
dobrze, bo gospodarz wybitnie nie był w nastroju do 
przyjmowania dziennikarzy.
   - Czy może mi pan powiedzieć, co to jest inteligibilność? 
- wygarnął z biodra ledwie zdążyłem się przedstawić. 
Intencja pytania była oczywista, ale w jego głosie wyczułem 
coś jeszcze. To coś przywiodło mi na myśl kapitana Klossa 
mówiącego: "Najlepsze kasztany są na placu Pigalle"...
   - "Zuzanna lubi je tylko jesienią" - wyrąbałem bez 
namysłu, a gdy Sażyński rozdziawił usta, zacząłem recytować: 
- Inteligibilność, czyli poznawalność to akt istnienia w 
bycie, poprzez przejaw otwartości czyniący ten byt 
udostępniającym się przez spotkanie i poznanie.
   Zaniemówił, lecz tylko na chwilę.
   - Widzę, że szybko się pan uczy - uśmiechnął się lekko i 
przygładził krótkie, siwe włosy. - Pańskiego kolegę 
wyrzuciłem zaledwie tydzień temu.
   - Gdzie tam szybko! - wyluzowałem się. - Kiedy wziąłem do 
ręki pierwszy podręcznik metafizyki, musiałem przez dwa 
miesiące studiować słownik terminów, zanim ze zrozumieniem 
przeczytałem spis treści.
   - Interesuje się pan metafizyką prywatnie? - spojrzał 
badawczo.
   - Owszem, i paroma innymi rzeczami.
   - Niewiarygodne.
   Sprawiał wrażenie człowieka, który nie wierzy własnemu 
szczęściu, dlatego ostro wziąłem się do roboty.
   - Dlaczego pyta pan wszystkich o metafizykę?
   - Bo nie mam przyjemności rozmawiać z durniem, który nie 
zna podstawowych terminów.
   - To takie ważne?
   - Proszę za mną!
   Weszliśmy do salonu. Z antresoli sfrunęło wielkie 
ptaszysko i z łoskotem wylądowało na stole. Zdębiałem. To 
nie był ptak, lecz nietoperzo-kot, o którym mówił Rychu.  
Czyżbym też miał delirium? Sażyński podszedł do stojącego w 
rogu akwarium, wyjął stamtąd za ogon białą myszkę i rzucił 
ją na dywan. Stwór błyskawicznie furgnął ze stołu i pożarł 
zdobycz trzema kłapnięciami paszczy. Potem podszedł do mnie 
na tylnych łapach i zaczął się łasić.  
   - Proszę mu się dobrze przyjrzeć - polecił gospodarz.
   Przyklękłem i dotknąłem zwierzaka. Z całą pewnością nie 
był to wybryk natury ani chirurgiczna składanka typu 
Frankenstein. Istota ta miała zbyt harmonijną budowę, by 
mogła wchodzić w grę któraś z tych możliwości. Idealnie 
proporcjonalne, pokryte delikatną, aksamitną sierścią 
skórzaste skrzydła łączyły się z odpowiednio 
przekształconymi przednimi łapami. Budowa tylnych kończyn 
była typowa dla istoty dwunożnej. Do tego dochodziły chwytne 
zakończenia skrzydeł oraz ogon uwieńczony wachlarzem lotek 
powstałych ze zmienionej morfologicznie sierści.
   Nawet nie próbowałem kryć zdumienia.
   - Co to jest?
   - Pochodzi z przyszłości, z okresu gdy po wymarciu 
człowieka i większości gatunków kręgowców nastąpiła radiacja 
adaptatywna szczurów i kotów.
   - Więc co to zwierzę robi w pańskim domu?
   - Tędy proszę - wskazał kierunek.
   Zostawiłem nietoperzo-kota i przeszliśmy do niewielkiego 
pokoju. Na stole zasłanym białym obrusem leżał owalny 
przedmiot kształtem i wielkością przypominający półmisek do 
wędlin albo raczej tackę, bo był całkiem płaski, miał może 
centymetr grubości. Na drugi rzut oka rzecz okazała się 
mozaiką czerwono-czarnych-żółto-niebieskich fragmentów 
połączonych techniką witrażową. Nieregularne kawałki 
nieprzeźroczystego materiału układały się w barwny, 
abstrakcyjny obraz wywołujący nieokreśloną irytację.
   - Proszę to przekręcić na drugą stronę - powiedział 
Sażyński.
   Dotknąłem Półmiska i w tym momencie wysiadła mi 
synchronizacja zmysłów. Wzrok mówił, że patrzę na płaski 
witraż, a dotyk, że macam elipsoidalną bryłę o kształcie i 
wymiarach piłki do amerykańskiego futbolu... Mimo to 
spróbowałem wykonać polecenie gospodarza i w następnej 
chwili stanąłem na progu szaleństwa. Bryła obróciła się w 
moich rękach o jakieś ćwierć obrotu, ale to, na co 
patrzyłem, nadal pozostało tak samo płaskie i nie zwęziło 
się ani trochę. A powinno być teraz wąziutkim prostokątem! 
Zrozumiałem, że tego przedmiotu nie dotyczą reguły 
rzutowania bryły na płaszczyznę i zrobiło mi się zimno. Mój 
przyzwyczajony do geometrii euklidesowej rozum zbuntował się 
przeciw doznaniom zmysłów. Cofnąłem się od stołu, 
machinalnie wycierając dłonie o spodnie.
   - To fragment płata czterowymiarowej płaszczyzny - 
oznajmił Sażyński. - Proszę usiąść.
   Z ulgą zwaliłem się na fotel pod ścianą unikając 
patrzenia na Półmisek. Gospodarz zajął miejsce naprzeciwko.
   - Co to jest? - wychrypiałem.
   - Z punktu widzenia metafizyki tę rzecz można nazwać 
inteligibilizatorem, parapsycholog określiłby ją jako 
nadtalizman, zaś fizyk użyłby nazwy strukturator 
prawdopodobieństwa. Pan niech zapamięta, że jest to 
urządzenie działające według praw metafizyki.
   Pomyślałem o grasującym w salonie stworze i zrezygnowałem 
z zadania następnego pytania. Sażyński popadł w zadumę.
   - Jak pan wie - rzekł po chwili - zajmuję się zawodowo 
wyrobem talizmanów na zamówienie. Siłą rzeczy więc zawsze 
interesowało mnie to, jak sprawić, by moje wyroby były 
możliwie najskuteczniejsze. Badałem zatem talizmany słynące 
z wielkiej mocy, wertowałem stare księgi i 
eksperymentowałem. Stwierdziłem, że przedmioty zwane 
talizmanami to w większości bezwartościowe błyskotki, inne 
niestarannie wykonane działają bardzo słabo, ale zdarzają 
się też, choć rzadko, niezwykle efektywne. Oczywiście, ja 
chciałem wyrabiać tylko te najsilniejsze. Trzydzieści lat 
temu odkryłem, że naprawdę skuteczne talizmany są 
fragmentami jednej całości - wskazał na Półmisek. - Pół roku 
temu udało mi się odnaleźć ostatni kawałek i połączyć je 
razem.
   Dotknąłem już dwu dowodów rzeczowych, lecz nadal 
odczuwałem ochotę, by uznać jego opowieść za stek bzdur. 
Tymczasem Sażyński mówił dalej:
   - Działanie talizmanów, czyli przedmiotów sprawiających, 
że egzystencja ich właściciela biegnie wzdłuż łańcucha 
szczęśliwych przypadków, można wytłumaczyć za pomocą teorii 
metafizycznego wszechświata, którą roboczo nazwałem "teorią 
kształtek". O tym jednak pomówimy innym razem. Teraz 
chciałbym zaproponować, by został pan użytkownikiem tego oto 
inteligibilizatora.
   - Dlaczego? - spojrzałem na Półmisek z obawą.
   - Bo inaczej nigdy mi pan nie uwierzy.
   - Panu zdaje się nie chodzi o wywiad w "Obleśnych 
Nowinkach"? - zmobilizowałem cały swój nadwerężony już nieco 
spryt.
   - Nie.
   - A o co?
   - Nie dowie się pan, dopóki nie wypróbuje pan 
inteligibilizatora.
   Trafił w czuły punkt. Wiedziałem, że moja ciekawość w 
końcu mnie zgubi.
   - Zgoda - oznajmiłem z rezygnacją.
   W dłoni Sażyńskiego pojawiła się igła i flakonik 
spirytusu salicylowego.
   - Proszę podejść do stołu i podać mi dłoń - polecił.
   - Co pan chce zrobić?
   - Potrzebuję kropli pańskiej krwi.
   Nie wiedziałem, mam się roześmiać czy zdenerwować?
   - Czy to będzie cyrograf?
   Sażyński uśmiechnął się pobłażliwie.
   - A co pan myślał? - zadrwił. - Że opowieści o 
cyrografach to bajkowe wymysły? Inteligibilizatory już nie 
raz pojawiały się w historii ludzkości. Prawdą jest, że krew 
łączy je z użytkownikiem, natomiast całe gadanie o pakcie z 
diabłem to bzdura wymyślona przez niewtajemniczonych.
   Przezwyciężając wewnętrzny opór podałem mu rękę. Ukłuł 
mnie i po chwili na wskazującym palcu prawej ręki pojawiła 
się kropla krwi.
   - Proszę dotknąć tym palcem inteligibilizatora i 
wypowiedzieć głośno swoje imię - powiedział Sażyński.
   Było mi trochę głupio, więc wybrałem czarno-czerwony 
fragment Półmiska, na którym krew była najmniej widoczna.
   - Radosław! - Dopiero teraz dostrzegłem, że na innym, 
błękitnym kawałku mozaiki znajduje się drugi, zrudziały 
odcisk palca, zapewne samego gospodarza.
   - I co teraz? - spytałem.
   - Inteligibilizatorem steruje się za pomocą aktów woli, 
to jest wyrażania świadomych życzeń typu: chcę tego, chcę 
tak. W ciągu nocy nastąpi nawiązanie trwałej Relacji, czyli 
więzi przyczynowej pomiędzy panem a tym urządzeniem. Rano 
proszę wyjść na spacer i trochę poeksperymentować. Kiedy się 
pan ostatecznie przekona, proszę przyjść do mnie, 
porozmawiamy. Teraz żegnam.

   Następny poranek powitałem w błogim przeświadczeniu, że 
wydarzenia poprzedniego dnia najprawdopodobniej mi się 
przyśniły. Pogoda była piękna, na horyzoncie ani jednego 
Gwoździa, w efekcie miałem ochotę śmiać się z samego siebie.
   - Chcę dostać lody! - powiedziałem w przestrzeń i 
wyobraziłem sobie minę Sażyńskiego.
   - Hej, Radek! - dobiegło gdzieś z boku.
   Na rogu Wolskiej i Zielonej Rewolucji stał wózek z 
lodami, a nad nim w białym kitelku i białej czapeczce tkwił, 
ni mniej ni więcej, tylko Jacuś we własnej osobie, który 
tydzień temu rzucił robotę w "Obleśnych Nowinkach". 
Podszedłem.
   - Cześć! Dziś rano przydzielili mi ten rejon, stoję tu 
już od godziny i tak czułem, że cię spotkam - gadając 
nakładał lodowe kulki do waflowego kubeczka. - Masz! To na 
koszt firmy.
   - Dzięki... - wziąłem lody i polizałem. Były prawdziwe!
   - Co, niedobre? - spytał Jacuś patrząc z troską na moją 
minę.
   - Nie... skąd... w porządku - wybełkotałem. - Wiesz... 
mam pilnego... odezwę się...
   Skołowany ruszyłem Wolską w kierunku Bema. Zdolność 
logicznego myślenia odzyskałem pod wiaduktem kolejowym. 
Skoro ten Półmisek jest taki mocny, to zobaczymy, co 
potrafi! Pomyślałem o latającym kocie z przyszłości odległej 
o kilkanaście milionów lat...
   - Dobra - wycedziłem. - Chcę zobaczyć świat, w którym 
dominującą formą życia są istoty chrzęstnoszkieletowe!
   Podszedłem do Bema. Ulica była wybrukowana kocimi łbami, 
a środkiem biegły tory tramwajowe. Pamiętałem ten widok z 
czasów podstawówki, zanim wszystko zostało zalane asfaltem. 
W tym momencie, dzwoniąc zawzięcie z Wolskiej w Bema skręcił 
tramwaj linii 11. Wóz wyglądał jak wyjęty żywcem z filmu 
archiwalnego. Zabytkowy wehikuł zatrzymał się na przystanku 
odległym o kilkanaście kroków. Zdaje się, że na początek 
cofnąłem się w czasie o jakieś osiemdziesiąt lat... 
Podbiegłem i usiłując przypomnieć sobie fragment planu 
przedwojennej Warszawy, wsiadłem do tramwaju. Konduktor nie 
zwrócił na mnie uwagi.
   Pętla, jak pamiętałem, znajdowała się przy wolskiej 
Gazowni. Przecięliśmy Dworską, która trochę przypominała 
współczesną mi ulicę Kasprzaka. Pętli jednak nie było! Tory 
tramwajowe ciągnęły się wzdłuż Bema, hen w kierunku Ochoty. 
Znaczy, musiano je przedłużyć. Mój przedwojenny plan był 
więc zbyt stary, a jednocześnie wiedziałem, że po wojnie 
zlikwidowano to odgałęzienie torów. Zatem tak wygląda 
alternatywna historia...
   Wysiadłem przy Gazowni i rozejrzałem się dookoła. Od razu 
dostrzegłem uliczkę, której z całą pewnością nie było tutaj 
ani w mojej rzeczywistości, ani na starym planie. Wszedłem 
w nią. "Wschowska" - przeczytałem na pobliskiej tabliczce.
   Co dom to inna architektura! Kiedy dotarłem do końca, 
stanąłem na skraju pola, które chłop w płóciennym ubraniu 
orał drewnianą sochą zaprzężoną w dwa woły. Aha, 
średniowiecze! Niezupełnie... Teraz dostrzegłem, że 
zwierzęta pociągowe to nie woły, lecz udomowione tury.
   Na lewo znajdował się wylot cienistego wąwozu. Ruszyłem 
tędy. Jar opadał łagodnie, aż przyjemnie było iść. Rośliny 
na stokach wydały mi się jakieś inne. Zbyt słabo znam 
botanikę, by określić, na czym to polegało. Potem stopniowo 
zaczęło pojawiać się coraz więcej paproci. Były coraz 
wyższe.
   Wąwóz skończył się nagle jasną, oświetloną słońcem 
polaną. Wokół wznosiły się drzewiaste skrzypy, paprocie oraz 
psylofity o powykręcanych spiralnie gałęziach. Typowa 
roślinność przełomu dewon-karbon. Teraz spostrzegłem 
stworzenie warujące na środku polany i stwierdziłem, że 
jestem na miejscu.
   Od dawna byłem ciekaw, co spowodowało, iż na ląd wyszły 
kręgowce kostnoszkieletowe, a nie chrzęstnoszkieletowi 
przodkowie rekinów. Obie te formy istot żywych pojawiły się 
w dziejach Ziemi równocześnie, a na dodatek ich pierwotnym 
środowiskiem były wody słodkie, skąd na ląd bliżej niż z 
głębi otwartego morza. Warunki startu miały więc identyczne. 
Fakt, że chrząstka jest mniej wytrzymała od kości, ale to 
oznacza tylko tyle, iż szkielety lądowych zwierząt 
chrzęstnoszkieletowych powinny się składać z krótszych i 
grubszych elementów. To sprawiłoby, że inny byłby kształt i 
sposób poruszania się tych istot, lecz na pewno nie byłyby 
one gorsze od swych krewniaków obdarzonych kośćmi z 
fosforanu wapnia. Być może nawet odznaczałyby się większą 
ewolucyjną plastycznością i stworzyłyby więcej różnorodnych 
form morfologicznych. Jednak w naszej rzeczywistości 
chrzęstnoszkieletowe nie wygrały losu na mutacyjnej 
loterii...
   Podszedłem bliżej. Zwierzę siedzące na środku polany 
przypominało skrzyżowanie rekina z kaktusem i walcowatym 
pojemnikiem na śmieci. Spostrzegłszy mnie, zwinęło się w 
kulę i poturlało w moim kierunku z szybkością trzech 
kilometrów na godzinę. Z pewnością w jego pojęciu była to 
huraganowa szarża na zdobycz. Zrobiłem dwa kroki w bok i 
patrzyłem, co będzie dalej. Trzeba przyznać, że bestia miała 
świetne wyczucie odległości. Rozwinęła się i kłapnęła 
trójkątnymi zębami dokładnie tam, gdzie przed chwilą stałem. 
Była teraz tak blisko mnie, że mógłbym wyciągnąć rękę i 
dotknąć jej. Dobrze, że tego nie zrobiłem! W tym momencie w 
boku drapieżnika powstało głębokie, owalne wklęśnięcie 
tworząc pozbawioną przełyku niby-paszczę, najeżoną 
zębołuskami pokrywającymi całe jego ciało. (Trzeba wam 
wiedzieć, że łuski rekinów i płaszczek mają taką samą budowę 
anatomiczną jak zęby.) Ta dodatkowa paszcza służyła zapewne 
do przytrzymania zbyt sprytnej zdobyczy. Ledwo zdążyłem 
odskoczyć, zwłaszcza iż następna niby-paszcza powstała w 
tylnej części ciała atakującego drapieżnika. Chybiwszy po 
raz drugi, bestia sprężyła się jak ściśnięta sprężyna, 
wyskoczyła w górę i po krzywej balistycznej zwaliła się 
prosto na moją głowę. No, teraz to już wiałem ile sił w 
nogach na drugi koniec polany!
   Z opresji wybawiło mnie pojawienie się roślinożercy, 
który wpełzł z lasu powalając po drodze jeden z psylofitów i 
zwracając tym na siebie uwagę drapieżnika. Nowe zwierzę 
przypominało wagon tramwajowy, którym jechała kompania 
kosynierów. Szablaste kolce wyrastające z boków i grzbietu 
roślinożercy przywodziły na myśl wystawione przez okna kosy 
bojowe. Kaktusorekin porykując chrapliwie natychmiast 
rozpoczął taniec wokół przybysza, usilnie szukając miejsca, 
z którego mógłby coś wygryźć. Napadnięty bronił się z 
godnością i flegmą, strosząc swoje kolce i nie przestając 
ogryzać psylofita.
   Obserwację pojedynku przerwało mi nagłe szturchnięcie w 
prawą kostkę. Stworzenie podobne nieco do grzyba prawdziwka 
opędzlowało mi już mankiet nogawki i właśnie zabierało się 
do sznurowadła. Uznałem, że widziałem dosyć i pora wracać do 
domu. Wszedłem w paprociowy gąszcz. Zrobiło się mroczno, a 
za moment zupełnie ciemno. Jakbym oślepł... Nim jednak 
zdążyłem się zaniepokoić, ujrzałem pod nogami wąski pasek 
światła, prześwitującego przez szparę pomiędzy progiem a 
drzwiami wyjściowymi. Byłem na mojej klatce schodowej. Za 
mną sąsiad klnąc mocował się z zamkiem od windy, który jak 
zwykle się zaciął. Wziąłem głęboki wdech i popatrzyłem po 
sobie. Można by pomyśleć, że w ogóle nie wychodziłem na 
ulicę, gdyby nie to, że w dłoni wciąż trzymałem waflowe 
denko kubeczka od lodów, a prawa nogawka spodni znajdowała 
się w stanie, hm, wskazującym na spożycie.
   Nie czekając na objawy szoku pognałem na górę i wypiłem 
dużo zimnej wody. Jeszcze więcej wylałem sobie na głowę. 
Potem przebrałem się i pojechałem do Sażyńskiego.

   Trzy kwadranse później na Finlandzkiej minąłem się z 
Gronem Wyższej Świadomości. Ki diabeł? Całą drogę przez 
śródmieście Warszawy nie zauważyłem nawet jednego Gwoździa, 
a tu masz babo placek! Tak nawiasem mówiąc, zwykłych gwoździ 
też w Śródmieściu uświadczyć się nie dało. Zniknęły ze 
sklepów żelaznych po tym, gdy co poniektórzy wpadli na 
pomysł, by nosić je wetknięte w klapy marynarek łebkami do 
dołu. Obecnie gwoździe można było kupić tylko na peryferiach 
za okazaniem świadectwa prawomyślności wydawanego przez 
Ministerstwo Ochrony Środowiska.
   W sumie nie było źle. W przeciwieństwie do przodujących 
krajów Europy w Polsce uparcie nie chciał się przyjąć system 
kastowy, którego pariasami byliby przedstawiciele branży 
mięsnej i skórzanej. Niemcy obarczeni poczuciem winy za 
zaszłości XX wieku bez trudu dali sobie wmówić, że "mięso to 
faszyzm" i pozwolili zaprowadzić u siebie zielone porządki. 
Z kolei Rosjanie po staremu trzymali się zasady, że wszelka 
prawda pochodzi od władzy. Gdyby któregoś dnia rządy w Rosji 
objęła partia ornitologów i ogłoszono ptasizm ideologią 
narodową, to następnego poranka co najmniej 10 milionów 
Rosjan zginęłoby skacząc z okien lub próbując wić gniazda na 
wysokich drzewach. Zresztą trudno im się dziwić, przecież 
przekręt z Rewolucją Zielonej Świadomości wydawał się 
znacznie mniej absurdalny. Wszystko było tu proste i 
logiczne. Im więcej szmalu przeznaczano na ochronę 
środowiska, tym większa była władza facetów dysponujących tą 
forsą. Im większa władza, tym więcej szmalu mogli sobie 
zażyczyć. I tak w kółko. W chwili, gdy macherzy od budżetów 
i polityki dogadali się z zielonymi czubkami (nie mylić z 
kiełkami!) i pozwolili im przenieść się z trawników przed 
gmachami rządowymi do gabinetów w tych gmachach, wydarzenia 
potoczyły się jak śnieżna kula po stoku. Równowagę władzy 
zmiotło w okamgnieniu, a my obudziliśmy się w Europie, 
której flaga zamiast gwiazdek miała czterolistne koniczynki. 
Kościół zaś dowiedział się, że jest organizacją 
kanibalistyczną. Jak się zmiesza ideologię z gotówką 
(mniejsza o ideologię, byle gotówki było dużo), to skutek 
może być tylko jeden. I był.
   Ale w Polsce jakoś nie do końca. Coś u nas musi być w 
glebie albo w powietrzu, że każda gorąca idea, która 
dostanie się między Bałtyk a Karpaty, od razu stygnie i 
zamienia się w chropowatą skorupkę, pod którą kwitnie bez 
zmian radosne, odwieczne bezhołowie. Mnie tam wcale nie 
przeszkadzało, że w Polsce nawet porządnego totalitaryzmu 
zbudować nie można, ale guru Ciachorowski cierpiał z tego 
powodu ogromnie. Ciągle musiał się tłumaczyć za rodaków i 
świecić oczami na kolejnych Europejskich Kongresach 
Nadświadomości. Wracał z tych imprez bardzo sfrustrowany i 
potem prosił, zaklinał, straszył Gwoździami, napominał, a 
ostatnio nawet oznajmił, że celem poprawienia gorliwości 
Polaków doprowadzi do bezpośredniej, boskiej interwencji.

   Sażyński, ludzkie panisko, czekał na mnie z zimnym piwem. 
Niedługo potem przeszliśmy na "ty". Siedzieliśmy w pokoju z 
Półmiskiem. Ja zreferowałem rezultaty moich porannych 
eksperymentów, a następnie zaczął mówić gospodarz:
   - Jak wiesz, metafizyka zajmuje się rozpoznawaniem, czyli 
identyfikacją bytów i określaniem zależności między nimi. 
Byty mogą być zarówno fizyczne, jak i niematerialne. Bytem 
jest przedmiot, istota żywa, prawo natury, wyrok sądowy, 
wydarzenie, idea czy pojęcie filozoficzne. Fizyka zajmuje 
się tylko niektórymi kategoriami bytów, metafizyka 
wszystkimi.
   Pokiwałem głową.
   - Dobrze! - Sażyński podniósł głos. - A teraz odstaw to 
piwo i posłuchaj uważnie! Wyobraź sobie, że pokój, w którym 
się znalazłeś, jest wypełniony bryłkami szkła. Kulkami, 
sześcianami, ostrosłupami, prostopadłościanami i bryłami 
nieregularnymi. Od podłogi po sufit! Te szklane kształtki są 
wielkości, powiedzmy, orzecha, przeźroczyste i bezbarwne.
   - Uhm... - mruknąłem.
   - A teraz od góry wylewamy na to kubeł czerwonej farby. 
Co się dzieje?
   - Farba ścieka w dół zabarwiając po drodze napotkane 
bryłki szkła - odpowiedziałem. - Powstaje poruszający się i 
rozprzestrzeniający obszar czerwieni. Taka wędrująca plama.
   - Ta farba nigdy nie wysycha - rzekł Sażyński. - Wciąż 
ścieka z jednych szklanych kształtek i przemieszcza się na 
inne. Te bryłki szkła i płynąca wśród nich porcja czerwonej 
farby tworzą model metafizycznego wszechświata. Farba to 
poznawalność, a szklane kształtki to byty potencjalne. 
Zabarwiona bryłka szkła oznacza byt rzeczywisty, czyli byt 
udostępniający się naszym zmysłom. Tak więc obszar bytów 
potencjalnych naznaczonych poznawalnością, ta wędrująca 
plama, to obszar naszej rzeczywistości. Przykładem bytu 
potencjalnego jest jeszcze nie napisana książka, która 
wszakże istnieje jako statystycznie możliwa kombinacja słów 
lub nie narodzone dziecko. Trzeba przedsięwziąć pewne 
działania, by nadać tym bytom poznawalność, czyli uczynić je 
realnymi, albo - jak mówią metafizycy - zaktualizować.
   - Rozumiem - odparłem. - Ruch tego zabarwionego obszaru 
zależy w pewnym stopniu od naszych decyzji, częściowo jest 
przypadkowy, a ogólnie podlega globalnym zjawiskom 
kulturowym i socjologicznym.
   - Właśnie! - przytaknął Sażyński. - To, czy jesteśmy 
bierni, czy aktywni, powoduje, że aktualizują się te lub 
inne byty i w ten sposób kształtujemy naszą rzeczywistość. A 
z drugiej strony zostawiamy za sobą fakty historyczne, które 
stopniowo tracą poznawalność, wiemy o nich coraz mniej, 
przechodzą w fakty archeologiczne zawierające tylko ślady 
poznawalności, aż w końcu ponownie stają się bytami 
potencjalnymi.
   - Nieźle - stwierdziłem - ale co to ma wspólnego z tym 
tutaj - wskazałem na Półmisek.
   - Właśnie miałem mówić - zapewnił. - Powiedz mi, jak 
twoim zdaniem farba przepływa z bryłki na bryłkę?
   - Przez miejsce, w którym te bryłki się ze sobą stykają - 
wzruszyłem ramionami. - To raczej oczywiste.
   - Dobrze. W przestrzeni wypełnionej takimi bryłkami można 
zatem wyróżnić całe łańcuchy bryłek stykających się kolejno 
ze sobą. Te łańcuchy kształtek to ciągi przyczynowo-
skutkowe, wzdłuż których przepływa poznawalność. 
Inteligibilizator powoduje...
   - Nazwijmy go może Półmisek - wtrąciłem. - Będzie 
prościej.
   Sażyński zerknął na stół i uśmiechnął się lekko.
   - Niech będzie Półmisek - przytaknął - zatem powoduje on, 
że przepływ poznawalności odbywa się zgodnie z twoim 
życzeniem; w przód, w tył lub w bok od głównego obszaru 
rzeczywistości. Ty subiektywnie odbierasz to zjawisko jako 
podróż w przyszłość, przeszłość albo do świata 
alternatywnego. Jak sam stwierdziłeś, możliwa jest też 
dowolna kombinacja tych kierunków. Za sprawą Półmiska 
aktualizują się nieznane dotąd, potencjalne ciągi 
przyczynowo-skutkowe. W naszym modelu zabarwiają się wtedy 
nowe łańcuchy kształtek...
   - Zgoda... Ale jak to się dzieje, że Półmisek steruje 
przepływem poznawalności?
   - A diabli wiedzą! - odparł Sażyński i sięgnął po swoje 
piwo.
   Skurwiel, jeśli nie wiedział, to przynajmniej musiał 
przeczuwać, jak blisko był prawdy!

   Przez cały wieczór po wizycie u Sażyńskiego oddawałem się 
niezmąconemu dolce vita. Wraz z przypadającą na mnie porcją 
poznawalności hycnąłem do obszaru potencjalnego, w którym 
moi przodkowie poczynali sobie z taką przedsiębiorczością, 
że Imperium Otomańskie istniało nadal, a ja byłem sułtanem. 
Ma się rozumieć, pocwałowałem od razu do haremu i na 
początek przeleciałem skośnooką Mulatkę. Sażyński ostrzegał 
mnie wprawdzie, iż za tego typu figle płaci się 
nieodwracalną utratą części poznawalności, a w skrajnym 
przypadku można się nawet zdezaktualizować, uznałem jednak, 
że jeden raz nie zaszkodzi. No, może trzy razy.
   Rano wpadłem na obchody 1000-lecia Monarchii 
Piastowskiej, przypadające w dziesiątą rocznicę koronacji 
Władysława XVIII, zwanego Czubatką. Ech, fajny był jubel!
   Później zabawiałem się takimi drobiazgami jak zielone 
światła zapalające się akurat wtedy, gdy przechodziłem przez 
ulicę, czy podjeżdżające natychmiast na przystanki 
tramwaje i autobusy o odpowiednich numerach. Krótko 
mówiąc: odmóżdżyło mnie zupełnie! Nie powstał mi we łbie 
nawet cień podejrzliwości, póki po raz trzeci nie wybrałem 
się do Sażyńskiego.
   Pierwszą rzeczą, jaką zobaczyłem, był olbrzymi, fioletowy 
siniak wokół lewego oka gospodarza.
   - Zabrali Półmisek - wychrypiał.
   - Kto? - to było zbyt niewiarygodne, bym się nie zdumiał.
   - Ludzie Ciachorowskiego...
   - Gwoździe? Jakim cudem?!
   - Miałem ucznia...
   Moja uśpiona inteligencja obudziła się i po dwudniowym 
przestoju ze zdwojoną energią przystąpiła do działania.
   - Do czego miałem ci być potrzebny?! - warknąłem 
ogarnięty nagłym wybuchem gniewu i strachu. - Gadaj, 
skurczybyku!
   - Musimy porozmawiać - wskazał drogę w głąb willi.
   - Ja myślę!
   W salonie nie było już latającego kota, za to ktoś rozbił 
terrarium z białymi myszkami, które rozlazły się po całym 
pokoju. Na ten widok dostałem ataku histerycznego śmiechu.
   - Może waleriany? - jak na kogoś ze świeżo podbitym okiem 
Sażyński był zadziwiająco rzeczowy.
   W odpowiedzi wstrząsnął mną nowy paroksyzm.
   - Wódka będzie lepsza - skwitował gospodarz. - Ja też się 
napiję.
   W pomieszczeniu, w którym dotąd znajdował się Półmisek, 
nie było żadnych szkód. Tylko obrus leżał skotłowany na 
podłodze.
   - Co z tym uczniem? - spytałem waląc się na fotel i 
ocierając łzy.
   - Pomagał mi składać Półmisek, a potem, kiedy poznał jego 
własności, poszedł z tym do Ciachorowskiego. Chciał zrobić 
karierę...
   - Więc te szwendające się tutaj Gwoździe... - 
skojarzyłem. - To o ciebie im chodziło? O Półmisek?
   - Tak. Aż do dziś udawało mi się tak zmieniać układ ulic, 
że w żaden sposób nie mogli tu trafić.
   - A dziś?
   - Rano przyszedł Mietek, mój uczeń. Powiedział, że 
zrozumiał, że Ciachorowski to szaleniec i nie chce mieć nic 
wspólnego z tymi ludźmi. Mówił jeszcze dużo przekonywających 
rzeczy.
   - I ty mu uwierzyłeś? - wpadłem w słowo. - Sentymentalny 
jesteś...
   - A jestem - przyznał z rezygnacją. - Traktowałem go jak 
syna. Chciałem nawet przepisać warsztat... - machnął ręką. - 
Dość powiedzieć, że kiedy zostawiłem go na chwilę samego, 
przyszedł tutaj i starł z Półmiska mój odcisk palca. Wtedy 
straciłem Relację, a za moment wpadły Gwoździe. Reszty 
możesz domyślić się sam.
   - Nie mogłeś tego przewidzieć? - zapytałem podchwytliwie.
   - Nie można odróżnić przyszłości alternatywnej od 
rzeczywistej - odparł. - Zobaczyłbym każdy rodzaj 
przyszłości, który chciałbym zobaczyć, ale nie byłoby 
żadnego wskazania... - urwał nagle.
   Cała ta sprawa zaczynała śmierdzieć. Był to jedyny w 
swoim rodzaju smród metafizyczny.
   - Chwileczkę - odezwałem się. - Po co właściwie 
Ciachorowskiemu Półmisek? Ja rozumiem, że to miły gadżet, 
ale Naczelny Guru Rzeczypospolitej to nie naukowiec ani 
jakiś cholerny hedonista! Ciachorowski to charyzmatyczny 
fanatyk, który wierzy w to, co mówi. Więc dlaczego tak mu 
zależy?
   - Półmisek ma jeszcze inne własności, o których ci nie 
powiedziałem - oznajmił Sażyński.
   Z trudem powstrzymałem się, by nie podbić mu drugiego 
oka.
   - Jakie?! - warknąłem.
   - Są dwa rodzaje poznawalności...
   Jasna cholera! Gdzie ja miałem mózg?! Przecież cała 
metafizyka opiera się właśnie na tym, że zmysły nie są 
jedynymi władzami poznawczymi człowieka! Teraz wypadało mi 
zamknąć się i słuchać.
   - Zacznijmy od tego - mówił Sażyński - że ten nasz model 
metafizycznego wszechświata ze szklanymi kształtkami i farbą 
nie jest modelem trójwymiarowym. W przestrzeni 
trójwymiarowej jedna bryła nie może się stykać z więcej niż 
kilkunastoma innymi bryłami podobnej wielkości. Natomiast w 
przestrzeni metafizycznej są byty, które stykają się z 
setkami, tysiącami i milionami innych bytów na raz. Są też 
takie, które stykają się ze wszystkimi...
   - Czy określenie "stykać się" oznacza relację? 
Rzeczywistą lub potencjalną? - spytałem grzecznie.
   - Tak. A wracając do rzeczy; w przestrzeni metafizycznej 
można wyróżnić dwa typy struktur. Pierwsza to układ liniowy, 
czyli łańcuchy przyczynowo-skutkowe, o których już mówiłem.
   - A druga struktura - dokończyłem za Sażyńskiego - to 
układ genetyczny, czyli taki, w którym następuje 
przekazywanie istnienia. Pewne byty, niezależnie od tego, 
czy są poznawalne, czy nie, pochodzą jedne od drugich. W 
naszym modelu z bryłkami szkła wyglądałoby to jak łańcuchy 
kolejnych wypączkowań, coś jak rozmnażające się drożdże...
   - Właśnie! - ucieszył się. - Byt, który wypuszcza ten 
niby pączek, jest przyczyną zewnętrzną bytu, który jest owym 
"pączkiem". Na przykład można powiedzieć, że Bóg jest 
przyczyną zewnętrzną Ewolucji, Ewolucja człowieka, a 
człowiek dzieła sztuki. Zatem - odchrząknął - obie 
struktury, liniowa i genetyczna, współistnieją jednocześnie, 
z tym, że farba w naszym modelu, czyli poznawalność 
pierwszego rodzaju rozpływa się tylko i wyłącznie wzdłuż 
struktur liniowych. Byty stojące w hierarchii genetycznej 
powyżej pewnego poziomu są przez ową farbę niezwilżalne.
   - Dlatego nie możemy poznać osobiście Boga - wtrąciłem.
   - Tak - zgodził się Sażyński i nie wiedzieć czemu zrobił 
głupią minę. - Ale jest jeszcze poznawalność drugiego 
rodzaju - dodał szybko. - Każdy z nas dysponuje pewną jej 
ilością. Jej przejawy to wyobraźnia, intuicja czy sumienie. 
Zauważ, że byt potencjalny możesz sobie wyobrazić, czyli 
poznać go abstrakcyjnie, zanim po włożeniu pewnej pracy 
uczynisz go bytem rzeczywistym, który możesz poznawać 
zmysłami.
   Tylko kiwałem głową przeklinając się w duchu, że sam 
wcześniej na to nie wpadłem.
   - Otóż Półmisek może, jeśli zechcesz, zwiększyć dostępną 
ci ilość poznawalności drugiego rodzaju. Możesz stać się 
jasnowidzem lub medium, dostrzegać byty, a raczej istoty 
wyższe w hierarchii genetycznej.
   Słuchałem oniemiały. Zaczynałem chyba rozumieć...
   - Możesz też - kontynuował Sażyński - na pierwszy rzut 
oka zdobywać pewną wiedzę o przedmiotach. Jeśli, na 
przykład, użyjesz poznawalności drugiego rodzaju, by poznać 
kamień, to po jednym spojrzeniu będziesz już znał jego skład 
chemiczny, wagę, objętość, strukturę krystalograficzną i tak 
dalej, aż do położenia każdej cząstki elementarnej i pola 
sił. Osobiście jednak odradzam ci taki eksperyment. Masz 
wrażenie, jakbyś dostał potężnego kopniaka w czoło...
   - Dobra, dobra! - machnąłem ręką. - Czy z pomocą 
poznawalności drugiego rodzaju można poznać Boga? Czy o to 
chodzi Ciachorowskiemu?
   - Niezupełnie - Sażyński spoważniał i zamyślił się. - 
Półmisek na twoje życzenie transformuje poznawalność 
pierwszego rodzaju w drugi, ale nawet gdybyś zażądał 
przetworzenia całej dostępnej ci poznawalności zmysłowej, to 
i tak będzie to za mało, by doświadczyć bytu najwyższego w 
hierarchii genetycznej, czyli Samoistnego Aktu Istnienia, 
czyli Boga.
   - Za mało? A gdyby kilka osób?
   Sażyński westchnął ciężko.
   - Potrzebny jest zgodny akt woli dokładnie stu 
czterdziestu czterech ludzi - oznajmił ponuro.
   - I co potem?
   - Lepiej nie pytaj.
   - Lepiej mi to wytłumacz!
   Popatrzył na mnie uważnie i nagle zmienił temat:
   - Czy robiłeś dziś jakieś eksperymenty?
   Kiwnąłem twierdząco, chociaż trudno było nazwać 
eksperymentem trzymanie głowy w fontannie z miodem 
półtorakiem na przyjęciu dla ludu wydanym przez Władzia 
Czubatkę.
   Sażyński aż podskoczył.
   - Więc ciągle jeszcze masz Relację! - wykrzyknął. - 
Musieli przeoczyć twój odcisk palca! Więc ty... - urwał i 
zaczął gapić się na mnie tak, jakby widział mnie po raz 
pierwszy.
   - Co ja?
   - Słuchaj uważnie, bo teraz wszystko zależy od ciebie! 
Oba rodzaje poznawalności znajdują się normalnie w stanie 
swoistej równowagi. Chodzi o to, by poznawalności drugiego 
rodzaju nie było zbyt wiele, gdyż naruszałoby to zasadę 
zachowania wolnej woli.
   - Że co, proszę?
   - To podstawowa zasada rządząca metafizycznym 
wszechświatem. Istnienie Boga nie może być dowiedzione ani 
pośrednio, ani bezpośrednio, bo wtedy niemożliwe byłoby 
istnienie wolnej woli. Pomyśl tylko; jeżeli wiedziałbyś z 
całą pewnością, że istnieje ktoś, kto obserwuje każdy twój 
krok i każdą myśl, by potem się z tobą rozliczyć, to nie 
byłbyś sobą. Byłbyś skrępowany tak samo jak w obecności 
swojego naczelnego, nawet bardziej, bo twój szef nie zna 
twoich myśli. Zatem za wszelką cenę starałbyś się nie 
podpaść. Tak postępowaliby wszyscy. Nikt nie byłby sobą, a 
mnóstwo ludzi zwariowałoby wiedząc, że są bez przerwy 
śledzeni. Natomiast w normalnych warunkach możesz w to 
wierzyć lub nie, a nawet jeśli wierzysz, to możesz o tym na 
chwilę zapomnieć albo przyjąć, że Bóg na moment spuścił cię 
z oka. Póki istnienie Boga nie jest naukowym pewnikiem, póty 
jest luz i możność dokonywania wolnych wyborów - Sażyński 
zerknął jakby w górę i wziął głębszy oddech. - Dlatego właśnie 
zasada zachowania wolnej woli uniemożliwia poznanie Boga - 
oznajmił. - Uniemożliwia ona także wszelkie realne 
manifestacje bytów anielskich i szatańskich, gdyż byłby to 
dowód pośredni na istnienie Boga.
   - Zaraz! - przerwałem mu. - Mówiłeś, że używając 
poznawalności drugiego rodzaju...
   - Nawet za pomocą Półmiska będziesz dostrzegać te istoty 
niejasno, jak zjawy. Żadnej osobie postronnej nie zdołasz 
udowodnić, że nie są to twoje halucynacje.
   - To wtedy, jeżeli będę działał sam - odparłem. - Lecz 
jeśli zbiorę tych stu czterdziestu czterech?...
   Sażyński poszarzał na twarzy, nawet siniak pod okiem mu 
przybladł.
   - Wówczas nastąpi złamanie zasady zachowania wolnej woli. 
To właśnie chce uczynić guru Ciachorowski.
   - Więc to o tym wspominał ostatnio w telewizji! - 
zawołałem podskakując w fotelu. - Chce przekonać niewiernych 
Polaków... - poczułem się nieswojo. - Cholera, on naprawdę 
oszalał!
   - Gorzej niż oszalał - rzekł Sażyński. - Zasada 
zachowania wolnej woli może być naruszana tylko od strony 
bytów genetycznie najwyższych, na zasadzie aktu łaski. 
Mówimy wtedy o oświeceniu, czyli iluminacji. Poza tym Bóg ma 
alergię na wszelkie próby wyrywania go do tablicy czy 
zrywania zasłon. Dowiódł już tego parę razy, że wspomnę 
aferę z rajskim jabłkiem lub z wieżą Babel. Z pewnością i 
tym razem skutki będą równie opłakane.
   - Czy Ciachorowski o tym nie wie?
   - Dla Ciachorowskiego księgą objawioną jest Bhagawadgita, 
nie Biblia.
   - Psiakrew! Bhagawadgita nie jest żadną księgą objawioną, 
tylko dziełem literackim zaliczającym się do hinduistycznej 
tradycji religijnej!
   - Powiedz to Ciachorowskiemu.
   Uznałem, że pora zacząć się bać i zacząłem.
   - Co się stanie? - zdołałem wykrztusić.
   - Ciachorowski chce przekonać Polaków w podobny sposób 
jak Kriszna przekonywał Ardżunę, to znaczy demonstrując mu 
kolejne postacie Boga - oznajmił gospodarz. - Sądzę, że w 
naszym przypadku w grę wchodzi przede wszystkim forma 
kosmiczna...
   - "Dzierżąca wszystkie rodzaje broni" - przypomniałem 
sobie odnośny ustęp. - To zupełnie tak, jakby Chrystus 
przekonywał apostołów ze Smith & Wessonem w garści - 
oznajmiłem w nagłym przypływie wisielczego humoru. - Cóż, na 
tamte czasy byłaby to zaiste wielka manifestacja 
boskości...
   - Nie błaznuj! - warknął Sażyński. - To, co nastąpi, 
wcale nie będzie śmieszne. Wydarzenia potoczą się nie tak, 
jak to sobie wyobraża Ciachorowski, ale tak jak opisano to w 
Biblii.
   - Czyli?
   - A pomyśl chwilę. Po zgodnym wyrażeniu woli przez stu 
czterdziestu czterech wybrańców Ciachorowskiego za sprawą 
Półmiska nastąpi nieodwracalna, lawinowa przemiana 
poznawalności. Można to nazwać metafizyczną reakcją 
łańcuchową po przekroczeniu krytycznej koncentracji woli. W 
efekcie dojdzie do zerwania wszystkich łańcuchów 
przyczynowo-skutkowych w naszej rzeczywistości. Ustanie 
przepływ poznawalności pierwszego rodzaju, gdyż ta w całości 
przejdzie w drugą postać, a wówczas Bóg objawi się w pełnej 
chwale i zacznie sądzić żywych i umarłych...
   - Znaczy, nastąpi Apokalipsa opisana dokładnie przez św. 
Jana, włącznie z szarżą czterech narwańców wymuszających 
pierwszeństwo na czerwonym świetle... - nie wiem czemu, ale 
było mi i straszno, i śmieszno.
   Sażyński nie zauważył dowcipu o czterech jeźdźcach 
Apokalipsy. Pokręcił tylko głową.
   - Nie można niczego wykluczyć - stwierdził. - Przez 
pewien czas trwać będzie stan nieustalony, kiedy to będą 
ujawniać się istoty, których obecności nawet nie 
podejrzewaliśmy i nastąpią wydarzenia przeczące wszelkiej 
logice i rozumowi. Umarli wstający z grobów to najmniejsze 
piwo.
   Zapadłem się w fotel.
   - Trzeba przyznać, że niezły pasztet wyszlifowałeś z tych 
minerałów i kamieni półszlachetnych - powiedziałem 
spoglądając ponuro tam, gdzie do niedawna leżał Półmisek.
   Sażyński przygarbił się i jakby postarzał.
   - Nie powiedziałem ci najgorszego - w jego głosie 
zabrzmiało ogromne znużenie. - Ja Półmiska nie zrobiłem... 
Ani jednego fragmentu. Ja go z powrotem złożyłem z kawałków, 
na które ktoś kiedyś go rozbił... odnajdywałem je przez lata 
i łączyłem...
   - Więc co to właściwie jest?! Skąd się wzięło?!
   - Wiem na pewno, że Półmisek był kamieniem węgielnym 
wieży Babel, a prawdopodobnie także rajskim jabłkiem, w 
każdym razie tym, co później nazwano jabłkiem.
   - Ty skurwielu - powiedziałem cicho i wyraźnie. - Aleś 
mnie wrobił!
   - Potrzebuję twojej pomocy - zaskamlał. - Ja tego nie 
zrobiłem świadomie! Początkowo nie wiedziałem wszystkiego, a 
potem już nic nie mogłem poradzić...
   - Kłamiesz!
   - Kłamałem tylko wtedy, gdy mówiłem, że nie można 
odróżnić przyszłości alternatywnej od rzeczywistości. To się 
da zrobić, ale trzeba użyć poznawalności drugiego rodzaju.
   - I co, nie mogłeś tego zrobić? - zadrwiłem.
   - Ja...
   - Gadaj!
   - Próbowałem, nie dali mi... - wstrząsnął nim dreszcz, a 
usta wykrzywił nerwowy tik. Z podbitym okiem wyglądał teraz 
upiornie. Potem nagle wyprostował się i zaczął mówić równym, 
opanowanym głosem:
   - Byty anielskie i demoniczne nie mogą się wprawdzie 
ujawniać, ale działają z powodzeniem poprzez zdarzenia 
przypadkowe. Istoty te potrafią zatrzymywać lub zmieniać 
przepływ poznawalności pierwszego rodzaju, aktualizując nowe 
łańcuchy przyczynowo-skutkowe. Albo przerywając 
dotychczasowe. Mało to dziwnych i zaskakujących wydarzeń 
trafia się w życiu? Niby wszystkie są logicznie 
wytłumaczalne, ale cień wątpliwości pozostaje... Do naszego 
modelu z kształtkami i farbą powinieneś teraz dodać ruchliwe 
bryłki, niezwilżalne przez farbę, które podstawiając się pod 
strumień barwnika zmieniają jego kierunek, same pozostając 
nie zabarwione. Tak to wygląda.
   - I co z tym poznawaniem przyszłości?
   Sażyński wzdrygnął się powtórnie.
   - Kiedy spróbowałem użyć poznawalności drugiego rodzaju, 
ocknąłem się dopiero po sześciu godzinach. Miałem pogryzione 
kłykcie i język, a na ustach zaschniętą pianę. Nie 
zapamiętałem, co zobaczyłem i chyba dobrze...
   - Nie miałeś potem żadnych snów?
   - Nawet moja podświadomość odmówiła przechowania ich 
wizerunku. One mnie osaczyły. Zablokowały każdy istotny dla 
mnie kierunek przepływu poznawalności. Nie mogłem nic 
zrobić, tylko bronić się jak najdłużej i czekać na pomoc z 
zewnątrz. Zesłano mi ciebie - spojrzał na mnie z nadzieją.
   Zrobiło mi się potwornie głupio.
   - Co za "one"? - spytałem, choć doskonale wiedziałem, 
kogo miał na myśli.
   - Jeśli Apokalipsa nastąpi przed czasem z winy mojej i 
Ciachorowskiego, będzie to przerwanie realizacji Bożego 
planu i pełny tryumf Szatana - wyszeptał z desperacją 
Sażyński. - Tylko ty możesz temu zapobiec.
   - A jeśli i mnie osaczą?
   - Ty jesteś chroniony, inaczej nie zdołałbyś do mnie 
dotrzeć - w jego oczach zabłysło coś takiego, że poczułem 
się niemal Joanną D'Arc. Ale kiedy uświadomiłem sobie, ile 
cierpliwości przez ostatnie dwa dni musiał mieć do mnie 
Facet na górze, spoważniałem na dobre.
   - Co właściwie powinienem zrobić? - spytałem.
   - Zająć miejsce jednego z tych stu czterdziestu czterech 
i wyrazić sprzeciw.
   - A co potem?
   - Nie zacznie się Apokalipsa, tyle wiem na pewno.
   - Tylko tyle?
   - Bóg nie puści tego płazem - Sażyński odruchowo schował 
głowę w ramiona. - Z pewnością zrobi coś jeszcze. Ciesz się, 
że nie jesteś w mojej skórze...
   - Sądzisz? - przeszły mnie ciarki.
   - Ten typ tak ma - rzekł bez uśmiechu - a sprawy zaszły 
już za daleko.
   - Więc jutro... - zacząłem.
   - Nie jutro, dzisiaj - zaoponował. - Ciachorowski nie 
będzie zwlekał.
   - Przecież mnie kazałeś czekać całą noc?
   - To dla pewności, faktycznie Relacja zaczyna działać, 
gdy tylko zaschnie krew, czyli najdalej po trzech godzinach.
   - Zatem to już lada chwila...
   Skinął twierdząco.
   - W takim razie lepiej włączmy telewizor - stwierdziłem.
   Przeszliśmy do salonu i chwilę później na ekranie 
pojawiła się twarz Naczelnego Guru Rzeczypospolitej. Jak 
zwykle transmisja odbywała się na maksymalnym zbliżeniu tak, 
że gęba Ciachorowskiego wypełniała dokładnie cały kineskop. 
Kolorowe ciapki na czole guru wypadały nieco powyżej środka 
ekranu.
   Nie wspomniał o Półmisku. Mówił, że Objawienie spowoduje 
siła wiary jego oraz jego uczniów i że wystarczy podejść do 
okien, by wszystko zobaczyć. Cóż, przynajmniej miał rację, 
jeśli idzie o to ostatnie... Potem oznajmił, że udaje się na 
miejsce ceremonii i wystąpienie specjalne dobiegło końca.
   Kiedy się odwróciłem, zobaczyłem, że Sażyński patrzy w 
okno.
   - On tu jest - szepnął.
   - Kto?
   - Mietek. Po nawiązaniu Relacji musiał wyczuć twoją 
obecność. Czeka na ulicy.
   - A zatem... - zacząłem zapinać kurtkę. - Pora.
   Sażyński wyglądał tak, jakby zaraz miał paść krzyżem. Bez 
słowa ruszyłem do drzwi. Dwie białe myszki smyrgnęły mi spod 
stóp, a pod butem zachrzęściło szkło.
   Wyszedłem na spotkanie Mietka.
   Był wyższy ode mnie i szczuplejszy. Do tego lepiej 
ubrany, wyglądał poważniej i godniej. Przez kilka sekund 
patrzyliśmy na siebie z odległości około dwudziestu kroków. 
Potem on uniósł dłoń dając znak i z dwóch przecznic, przede 
mną i za mną, wymaszerowały na Berezyńską dwie grupy 
Gwoździ. Skandując mantrę ruszyli prosto na mnie. Jakby się 
kto pytał; pałowali zwykle też w rytm mantrowania.
   Spokojnie przeszedłem na drugą stronę ulicy i wszedłem w 
płot najbliższej posesji, gdzie w tym momencie pojawił się 
wylot przecznicy, która mogłaby tu być. Kiedy dobiegli, płot 
stał z powrotem na swoim miejscu. Rzucili się nań hurmą i 
zaczęli przełazić na drugą stronę. Za chwilę z jego szczytu 
jeden po drugim skakali prosto w fale pra-Wisły płynącej 
swoim starym korytem. Zimny, polodowcowy nurt unosząc ich, 
nagle ogrzał się o kilkanaście stopni i wyrzucił całą bandę 
na niewielką wysepkę porośniętą roślinnością typową dla 
górnego syluru. Tu, w okamgnieniu oblazły ich trylobity. 
Ciekawe, który paleontolog powiedział, że te bestie były mało 
ruchliwe...
   Wyszedłem z powrotem na Berezyńską. Zza płotu dochodziły 
przeraźliwe wrzaski Gwoździ tarzających się po grządkach i 
rabatkach. Mietek na mój widok cofnął się o krok i rozpłynął 
w powietrzu.
   Dokonałem transformacji części poznawalności. Znalazłem 
się w przestrzeni pełnej świateł i cieni. Przede mną jak 
ameba pulsowała plama czerni. Było w niej coś złowrogiego, 
strasznego do utraty zmysłów. Nim jednak zdążyłem się 
przerazić, pomiędzy nas wsunęła się ściana jasności. 
Ujrzałem świetlisty tunel i pomknąłem nim. Podróż skończyła 
się na porośniętej krzakami polanie, chyba w środkowej 
kredzie. Mietka zobaczyłem sto metrów dalej. Właśnie 
doprowadził do tego, że rzucał się na mnie Tyranozaurus Rex. 
Dotknięty trywialnością tego pomysłu, sprawiłem, że na 
drodze szarżującego gada pojawił się pancerny 
euoplocephalus, który jednym uderzeniem młotowatego ogona 
złamał T-rexowi nogę w kolanie. Cóż, tego u Spielberga nie 
było. Mogliśmy spokojnie zmienić scenografię.
   Jak związani niewidzialną nicią ruszyliśmy w szaleńczą 
gonitwę przez światy i epoki. Szybko zorientowałem się, że 
mój przeciwnik ma bardzo duże braki, jeśli chodzi o 
znajomość historii, biologii i geologii. Mietek najwyraźniej 
nie odróżniał możliwego bytu potencjalnego od zmyślonych 
fantasmagorii albo nie potrafił precyzyjnie formułować 
myśli. Efekt był taki, że zamiast w świecie alternatywnym 
parokrotnie wylądowaliśmy w kinie lub na planie filmowym. 
Byłoby to śmieszne, gdyby nie to, że musiałem Mietka zabić. 
Nie znałem innego sposobu, by pozbawić go zdolności 
wyrażania życzeń.
   Stopniowo zwalczyłem instynktowną niechęć do przerzucania 
poznawalności w jednej płaszczyźnie czasu, czego rezultatem 
było przemieszczanie się w przestrzeni. Wcześniej nie 
robiłem tego ze względu na niemiłe uczucie rozdwojenia 
jaźni. Wrażenie to znikło, gdy postanowiłem, że suma 
wszystkich skoków w przestrzeni musi wynieść zero, czyli że 
całą akcję muszę zakończyć z powrotem przed willą 
Sażyńskiego.
   Odtąd czułem się w metafizycznym continuum coraz pewniej. 
Za to w poczynaniach Mietka widać było coraz większą panikę. 
Głupi szpenio myślał, że skoro może rozkazywać Gwoździom, to 
jest kimś! Półmisek pewnie był dla niego rekwizytem z bajki 
o "stoliczku nakryj się!". Nasz pojedynek szybko przestał 
być walką równorzędnych przeciwników, a stał się polowaniem, 
w którym to ja byłem drapieżcą.
   Mogłem ukatrupić Mietka na tysiące różnych sposobów, lecz 
wciąż się wahałem. Ograniczałem się tylko do banalnej obrony 
przed pułapkami rodem z kiepskich filmów dystrybuowanych na 
wideo. Tymczasem Mietkowi szybko skończył się repertuar 
filmów i książek, z których mógł czerpać inspirację. Kiedy 
po raz drugi stanął przede mną Rambo z cekaemem, omal nie 
udławiłem się śmiechem. Tym razem nie zrobiłem mu żadnego 
głupiego kawału z bronią, tylko poprosiłem o autograf. 
Sylvester Stallone, cokolwiek skołowany, odłożył giwerę i 
zaczął szukać notesu.
   Przez te durne koszałki-opałki zlekceważyłem przeciwnika. 
Zapomniałem, o co toczy się gra i kto właściwie postawił 
Mietka na mojej drodze. Zbyt wielkie moce zaangażowały się w 
powstrzymanie mnie, by mój wróg miał nie dostać wsparcia. I 
dostał je. Kontrolowany przez Mietka obszar poznawalności 
został nieco przekształcony...
   Po następnym przeskoku stwierdziłem, że stoję na środku 
torów kolejowych, a rozpędzony pociąg jest o metry ode mnie.
   Nie było czasu na myślenie. Instynktownie rzuciłem się na 
ziemię przywierając do podkładów. Ogłuszający huragan stali 
przewalał się w górze. Coś musnęło mi włosy na potylicy i 
przez chwilę nie wiedziałem, czy było to tylko muśnięcie, 
czy też naprawdę urwało mi głowę.
   Kiedy wstałem, nie miałem już żadnych skrupułów. 
Rozpocząłem szaleńczy bieg przez światy i czasy ciągnąc za 
sobą Mietka. Właściwie to powinienem powiedzieć, że pchała 
go za mną siła, której on był bezwolną kukłą. Teraz nie 
mogłem już dać mu żadnej szansy, bo stojąca za nim Czysta 
Inteligencja wykorzystałaby ją.
   Chwilę później zatrzymałem się na niewielkiej skałce, 
wokół której po horyzont rozciągał się gąszcz smukłych 
roślin. Ich charakterystyczną cechą były znajdujące się pod 
każdym liściem pałeczkowate narządy, złożone jakby ze 
ściśniętych razem białych paciorków. W naszej rzeczywistości 
narządy elektryczne mają niektóre gatunki kręgowców. Tutaj 
Ewolucja obdarzyła tą bronią rośliny...
   Mietek pojawił się w odległości trzydziestu metrów. Być 
może wcześniej, unikając mojego błędu, dopilnował, by 
lądowanie odbyło się na twardym podłożu o umiarkowanej 
temperaturze, a w pobliżu nie było ludzi, agresywnych 
zwierząt, trujących lub mięsożernych roślin, burzy ani 
maszyn.
   Elektrycznych pokrzyw nie przewidział.
   Pierwsze uderzenie sprawiło, że niemal zaświecił jak 
jarzeniówka. Rzuciło go głębiej w gąszcz, gdzie kolejne 
sztychy ładunków elektrycznych całkowicie pozbawiły go 
władzy nad mięśniami i zdolności logicznego myślenia. To, co 
go chroniło, nie pozwoliło go zabić, ale zaskoczenie, ból i 
szok uniemożliwiły Mietkowi wykorzystanie intuicji, która 
przed chwilą zastępowała jego niedorobioną świadomość.
   O to mi właśnie chodziło. Stałem i patrzyłem, jak targany 
konwulsyjnymi skurczami Mietek wykonuje szaleńczy taniec 
świętego Wita. Nawet z tej odległości widziałem wyraźnie 
niebieskie skry. Nie czułem cienia litości. Spokojnie, z 
wyrachowaniem odczekałem kilka minut, po czym zgarnąłem swój 
welon poznawalności i skoczyłem w rój bytów potencjalnych.
   Był mrok, chwiejny blask pochodni, łoskot wojskowych 
butów o bruk, gwałtowny werbel, a potem krzyk:
   - Polacy, do broni!
   To było Krakowskie Przedmieście w tamtą, pamiętną Noc 
Listopadową. Miałem na sobie mundur podchorążego. Spodnie 
niemiłosiernie cisnęły w kroku. Uważnie rozejrzałem się 
dookoła. To ta brama...
   - Tam, carski szpicel! - zawołałem wskazując ręką.
   Pięciu czy sześciu podchorążych poderwało karabiny wraz 
ze mną. W bramie zamajaczyła chwiejąca się postać. Tym razem 
Mietek nie poczynił żadnych zastrzeżeń. Jeśli nawet, to nie 
mógł wpłynąć na otaczającą mnie falę desperacji i 
uniesienia.
   - Ognia! - krzyknął ktoś.
   Grzmot wystrzałów odbił się echem od domów. Impet kul 
poderwał Mietka w powietrze i cisnął go w cień. Rzuciłem 
karabin i podbiegłem.
   Trafili chyba wszyscy, lecz żaden z podchorążych nie 
mierzył w głowę. Tylko ja, ale mój strzał spalił na panewce. 
Chwyciłem mocno umierającego i razem polecieliśmy przez 
metafizyczne continuum.
   Ostatnim przystankiem był płonący dom. Znaleźliśmy się w 
jego wnętrzu, urządzonym całkiem współcześnie. Poza tym nie 
wiedziałem, co i gdzie się paliło. Nie miałem czasu szukać 
odpowiedzi. Nie tylko z powodu huczących dookoła ścian 
ognia. Mietek skonał i teraz jako żywy trup usiłował 
zatrzymać mnie w płomieniach.
   Mówiąc ściślej, pozbawiony duszy, a wraz z nią możliwości 
intelektualnych (w tym zdolności wyrażania życzeń), Mietek 
pozostał możnością fizyczną podległą obcej woli. Było to 
ewidentne złamanie reguł tej gry, ale zważywszy wysokość 
stawki, nie miałem do Szatana pretensji. Ten plan mógł się 
powieść (zwłaszcza że właśnie zaczął walić się sufit), ale 
tylko pod warunkiem, iż wpadłbym w panikę i zaczął szamotać 
się z nieboszczykiem.
   Sęk w tym, że odkąd przeczytałem podręcznik medycyny 
sądowej, wszystkie horrory zaczęły przyprawiać mnie o 
ziewanie. Z drugiej strony zasada zachowania wolnej woli nie 
została jeszcze złamana i Szatan wciąż musiał posługiwać się 
narzędziami w rodzaju mocno sfatygowanego Mietka. Darujcie 
ten sarkazm, ale muszę jakoś odreagować...
   Ponaglony żarem dokonałem transformacji całej dostępnej 
mi poznawalności pierwszego rodzaju w drugi. W ten sposób 
straciłem wrażliwość na wszelkie bodźce fizyczne, ze 
szczególnym uwzględnieniem ognia i łap kolegi Mieczysława. 
Oczywiście ryzykowałem i to bardzo, że przytrafi mi się to 
samo, co Sażyńskiemu i skończę jako obłąkany paranoik, ale, 
na szczęście, Szef jeszcze nie stracił cierpliwości do 
pewnego pismaka z "Obleśnych Nowinek". I chwała Mu za to!
   Płomienie przeszły w olśniewającą biel, która zawirowała 
raptownie i wyrzuciła mnie na ulicy Batorego, naprzeciw 
dawnego klubu studenckiego "Stodoła". Miejsce to, ze względu 
na tradycję sabatów wyższej świadomości, odbywających się tu 
dość często, od kilku lat było główną świątynią 
Ciachorowskiego. Tutaj też miała się odbyć zapowiadana w 
telewizji ceremonia.
   Ruch na ulicy był już wstrzymany ze względu na rosnący z 
każdą chwilą tłum gapiów. Budynek otaczał kordon Gwoździ. 
Pewnym krokiem przeszedłem przez lukę w ich szyku w chwili, 
gdy żaden z obecnych nie patrzył na mnie. Przy drzwiach 
także nikt mnie nie zaczepił. Znalazłem się w holu i 
ruszyłem prosto do głównej sali. Stało przed nią dwóch 
strażników i ci popatrzyli na mnie pytająco.
   - Jestem sto czterdziesty czwarty - oznajmiłem.
   - W samą porę! - warknął jeden z Gwoździ. - Mistrz już 
zaczął się niecierpliwić!
   Drugi bez słowa uchylił drzwi i wślizgnąłem się do 
środka.
   W wielkiej hali panował głęboki półmrok. Stu czterdziestu 
dwóch zebranych wyraziło już życzenie ujrzenie Boga. W 
efekcie utracili prawie całą poznawalność pierwszego rodzaju 
i wyglądali jak gromada zjaw. Przed nimi, na podwyższeniu 
siedział w pozycji lotosu Naczelny Guru Rzeczypospolitej - 
Andrzej Ciachorowski Swami. Cała rzeczywistość pomiędzy mną 
a nim wydawała się trzeszczeć pod naporem niepojętych sił, 
które już-już miały ją rozedrzeć niczym zetlałą tapetę.
   Ruszyłem ku Ciachorowskiemu. Bezkształtne cienie zaczęły 
odrywać się od podłogi i bezsilnie czepiać mych stóp. 
Rozdeptywałem je i szedłem miarowo czując wzbierającą we 
mnie nadludzką moc. Guru zareagował, gdy znalazłem się w 
odległości trzech kroków.
   - Przywołaj Pana! - rozkazał mi z właściwą sobie 
hipnotyzującą charyzmą. Potem przymknął oczy i sam dokonał 
aktu woli spowijając się obłokiem błękitnego światła.
   Coś ciężkiego zwaliło się na mój umysł niemal rzucając 
mnie na kolana.
   "Powiedz TAK!" - zaskrzeczało wpijając się z furią w 
moją świadomość. "Powiedz TAK!"
   - NIE - oznajmiłem strząsając to z siebie.
   Byłem sam w pustej i ciemnej sali.
   Pod ścianami leżały złożone, zakurzone krzesła.
   Znikąd żadnego dźwięku. Nic się nie działo.
   Czyżby wszyscy stracili poznawalność? Szybko omiotłem 
własną ten i kilka alternatywnych wariantów rzeczywistości. 
Wszędzie pustka i cisza...
   Poczułem, że zasycha mi w gardle, a kolana zaczynają 
mięknąć. To nie była zwykła dezaktualizacja! Nastąpiło 
cięcie struktury genetycznej! Ustała przyczyna zewnętrzna 
podtrzymująca istnienie Ciachorowskiego i jego uczniów. To 
była kara niebytu! Tak blisko...
   Usiadłem na podłodze i zacząłem głęboko oddychać. 
Stopniowo minęły objawy szoku. Zacząłem się zastanawiać, co 
stało się z Sażyńskim? Wstałem. Musiałem jeszcze zamknąć 
pętlę skoków w przestrzeni, a potem odnaleźć Półmisek i 
najlepiej zemleć go na proszek.
   Idąc do drzwi, mimo wszystko zdobyłem się na uśmiech.
   Ciekawe, jak teraz wygląda Warszawa?
                              Konrad T. Lewandowski

Warszawa, lipiec-sierpień 1995 r.

                    KONRAD T. LEWANDOWSKI
   Rocznik 1966. Absolwent Politechniki Warszawskiej. 
Fanowska ksywka - Przewodas. Wolny strzelec współpracujący z 
naszą redakcją, bardzo dobrze notowany jako publicysta, krytyk
i autor SF. Ważniejsze teksty nieliterackie: "Stary krytyk mocno 
śpi" (sonda, "NF" 7/93), "Alternatywy ewolucji" (cykl, "NF" 
1/93), "Zapomniana magia" ("NF" 1/94), "Archetyp i 
schizofrenia" ("NF" 3/95). Po powieściowych i 
nowelistycznych wycieczkach na tereny fantasy największy 
sukces przyniósł Konradowi bohater współczesny, Radosław 
Tomaszewski, dziennikarz skandalizujących "Obleśnych 
Nowinek", brylujący w Warszawie niedalekiej przyszłości 
(powstaje parapowieściowy tom przygód tej postaci niby 
jakowegoś Geralta czy Pirxa). W "Pacykarzu" ("NF" 3/94) 
szedł Tomaszewski tropem dokonań zadziwiających terrorystów; 
w "Notece 2015" ("NF" 4/95) podpowiadał polskiej 
generalicji, jak odeprzeć inwazję armii USA; w drukowanym 
obecnie "Półmisku" stawia Tomaszewski czoło ni mniej ni 
więcej tylko przedwczesnej Apokalipsie.
   Ortodoksyjna katolicka metafizyka jako myślowy szkielet 
opowiadania SF? - tego w Polsce bodaj nie było! Polecam 
uwadze Państwa warsztatowy komentarz Konrada towarzyszący 
noweli; sam zauważę, że występuje pokrewieństwo między jego 
"półmiskiem" a Oramusowym "tlatocetlem" ("F" 7/84); że pewne 
konstruktywne cechy cudownej przestrzeni opowiadania (jego 
ontologia) nawiązują do cyberprzestrzeni Inglotowych 
"Inquisitorów" i Cyranowych "Śpiochów w Urlo". Ale mam te 
podobieństwa raczej za nieuchronne niż bezwiedne, na pewno - 
nie za dezawuujące. Przeciwnie. Wydaje mi się interesującym 
i zacnym widoczny w polskiej fantastyce efekt zbiorowego 
(zespołowego) myślenia i przekazywania sobie przez autorów 
coraz lepiej metaforyzowanej, coraz ciekawiej ujmowanej 
Tajemnicy. Uwaga I: jak to nazwać, bo klerykal fiction 
wygląda tu na termin i zawężający, i przestarzały.  
Metacyber? Deopunk? Ontofiction? Uwaga II: finał "Półmiska" 
daje się czytać jako luźne nawiązanie do zakończenia 
"Karlgoro godzina 18.00" Baranieckiego, które wydrukowaliśmy 
też w "styczniowcu" dokładnie trzynaście lat temu (sic!). Co 
Państwo na to?  
                                                   (mp)

