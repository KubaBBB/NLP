Autor: James Morrow
Tytul: Abe Lincoln u McDonalda

(Abe Lincoln in McDonald's)

Z "NF" 3/92

Złapał ostatni pociąg odjeżdżający z roku 1863 i wysiadł w 
pochmurnym grudniu 2009, niedługo przed świętami, po czym 
przeszedł przez przełom dekad i nie oglądając się za siebie 
stanął piątego lipca, żeby się porządnie rozejrzeć. Nie 
wystarczyło być zwyczajnym turystą; musi wniknąć w ten 
czas i w to miejsce, ogarnąć wszystko swoją duszą.
     W kieszeni kamizelki, przyciśnięta do trzepoczącego 
rozpaczliwie serca, spoczywała ostateczna wersja straszliwego 
Układu z Seward. Wystarczy, że złoży pod nim swój podpis - 
Jefferson Davis już to uczynił w imieniu odłączonych stanów - i 
rozbity naród ponownie się zjednoczy. Nic prostszego jak jeden 
podpis: A. Lincoln.
     Poprawiwszy wąski krawat zanurzył się w wypełniającym 
Pennsylvania Avenue chaosie i zaczął szukać banku.

- Mam złe wiadomości - oznajmił Norman Grant, odkładając 
słuchawkę telefonu jakby to był zatruty sztylet. - Badania 
Jimmy'ego dały wynik pozytywny.  
     Obwisła, przypominająca dynię twarz Waltera Shermana 
pobladła z przerażenia.
     - Jesteś pewien? - "Pozytywny wynik", cóż za paradoksalne 
określenie! Ileż ironii kryło się w jego klinicznych 
znaczeniach: nicość, choroba, zagłada.
     - Przeprowadziliśmy dwukrotnie badanie krwi, a potem 
jeszcze test na obecność antyciał. Przykro mi. Jim ma gorączkę 
Błękitnego Nilu.
     Walter jęknął. Dzięki Bogu, że jego córka była akurat u 
Sheridanów; przed trzema laty Tanya otrzymała Jimmy'ego pod 
choinkę, z listem od Świętego Mikołaja, i od tego 
czasu bardzo pokochała starego niewolnika. Nazywała go swoim 
drugim ojcem. Walter nigdy nie mógł zrozumieć, dlaczego prosiła 
akurat o sześćdziesięciolatka, a nie o szczenię, stanowiące 
obiekt marzeń większości dzieci, ale z drugiej strony, czy 
komuś udało się zgłębić meandry umysłu przedszkolaka?
     Gdyby tylko tego cholernego wirusa złapał ktoś inny, a nie 
akurat Jimmy! To nie był taki sobie, zwyczajny niewolnik. 
Prawda, że jeśli chodziło o pielęgnowanie ogrodu, pranie 
dywanów czy malowanie domu, to zawsze miał do wszystkiego dwie 
lewe ręce, ale ten jego związek z Tanyą! Był jej opiekunem, 
towarzyszem zabaw, powiernikiem, a nawet nauczycielem. Walter 
wciąż jeszcze nie mógł wyjść z podziwu nad tym wielkim 
odkryciem ubiegłego wieku: wystarczy przykuć do komputera 
odpowiednio młode szczenię (najlepiej w wieku od dwóch do 
sześciu lat), a ono wchłonie ogromne zasoby wiedzy i następnie 
we wspaniały sposób przekaże ją dzieciom. Tylko dzięki 
Jimmy'emu Tanya przyswoiła sobie znaczącą porcję informacji na 
temat geometrii, teorii muzyki, historii Ameryki i Grecji, zanim 
jeszcze pierwszy raz poszła do przedszkola.
     - Jakie są prognozy?
     Lekarz westchnął ciężko.
     - Rozwój choroby przebiega zawsze w ten sam sposób. Mniej 
więcej za rok dojdzie do drastycznego osłabienia odporności 
jego organizmu, w wyniku czego zostanie wydany na pastwę setek 
złośliwych infekcji. Jednak najbardziej, rzecz jasna, niepokoi 
mnie ciąża Marge.
     Blade ciało Waltera pokryło się gęsią skórką.
     - Czy to znaczy, że... że to może zaszkodzić dziecku?
     - Cóż, Ośrodek Kontroli Chorób zaleca natychmiastowe 
usunięcie wszystkich zarażonych wirusem ruchomości z domów, w 
których przebywają ciężarne kobiety.
     - Usunięcie? - powtórzył z oburzeniem Walter. - Przecież 
chyba istnieje coś takiego jak bariera pigmentacji?
     - To prawda - odparł Grant, ściszając wyraźnie głos - ale 
tu chodzi o  z a r o d e k, Walterze, rozumiesz? Zarodki nie 
mają rozwiniętego systemu odpornościowego. Nie wolno nam 
ryzykować, szczególnie wtedy, kiedy mamy do czynienia z 
retrowirusem.
     - Boże, to okropne. Naprawdę sądzisz, że istnieje ryzyko?
     - Powiem to inaczej: gdyby to moja żona była w ciąży...
     - Dobrze, już dobrze.
     - Przyprowadź Jimmy'ego w przyszłym tygodniu; wszystkim 
się zajmiemy, szybko i bezboleśnie. Odpowiada ci wtorek, druga 
trzydzieści?
     Oczywiście, że odpowiadał. Walter zajął się ortodoncją 
głównie ze względu na płynne godziny pracy i brak istotnie 
poważnych przypadków, a także dlatego, że dzięki temu nie 
musiał płacić za aparaciki swoich dzieci.
     - W takim razie do wtorku - powiedział, kładąc dłoń na 
zdruzgotanym sercu.

Prezydent wyszedł z siedziby Północnowschodniego Banku 
Federalnego i ruszył dalej w kierunku zwieńczonego 
dachem przypominającym melonik Kapitolu. Cóż za wspaniały 
budynek; dzięki niemu w mieście było cokolwiek innego oprócz 
szklanych wieżowców i smutnych, szarych banków.
     - To byłaby całkiem normalna operacja, gdyby wciąż jeszcze 
obowiązywał parytet złota - pisnął pełniący obowiązki zastępcy 
dyrektora głupiec nazwiskiem Meade, kiedy Lincoln zażądał 
wymiany swoich monet. A więc zrezygnowali ze złota! Nie ulegało 
najmniejszej wątpliwości, że musieli maczać w tym palce 
demokraci.
     Na szczęście Aaron Green, Główny Wróżbiarz Prezydenta i 
Doradca Do Spraw Podróży w Czasie, przygotował go na 
zadziwiające potworności i pokrętne innowacje, które teraz 
atakowały jego zmysły. Po wyłożonych czarnym kamieniem ulicach 
pędziły pozbawione koni zaprzęgi, nad jego głową co chwila 
przelatywały wielkie, metalowe ptaki, niosące podróżnych na 
drugi koniec kraju z prędkością wieluset mil na godzinę, zaś 
wszędzie wokół rozbrzmiewała kakofonia trąbnięć, zgrzytów i 
mechanicznego warkotu.
     Tak, Waszyngton najwyraźniej znajdował się w 
najwłaściwszej dla siebie epoce, ale czy to samo można było 
powiedzieć o całym narodzie?
     Dwie grupy obnażonych do pasa niewolników pracowicie 
przebudowywały Pennsylvania Avenue - pierwsza rozbijała asfalt 
kilofami, zaś druga układała w wykopie grube rury. Na pokrytych 
potem grzbietach nie było widać żadnych blizn, ale nie należało 
się temu dziwić, jako że nadzorcy nie mieli biczy, tylko 
dziwne, jednokomorowe pistolety i lekkie karabiny.
     Na zatłoczonym skrzyżowaniu z Constitution Avenue - 
ogromna liczba znaków, koszów na śmieci i małych, świecących 
budek regulujących ruch powozów - uwagę Lincolna przykuły dwie 
zielone strzałki. Na skierowanej na wschód widniał napis 
"Kapitol", zaś na wskazującej przeciwny kierunek "Pomnik 
Lincolna". Jego własny pomnik! A więc przyszłość, skryta w 
złowieszczym cieniu Układu z Seward, okazała się dla niego 
łaskawa.
     Zatrzymał taksówkę i zdjąwszy cylinder wcisnął z trudem 
swoje mierzące ponad sto dziewięćdziesiąt centymetrów ciało na 
tylne siedzenie (nigdy nie należy siadać z przodu, ostrzegł go 
Aaron Green).
     - Dzień dobry - powiedział pogodnie.
     Siedząca za kierownicą pulchna kobieta odwróciła się i 
odsunęła fragment oddzielającej ich szyby.
     - Lincoln, zgadza się? - zapytała przez otwór niczym 
Pyram rozmawiający z Tysbe. - Masz wyglądać jak Lincoln, no 
nie? Przebieraniec?
     - Nie, republikanin.
     - Dokąd?
     - Do Bostonu. - Jeżeli jakiekolwiek miasto miało pozostać 
zagrzebane w przeszłości, to mógł to być tylko Boston.
     - Boston, Massachusetts?
     - Zgadza się.
     - Czyś ty oszalał, chłoptasiu? To co najmniej pięć godzin 
jazdy, nawet jeśli stale będę przekraczała dozwoloną prędkość. 
Będziesz musiał zapłacić też za drogę powrotną.
     Prezydent wyjął z kieszeni płaszcza sakiewkę z pieniędzmi. 
Chociaż ich wartość opierała się teraz wyłącznie na dobrych 
intencjach, dwudziestowieczne pieniądze powinny okazać się 
odpowiednie przynajmniej pod względem estetycznym: szlachetny 
profil na jednocentówkach, przystojne oblicze na 
pięciodolarówkach. Z tego, co się zorientował, wynikało, że 
tylko on i Waszyngton zostali uhonorowani dwukrotnie.
     - Ile to będzie razem?
     - Serio? Jakieś czterysta dolarów.
     Abe odliczył żądaną sumę i podał banknoty przez okienko.
     - W takim razie proszę mnie zawieźć do Bostonu.

- Są takie  ś l i c z n e ! - wykrzykiwała co chwilę 
Tanya, wędrując u boku Waltera po Niewolniczym Supermarkecie 
Sonny'ego, olbrzymim sklepie ustępującym rozmiarami jedynie 
sklepowi z artykułami sportowymi. - Spójrz na tego, jakie ma 
duże uszka! - W szklanych klatkach roiło się od dzieci, 
ściskających w rączkach najróżniejsze zabawki i bezustannie 
potykających się jedno o drugie. - Czy możemy kupić jednego, 
tatusiu?
     Serce Waltera ścisnęło się boleśnie, kiedy spojrzał w dół 
i zobaczył rozpromienioną twarz córki.
     - Tanya, mam złe wiadomości. Jimmy jest bardzo chory.
     - Chory? Przecież dobrze wygląda.
     - To Błękitny Nil, kochanie. Jimmy umrze.
     - Umrze? - Tanya skrzywiła się rozpaczliwie, usiłując za 
wszelką cenę powstrzymać napływające do anielskich oczu łzy;
dzielny berbeć, pomyślał Walter. - Niedługo?
     - Niedługo. - Gardło bolało go jak zwichnięte kolano. - 
Wiesz, co zrobimy? Kupimy zaraz małego szczeniaczka, ale nie 
będziemy go używać, dopóki...
     - Dopóki Jimmy... - stłumiony szloch - ... nie odejdzie?
     - Uhm.
     - Biedny Jimmy.
     Kiedy zbliżyli się do lady, za którą stał szczupły, żółty 
mężczyzna, z przyciśniętym do górnej wargi językiem ustawiający 
metodycznie piramidę opakowań jednorazowych pieluszek, w 
nozdrza Waltera uderzył słodki, ożywczy zapach nowo narodzonych 
szczeniąt.
     - Proszę, proszę, oto dziewczynka, która na pewno 
potrzebuje przyjaciela! - powiedział śpiewnie Azjata, 
obdarzając Tanyę sztucznym uśmiechem.
     - Nasz najlepszy niewolnik zachorował na Błękitny Nil - 
wyjaśnił Walter - więc chcielibyśmy...
     - Proszę nic więcej nie mówić. - Sprzedawca uniósł obie 
dłonie jakby kierował ruchem na skrzyżowaniu. - Możemy 
zatrzymać dla pana wybrany egzemplarz aż do sierpnia.
     - Obawiam się, że to potrwa znacznie krócej.
     Sprzedawca zaprowadził ich do klatki, w której znajdowało 
się samotne szczenię, ssące pracowicie małą, plastykową 
kosiarkę do trawy. "Samiec, 3 mies., cena $399.95", głosiła 
tabliczka.
     - Dostaliśmy go dopiero wczoraj. Gwarantuję, że w ciągu 
dwóch tygodni przestanie się zanieczyszczać.
     - Był już szczepiony?
     - Oczywiście. Zostało jeszcze tylko polio, ale to w 
przyszłym miesiącu.
     - Tatusiu, on jest uroczy! - zapiszczała Tanya, 
podskakując z podniecenia. - Kocham go! Weźmy go jeszcze 
dzisiaj do domu!
     - Nie możemy, pomidorku, bo Jimmy byłby zazdrosny. - 
Walter mrugnął do sprzedawcy i podał mu dwudziestodolarowy 
banknot. - Proszę dopilnować, żeby przez ten weekend był dobrze 
karmiony.
     - Oczywiście, proszę pana.
     - Tatusiu?
     - Tak, pomidorku?
     - Czy jak Jimmy umrze, to pójdzie do nieba dla 
niewolników i spotka tam swoich starych przyjaciół?
     - Jak najbardziej.
     - I Buzzy'ego też?
     - Jego przede wszystkim.
     Walter uśmiechnął się z dumą. Buzzy umarł, kiedy Tanya 
miała zaledwie cztery latka, a mimo to go zapamiętała!

Strasznie kanciasta ta przyszłość, pomyślał Abe wysiadając 
z taksówki i rozprostowując swoje długie, zdrętwiałe kończyny. 
Boston zamienił się w miejsce pełne cegieł, kamieni, smoły, 
szkła, żelaza i stali.
     - Proszę tu zaczekać - powiedział do kobiety.
     Wszedł do parku. Urocze miejsce, uznał, mijając 
nieśpiesznym krokiem grupę niewolników zajętą sadzeniem kwiatów 
- dumnych tulipanów, misternie pozwijanych gladioli i narcyzów 
o mocno zaciśniętych ustach. Po znajdującym się w pobliżu 
stawie pływała wykonana w kształcie łabędzia łódź, a w niej 
biała rodzina i schylony nad wiosłami podrostek o skórze koloru 
obsydianu.
     Opuściwszy park obrzucił spojrzeniem Boylston Street. W 
odległości jakichś stu metrów od niego potężnie zbudowany, 
irlandzki nadzorca obserwował unoszącą się w górę platformę z 
kilkoma niewolnikami wyposażonymi w przybory do mycia szyb. 
Dobry Boże, co za praca - frontowa ściana gigantycznej budowli 
musiała sobie liczyć co najmniej milion metrów kwadratowych i 
składała się wyłącznie z lustrzanego szkła.
     Kanciasta i wymagająca... a mimo to Abe poczuł, jak 
ogarnia go niezwykły spokój.
     W ciągu ostatnich kilku miesięcy zaczął pojmować prawdziwą 
przyczynę wojny. Uświadomił sobie, że w gruncie rzeczy nie 
chodziło wcale o niewolnictwo, lecz, jak zawsze w polityce, o 
władzę. Południowcy zbuntowali się, ponieważ chcieli wziąć w 
swoje ręce los kraju. Jak długo wszystko zależało od ponurej, 
prymitywnej, uprzemysłowionej Północy, ich ojczyzna nie miała 
najmniejszych szans na to, żeby w pełni rozkwitnąć. Usiłując 
rozprzestrzenić niewolnictwo na nowych terytoriach wszyscy 
południowcy, zarówno ci, którzy nienawidzili tej instytucji, 
jak i ci, którzy ją kochali, mówili jednym głosem: 
"Przeznaczeniem naszego kraju jest po wsze czasy rolnicza 
utopia."
     Teraz jednak stał w sercu Bostonu, rojącego się od 
niewolników, a mimo to ponad wszelką wątpliwość kroczącego 
drogą postępu. Wszystko wskazywało na to, że Układ z Seward nie 
stał się jednak kamieniem węgielnym feudalizmu i zacofania, 
czego obawiali się doradcy prezydenta. Zgoda, był okrutny i 
moralnie dwuznaczny, lecz mimo to niewolnictwo nie przykuło 
kraju do przeszłości, nie spowolniło marszu do nowoczesności i 
potęgi.
     - Podpisz Układ - usłyszał jakiś wewnętrzny głos. - 
Zakończ wojnę.

W niedzielę wypadał Czwarty Lipca, co oznaczało coroczny 
piknik z Burnside'ami, czyli z nudnym Ralphem i prostacką 
Helen - beznadziejne popołudnie spędzone na rzucaniu 
podkową, nadmiernym piciu i ogłupiającej paplaninie; jedynym 
jaśniejszym punktem miały być przygotowane przez Libby 
kotlety schabowe.  Marge specjalizowała się w zakupach na 
wyprzedażach i tam właśnie udało jej się nabyć Libby, 
zdrową, dobrze ułożoną samicę, która przypadkiem okazała się 
także znakomitą kucharką, co przynajmniej dziesięciokrotnie 
zwiększyło jej wartość.  
     Burnside'owie spóźnili się o godzinę, bowiem ich rikszarz 
Zippy złamał sobie dzień wcześniej nogę, zmuszeni więc byli 
skorzystać z Bubble'a, znacznie gorzej zbudowanego ogrodnika. 
Dzięki temu Walter zyskał rozkoszne sześćdziesiąt minut, 
podczas których nie musiał wysłuchiwać opinii Ralpha na temat 
ostatnich wydarzeń sportowych. Kiedy się wreszcie zjawili, 
pierwszym zdaniem, jakie wyszło z usta Ralpha, było:
     - A nie mówiłem, że u Soxów nie ma porządnego rzucającego?
     Walter natychmiast zesztywniał, ale na szczęście Libby 
hojnie rozlewała bourbona, dzięki czemu o trzeciej po południu 
udało mu się osiągnąć taki stan znieczulenia, że bez oporów 
zgodziłby się nawet na amputację, a cóż dopiero mówić o 
chłonięciu opinii Ralpha na temat Soxów, Celticów i Patriotów.
     Po szóstym drinku jego odrętwienie przerodziło się w 
rodzaj dumnej odwagi, w związku z czym z niezachwianym 
spokojem zaczął analizować swoje położenie. Tak, to prawda, że 
jego żona najprawdopodobniej spała z kilkoma wykładowcami z 
Ośrodka Kształcenia Dorosłych w Wellesley - szczególnie 
podejrzany był ten nadmiernie umięśniony instruktor 
garncarstwa, choć opiekuna kółka dramatycznego też chyba coś 
bardzo swędziało w spodniach - ale z drugiej strony Walterowi 
także zdarzało się użyć swego fotela w charakterze motelowego 
łóżka, nie wspominając już o cośrodowych figielkach z Katie 
Mulligan w Łaźni Parowej w West Newton. Poza tym, spójrzcie na 
ten wspaniały dom z kręgielnią, kortem tenisowym i dwudziesto-
pięciometrowym basenem. Spójrzcie na kwitnącą praktykę. Na 
konto w banku. Porsche. Sebrną rikszę. Śliczną córkę pluszczącą 
się w sterylnie czystej, turkusowej wodzie (niech szlag trafi 
Happy'ego, znowu dał za dużo chloru). Spójrzcie wreszcie na 
jego krępą, uroczą Marge, unoszącą się dostojnie na plecach, z 
ciężarnym brzuchem sterczącym z głębin niczym wulkaniczna 
wyspa. Walter był pewien, że dziecko jest jego. Przynajmniej w 
osiemdziesięciu pięciu procentach.
     Bez wątpienia udało mu się coś osiągnąć w życiu.
     O zmroku, kiedy Happy zapalił fajerwerki, rozmowa zeszła 
na temat Błękitnego Nilu.
     - W zeszłym tygodniu daliśmy do zbadania Jimmy'ego - 
wyznał Walter wypuszczając z głębi piersi małe tornado smutku. 
- Wynik pozytywny.
     - Mój Boże, i pozwoliliście mu zostać w domu? - załkał 
Ralph, chwytając za rękojeść swojego parabellum. W niebo 
poszybowała kartonowa rakieta, by po chwili wybuchnąć tuzinem 
szkarłatnych gwiazd, których odbicia zamigotały w wodzie basenu 
niczym fosforyzujące ryby. - Powinniście nam wcześniej 
powiedzieć. Może nam zarazić Bubble'a.
     - Ten wirus trudno się przenosi - odparł Walter. W górze 
przemknął ze świstem szrapnel, w następnym ułamku sekundy 
zamieniając się w błękitno-czerwoną mandalę. - Można się 
zarazić tylko przez ślinę lub krew.
     - Ale i tak nie uwierzę, że go zatrzymacie. Przecież Marge 
jest w ciąży i w ogóle...
     Dziesięć ognistych kul poszybowało w noc niczym jaskółki.
     - Szczerze mówiąc, umówiłem się z Grantem na poniedziałek.
     - Wiesz co, Walter? Gdyby Jimmy był mój, dałbym mu szansę 
umrzeć z godnością. Nie prowadziłbym go do kliniki.
     Na niebie wykwitł ułożony ze sztucznych ogni portret 
Lincolna.
     - A co byś zrobił?
     - Wiesz doskonale, co.
     Walter skrzywił się. Godność. Do cholery, Ralph miał rację. 
Jimmy służył rodzinie z oddaniem i ochotą. Byli mu to winni.

Prezydent wkroczył do baru McDonalda, rozkoszując się 
zapachem zawiesistych sosów i przypraw, który prześlizgnął się 
po jego języku i stoczył do żołądka. Gdyby nie był już na 
stałe przykuty do innego czasu - jako polityk, prawnik, a także 
bohater rodzącego się powoli mitu - z pewnością chciałby się 
osiedlić tutaj, w 2010. McDonald wywarł na nim wielkie 
wrażenie. Oferowane tu menu, a szczególnie frytki, koktajle 
waniliowe, coca-cola i pieczone kurczęta, w porównaniu z 
dziewiętnastowieczną dietą stanowiło ogromny krok naprzód. Do 
tego wszystkiego dochodził jeszcze kojący wystrój wnętrza, w 
którym każda płaszczyzna była czysta i gładka, jakby wycięta z 
bryły ciepłego lodu.
     W oknie wisiał ogromnych rozmiarów portret jakiegoś clowna 
imieniem Ronald, zaś na zewnątrz, po drugiej stronie ulicy 
ułożony z eleganckich, staroświeckich liter napis informował, 
że mieści się tam Klub Country "Na Orzechowym Wzgórzu". Nieco 
dalej, na rozległych, trawiastych terenach mężczyźni i kobiety 
wykonywali dziwne czynności, polegające na uderzaniu 
niewielkich piłeczek długimi, noszonymi przez niewolników w 
specjalnych torbach, kijami.
     - Przepraszam panią - zwrócił się Abe do siedzącej obok 
niego pucołowatej kobiety. - Czym zajmują się ci ludzie? Czy 
ma to jakiś związek z religią?
     - Nie ma co, wcale z pana udany Lincoln. - Kobieta 
trzymała w dłoni przyrząd do pisania i stawiała litery w małych 
krateczkach na ostatniej stronie leżącej na stoliku gazety. - 
Serio pan pyta? Po prostu grają w golfa.
     - Czy to jakiś sport?
     - Uhm. - Kobieta zabrała się za następną krzyżówkę.
     - Coś w rodzaju krykieta, prawda?
     - Po prostu golf i już.
     Pofałdowane niczym powierzchnia morza pole golfowe 
przywiodło Lincolnowi na myśl pagórkowate rejony Wirginii, 
gdzie znajdowała się forteca generała Lee. Z ust szesnastego 
prezydenta wydobył się cichy jęk. Odrzuciwszy Hookera i 
Sedgwicka na drugi brzeg Rappahannock, Lee zyskał znakomitą 
pozycję wyjściową do zaatakowania terenów Unii, albo poprzez 
bezpośrednie uderzenie na Waszyngton, albo, co wydawało się 
bardziej prawdopodobne, tworząc niezależne korpusy pod 
dowództwem Longstreeta, Hilla i Ewella, i wkraczając do 
Pensylwanii. Spustoszywszy przygraniczne miasta z pewnością 
przetnie drogę, którą docierało zaopatrzenie i posiłki do 
Vicksburga, po czym zacznie przygotowywać armię Północnej 
Wirginii do ostatecznego szturmu na stolicę.  
     Było to zbyt straszne, żeby się nad tym zastanawiać.
     Abe westchnął ciężko, wyjął z kieszeni kamizelki Układ z 
Seward i poprosił sąsiadkę, żeby zechciała pożyczyć mu na 
chwilę swego pióra.

W poniedziałek był dzień wolny od pracy. Zaraz po 
śniadaniu Walter przebrał się w strój do golfa, wyciągnął z 
kąta kije i oznajmił Jimmy'emu, że spędzą na polu cały dzień. 
Ostatecznie zdecydował się na przejście całej trasy, częściowo 
po to, żeby przećwiczyć wszystkie elementy gry, a częściowo 
dlatego, żeby nieco oddalić to, co nieuchronne.
     Po najlepszym uderzeniu - 350 metrów, metalowy kij numer 
jeden - piłeczka przeleciała nad osiemnastą przeszkodą i 
wylądowała na trawie. Wszystko wskazywało na to, że ma szansę 
zakończyć grę już następnym uderzeniem, mieszcząc się tym samym 
z zapasem w limicie.
     Ociekając potem w promieniach bezlitosnego, lipcowego 
słońca, Jimmy wyciągnął z torby kij przeznaczony do kończenia 
rozgrywek. Wspaniały okaz, dorodny i dobrze zbudowany, o 
dużych, żywych oczach, wełnistych włosach poprzetykanych 
srebrnymi nitkami i potężnych, czarnych bicepsach, 
kontrastujących z białą koszulką jak czarne i białe kwadraty na 
szachownicy. Tak, z pewnością będzie go brakowało.
     - Nie, Jimmy, nie trzeba. Podaj mi tylko torbę. Dziękuję.
     Kiedy Walter wyciągnął spomiędzy kijów swój wojskowy 
karabin kalibru 22, na twarzy Jimmy'ego pojawił się wyraz 
zdumienia.
     - Czy mogę zapytać, po co panu broń? - zapytał.
     - Po to, żeby cię zastrzelić.
     - Hę?
     - Żeby cię zastrzelić!
     - Jak to?
     - W czwartek nadeszły wyniki badań. To Błękitny Nil, 
Jimmy. Przykro mi. Bardzo chciałbym cię zatrzymać, ale to zbyt 
niebezpieczne, zwłaszcza że Marge jest przecież w ciąży.
     - Błękitny Nil?
     - Niestety.
     Szczęki Jimmy'ego zacisnęły się z potworną siłą.
     - W takim razie niech mnie pan sprzeda. To chyba uczciwe 
wyjście.
     - Bądźmy rozsądni. Nikt nie kupi niewolnika, u którego 
stwierdzono Błękitny Nil, po to tylko, żeby patrzeć, jak 
choruje i umiera.
     - W takim razie... W takim razie niech mnie pan uwolni. - 
Po mahoniowej twarzy niewolnika ściekały strużki potu. - Spędzę 
ostatnie lata życia na wędrówce. Ja...
     - Uwolnić cię?  Nie wolno mi w ten sposób podważać podstaw 
naszej ekonomii. Jestem pewien, że sam to rozumiesz.
     - Jest coś, co zawsze chciałem panu powiedzieć, panie 
Sherman.
     - Słucham.
     - Otóż moim zdaniem jest pan chyba największym dupkiem w 
całym Massachusetts.
     - Nie ma potrzeby, żebyśmy w ten sposób ze sobą 
rozmawiali, Jimmy. A teraz usiądź sobie tutaj na trawie i...
     - Nie.
     - Proszę cię, nie komplikuj sytuacji. Usiądź, a ja strzelę 
ci w tył głowy. To bezbolesna, godna śmierć. Jeżeli będziesz 
uciekał, dostaniesz kulę w plecy. Wybór należy do ciebie.
     - Oczywiście, że będę uciekał, ty zdegenerowany debilu!
     - Siadaj!
     - Nie!
     -  S i a d a j !
     Jimmy odwrócił się i popędził w kierunku szczytu pagórka. 
Walter błyskawicznie podrzucił karabin do ramienia i niczym 
biolog, kierujący obiektyw mikroskopu na preparat, uchwycił w 
pole widzenia potężnej lunety oddalające się szybko plecy 
swojej własności.
     - Stój!
     W chwili, gdy Jimmy znalazł się na szczycie wzgórza, 
Walter nacisnął spust. Kula przeszyła lewą łydkę niewolnika, 
który wydał przeciągły, ochrypły skowyt i runął na ziemię, ale 
niemal natychmiast podniósł się, ściskając w dłoni zgubiony 
przez kogoś, zardzewiały kij, mając najwyraźniej zamiar 
posłużyć się nim jako laską. Nie zdążył jednak tego uczynić, 
bowiem kiedy się wyprostował, nitki celownika spoczęły na jego 
wysokim, pokrytym zmarszczkami czole i Walter ponownie nacisnął 
spust.
     Pocisk wyszedł przez skroń, wyrywając znaczny fragment 
kości, skóry i mózgu. Ciało Jimmy'ego skręciło się w powietrzu 
i upadło tuż koło obsypanego białymi kwiatami krzaka róż. Godna 
śmierć, co do tego nie mogło być żadnych wątpliwości.
     Z oczu Waltera, niczym z dwóch kroplomierzy, pociekły łzy. 
Och, Jimmy, Jimmy... A najgorsze miało dopiero nadejść. 
Oczywiście, Tanya nie mogła dowiedzieć się prawdy. "Jimmy 
bardzo cierpiał" - powie jej. "To było nie do wytrzymania, więc 
pan doktór go uśpił. Teraz jest już w niebie dla niewolników". 
Pożegnają go uroczyście, z kwiatami i minutą ciszy. Możliwe, że 
uda mu się namówić pastora McCellana, żeby wziął udział w 
ceremonii.
     Walter ruszył w kierunku szczytu wzgórza. Żeby urządzić 
pogrzeb, potrzebne jest ciało. Z pewnością ludziom z kostnicy 
uda się jakoś załatać głowę, nadać twarzy wyraz błogiego 
zadowolenia i złożyć dłonie na piersi...
     Z przeciwnej strony zbliżał się wysoki, brodaty mężczyzna 
w stroju Abrahama Lincolna. Chyba jakiś ekscentryk, a może 
nawet prawdziwy wariat. Walter utkwił spojrzenie w krzaku róż i 
przyśpieszył kroku.
     - Widziałem, co pan zrobił - powiedział z oburzeniem w 
głosie nieznajomy.
     - Chłopak zachorował na Błękitny Nil - wyjaśnił Walter. 
Słońce uderzało w jego twarz niczym nadzorca na rzymskiej 
galerze, wyznaczający rytm dla przykutych do wioseł 
niewolników. - To był akt łaski. Hej, Czwarty Lipca był 
przecież wczoraj, więc po co to przebranie?
     - Wczoraj jeszcze wcale nie jest za późno - oświadczył 
zagadkowo nieznajomy, wyciągając z kieszeni jakiś pożółkły 
papier. - Nigdy nie jest za późno - dodał i skąpany w gorącym 
blasku słońca przedarł kartkę na pół. 
     Dla Waltera Shermana, osłabionego upałem, zrozpaczonego 
utratą niewolnika i zmęczonego spoczywającym na nim ciężarem 
łaski, świat nagle zmętniał do tego stopnia, że z trudem tylko 
mógł dostrzec wysoką postać nieznajomego, oddalającą się 
szybkim krokiem w kierunku pobliskiego baru McDonalda. Walter 
czuł, że zbliża się niezwykły wieczór i jeszcze bardziej 
niezwykłe dni, podczas których zachwieją się i runą 
niewzruszone do tej pory podstawy dotychczasowego sposobu 
życia. Przeczuwał tę niepokojącą przyszłość, stojąc bez ruchu w 
pobliżu golfowego dołka.
     Wrażenie to jeszcze bardziej się nasiliło, kiedy z walącym 
rozpaczliwie sercem, zamglonymi oczami i głową wypełnioną 
oślepiającym światłem zatoczył się w kierunku krzaka róż.
     Przeczucie zamieniło się w pewność, gdy zamiast na zwłoki
Jimmy'ego jego dłonie natrafiły na ciepłe jeszcze ciało 
humanoidalnej maszyny, skąpane w oleistej, sączącej się z 
przedziurawionej głowy cieczy.
                              Przełożył Arkadiusz Nakoniecznik


                       JAMES K. MORROW
Amerykański krytyk i autor, ku fantastyce zwrócił się w 1981 
r. pisząc powieść "The Wine of Violence". Wszystkie jego 
książki spotkały się z bardzo ciepłym przyjęciem krytyki. Za 
najlepszą powieść uchodzi "This is the Way to the Worlds 
End" z 1986 r. Morrowa interesuje człowiek i mit. A poza 
pisarstwem - gry komputerowe i krytyka literacka.
                                                      D.M.

