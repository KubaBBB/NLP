Autor: Wiesław Gwiazdowski
Tytul: Wykonawca ostatniej woli

Z "NF" 5/97

   Mam dziewięciu młodych pod sobą i pełnię urząd Wykonawcy 
Ostatniej Woli. Moim zadaniem jest spełnianie życzeń 
skazańców. Tak zostało zapisane w Księdze Praw. Nikt nie 
może uchylić owego zapisu. Król rządzi miastem, lecz pieczę 
nad prawem sprawuje Rada Starszych. Prawo jest świętością, 
przeciw której nawet król nie może wystąpić.

   Siedząc w szynku nad kuflem piwa słucham rozmów i 
przyglądam się biesiadnikom. Gdy trunki uderzają do głów, 
można się dowiedzieć wielu ciekawych rzeczy. Zaglądałem więc 
do knajp dość często i raczej nie żałowałem.
   Z racji funkcji ma twarz podlegała utajnieniu podczas 
publicznych wystąpień. Dobrze pomyślana ostrożność, 
niejednokrotnie już miałem okazję się o tym przekonać. 
Nieznany ogółowi, bezproblemowo poruszam się po mieście, a 
także zyskuję nowe znajomości. Mając za co stawiać, stawiam, 
nie mogę więc narzekać na brak towarzystwa.

   I tym razem siedziało obok mnie dwóch przedstawicieli 
pospólstwa, a naprzeciwko, przysłuchujący się bardzo 
uważnie, niewysoki wyrostek, najwyżej osiemnastoletni. 
Obrzucał mnie ukradkowymi spojrzeniami, których nie mogłem 
nie zauważyć. Udałem, że to mnie nie interesuje, że wolę 
przysłuchiwać się żwawej dyspucie.
   - Wakaba to oszust i wściekły pies - dowodził osobnik z 
lewej ocierając rękawem ślinę z ust. - Jego łeb już dawno 
powinien znaleźć się w katowskim koszu. Najlepiej w tym, 
którym odmierza ziarno.
   - Wojtak nie jest lepszy.
   - A nie jest. Ta maciora zasługuje na chlew bardziej niż 
ktokolwiek.
   Nie znałem wymienionych; milczałem licząc na 
późniejsze wyjaśnienie lub zmianę tematu na bardziej 
interesujący. W końcu pili za moje pieniądze. Niestety, 
miałem przed sobą czwarty kufel, prawie pusty, a nie 
wylewałem za kołnierz ani pod stół; istniała zatem 
możliwość, iż nie doczekam przytomnie żadnej informacji.
   Zastanawiał mnie dzieciak. Przegapiłem moment, w którym 
się przysiadł, lecz później zainteresowało mnie jego 
podejrzane zachowanie. Nie przepadam, gdy ktoś śledzi 
skrycie każdy mój ruch. To zawsze niesie ze sobą zagrożenie.
   Postanowiłem sprawdzić szczeniaka.
   Przeprosiwszy mężczyznę z prawej, wstałem od stołu i 
skierowałem się do wyjścia. Na zewnątrz skręciłem w biegnącą 
przy szynku uliczkę i przystanąłem za węgłem. Przyczaiłem 
się w cieniu ściany kryjącej mnie przed światłem z okien i 
niepowołanymi oczami.
   Wyrostek pojawił się natychmiast i skulił się z zimna. 
Rozejrzawszy się, zawrócił i wpadł na mnie. Po chwili 
trzymałem go nad ziemią plecami do ściany.  
   - Coś za jeden, gówniarzu?! - warknąłem plując mu w 
twarz.
   - Puść mnie! - szarpnął się, lecz trzymałem dobrze i 
czułem, że zaczyna brakować mu tchu.
   - Mów!
   Chyba wypiłem zbyt dużo, bo gdy miast odpowiedzieć zaczął 
kopać, zwolniłem uścisk i uderzyłem go w skroń. Osunął się 
po ścianie i legł na ziemi, nie dając znaku życia.
   Wypróżniwszy się wróciłem do szynku i rozwrzeszczanego 
towarzystwa. Moi rozmówcy zdążyli wziąć się za łby i cała 
izba miała widowisko z dwóch zapalczywie wyzywających się 
głupców. Skrzywiwszy się zawróciłem do baru i przystanąłem 
przy nim opierając łokcie o blat. Stawiałem im i nie po to, 
by mogli się sprzeczać, powinni okazać choć odrobinę 
wdzięczności!  
   Spór rozwitał wspaniale, posypały się pierwsze uderzenia. 
Trunek osłabiał ich siłę i celność, za to było się z czego 
pośmiać. Pośmiałem się zatem, lecz koniec bójki przyjąłem z 
radością. Piwo szumiało mi w głowie, poczucie obowiązku 
mogło wziąć we mnie góry i zmusić do wtrącenia się między 
walczących. Jako jeden z wykonawców prawa mogłem wkraczać w 
podobne sprzeczki.  
   Gdy przestali, poprosiłem o piąty kufel i dosiadłem do 
trzech obszarpańców. Spojrzeli niechętnie i sięgnęli po 
kufle; łyknęło nie podejmując przerwanej rozmowy. Ale nie 
miałem zamiaru odejść, bo to równałoby się okazaniu 
słabości. No i przedwczesnej rezygnacji z towarzystwa kogoś, 
kto mógł dostarczyć interesujących informacji. Po nie 
przyszedłem.  
   Bywały momenty, że chciałem krzyczeć w podobne im tępe 
mordy, kim jestem i żądać należnego szacunku. Wiedziałem, że 
nie przyniosłoby mi to niczego dobrego. Prawo dla nich było 
po to, by je łamać, a ludzie jak ja stanowili przeszkodę, 
którą należy usunąć. Wiedziałem, że wielu przede mną 
wykonawców ostatniej woli nie zmarło śmiercią naturalną.  
Mój poprzednik mając trzydzieści sześć lat zostawił młodą i 
piękną żonę i osierocił trójkę dzieci. Był zapalczywy i 
pewny siebie. Którejś nocy wyszedł w miasto, nazajutrz jego 
głowa pojawiła się na ścianie cytadeli. Zabili go tacy jak 
ci tu? Może w podobnej sytuacji powiedział coś, do czego i 
ja teraz miałem ciągoty? Może wypił za dużo i wdał się w 
sprzeczkę?  
   Każdemu obrońcy prawa przed przyjęciem funkcji wpajano 
zasadę, by prawo stawiał przed wszystkim, nawet jeżeli 
miałoby kosztować to jego życie. Dlatego wielu ginęło 
przedwcześnie. I dlatego istniał niepisany zakaz opuszczania 
Cytadeli po zmroku w pojedynkę.
   Im dłużej jednak przebywałem w mieście, coraz częściej 
dochodziłem do wniosku, że Rada Starszych pozostawia w 
naukach ważną lukę. Choćby tę dotyczącą opuszczania 
Cytadeli. Wybór pozostawał wolny. Przegrywali ci, którzy 
ulegli pokusie. Wszak dopiero po zmroku zaczyna się w 
mieście prawdziwe życie. Cóż, ja również nie oparłem się 
ciekawości.
   Małymi łykami pochłaniałem piwo i wpatrując się w złożone 
przy kuflu dłonie strzygłem uszami.  Przeczucie mówiło mi, 
że już niebawem coś się zdarzy. Mój niepokój nie brał się z 
nadmiaru trunku. Podobne ostrzeżenia miewałem już wcześniej, 
i najczęściej nie bez powodu. Na wszelki wypadek 
przestawiłem się z ostrożności na walkę. Bo pomimo grzebania 
mi w umyślę przez Radę nauki z Gór Pamięci nie dały się im 
wymazać.  
   Wyczułem ich, gdy tylko weszli, lecz nie mrugnąwszy okiem 
pociągnąłem z kufla. Unosząc tym samym głowę dostrzegłem 
zaciekawienie w oczach siedzących obok. Albo  znali 
wchodzących , albo wygląd nowo przybyłych rzucał się w oczy. 
Nie wytrzymałem i zerknąłem za siebie. Straż! Co tu robi 
straż?  Dostrzegłem wyrostka, którego walnąłem w łeb. W 
następnej zaś chwili jego oskarżycielsko wyciągniętą rękę.  
   Nie potrzebowałem niczego więcej. Wyczułem kłopoty i nie 
omyliłem się. Strażnicy nie znali mojej twarzy, bo znał ją 
jedynie król, Rada, kat oraz moi pomocnicy. Tutaj zaś nie 
mogłem się im tłumaczyć! Gdyby Rada dowiedziała się, że bez 
eskorty... Mniejsza z tym. Uderzyłem dziecko!
   Także noc w lochu nie uśmiechała mi się w ogóle. Było to 
niemal równoznaczne ze spotkaniem z katem. A to również 
sprowadzało się do najgorszego. Wpakowałem się w kłopoty po 
same uszy, nawet głębiej.
   Dłoń mimowolnie zacisnęła się na wiszącym pod koszulą 
gwizdku. Jego dźwięk zwoływał moich pomocników. Gdybym tak... 
Nie. To także równało się zdradzeniu tożsamości.
   Wstałem i uderzywszy kuflem o stół rozbiłem go na 
tysięczne drobiny. Nie przepadano tu za wysłannikami prawa, 
więc może towarzystwo okupujące szynk pójdzie za mną. Nie 
pozostało mi nic innego. Cokolwiek bym zrobił, obróciłoby 
się przeciw mnie.
   Wraz ze słowami starszego z trójki wstali pierwsi z 
siedzących przy drzwiach, zauważyłem kilku innych w głębi 
izby, a także cienie przesuwające się za plecami strażników 
i barczyste sylwetki przesłoniły wejście. W świetle lamp 
błysnęły ostrza noży biesiadników.
   Trunek zamglił mi chyba jasność dostrzegania i nagle, a 
już zbyt późno, zorientowałem się, że jeżeli dojdzie do 
mordu, wiadomość o nim nie opuści izby. Pomoc, która się ode 
mnie należała straży, musiałaby mnie zdradzić. Bierności 
sprzeciwiało się sumienie. Po części bowiem to ja ich 
wciągnąłem w pułapkę.
   Cokolwiek bym zrobił...
   - Są moi! - krzyknąłem uciszając pierwsze głosy i 
krzywiąc się teatralnie. - Są moi!
   Ujrzałem strach w oczach wyrostka, cofnął się i skulił 
opierając plecami o strażnika. Po co ich tu wezwał i co 
nałgał, że przyszli za nim?
   - Występujecie przeciw prawu! - dowodził patrolowy 
orientując się, że mogą się nie wywinąć z kabały. - 
Schowajcie, ludzie, noże!  
   - Stul pysk! - wrzasnąłem podchodząc do nich.
   Usłuchał grzecznie.
   Schwyciwszy za kubrak wyrostka uniosłem go w górę, by 
zrównały się ze sobą nasze oczy.
   - Po coś tu wrócił? - zapytałem. - Mało ci było, 
szczeniaku? Po coś tu wrócił! Gadaj.
   - Prawo jest ze mną - odwarknął. - Prawo...
   - Ja jestem prawem - tchnąłem mu w twarz i odwróciwszy 
się wyprostowałem ręce wyrzucając go w powietrze. Przeleciał 
nad dwoma stolikami i z hukiem zwalił się na trzeci 
pociągając go na podłogę. Nie przebrzmiał hałas upadku, a 
dwaj stojący przede mną strażnicy zderzeni ze sobą głowami 
osunęli się do mych stóp. Trzeci błysnął mi nożem przed 
oczami. Ruchem ręki powstrzymałem stojących za nim 
rzezimieszków. Nie chciałem, by zginął.
   Odstąpiłem krok w tył i przyczaiłem pozostawiając mu 
pierwszy ruch. Cokolwiek zrobi i tak przegra, nie chciał 
więc tanio sprzedawać skóry. Uderzył z zamachu na wysokości 
mej szyi. Wygiąłem się w tył na palec od siebie 
przepuszczając czubek noża i trzepnąłem go w twarz 
odskakując natychmiast przed powracającym ostrzem. W tej 
samej chwili me palce natrafiły na stołek; oto nieoczekiwane 
rozwiązanie sporu. Delikatnym podbiciem palców przerzuciłem 
go z lewej do prawej ręki i wyprowadziłem zamach sięgając 
strażnika jedną z czterech drewnianych nóg. Złamała się przy 
zderzeniu, lecz mężczyzna trafiony ponad uchem zachwiał się 
i już nie mógł odzyskać równowagi. Rąbnąłem go drugi raz, 
tym razem siedziskiem.  Sflaczał i bez czucia zwalił się na 
leżącą dwójkę.  
   - Wyrzućcie ich! - warknąłem podnosząc wzrok na 
obdartusów sprzed drzwi.
   Wyszczerzyli się w uśmiechu i pierwszy błysnął nożem 
przyklękając. W chwili gdy ostrze drasnęło skórę na szyi 
strażnika, kopnąłem go w dłoń wybijając z niej broń. Reakcja 
była natychmiastowa. Mężczyzna zerwał się z przyklęku i 
zamierzył do uderzenia. Wyprzedzając je zdzieliłem go przez 
łeb wciąż trzymanym stołkiem. 
   - Żadnej krwi! - warknąłem dziwnie głośno cofając do 
baru.
   - Bo co?!
   Obejrzałem się. Mówiącym był jeden z trójki, do której 
dosiadłem się po powrocie. I nagle znak zapytania przewinął 
się przez mój umysł, a pamięć przyniosła obraz ich twarzy, 
gdy ujrzeli strażników. A później wyciągniętą także ku nim 
rękę wyrostka.
   - Bo powiedziałem nie! - odparłem. - I nic tobie do tego.
   - A właśnie, że coś.
   Dwaj pozostali podnieśli się jak na rozkaz łypiąc na mnie 
groźnie. Przełknąłem gorzką ślinę. Gdybym się nie wyrywał, 
ci trzej rozprawiliby się ze strażnikami i miałbym spokój. A 
ja, idiota, posłuchałem sumienia.
   Pomyślałem, że nie wszystko stracone i da się rzecz 
załatwić. Nie wierzyłem w to jednak. Byłem sam, a ich było 
wielu. Cóż... Zamachnąłem się stołkiem i nie czekając na 
efekt skoczyłem ku schodom na pięterko. Sadząc po kilka 
stopni, po paru susach wpadłem na korytarz i z biegu 
uderzyłem w okno bijąc szybę i wylatując na zewnątrz.  
   Straciłem twarz, ale zachowałem życie.

   Przybyłem tu z Gór Pamięci na wezwanie króla. Otrzymałem 
tam wychowanie i wykształcenie. Przypadek zrządził, że 
Mistrz wskazał właśnie mnie. Wolę jego przyjąłem z pokorą, 
pojechałem do miasta i klepsydry zaczęły odliczać czas mego 
nowego przeznaczenia. Najpierw Rada Starszych poddała mnie 
testom. Następnie przez rok wpajano mi zasady prawa. Dopiero 
po tym stałem się Wykonawcą Ostatniej Woli. Dano mi do 
pomocy dziewięciu młodych, bym im rozkazywał i trzymał nad 
nimi pieczę.
   Szybko przystosowałem się do warunków panujących w 
mieście i zacząłem wymykać się z Cytadeli, aby lepiej poznać 
życie zwyczajnych ludzi. W Górach stawiano ponad wszystko 
odosobnienie i mądrość duchową. Dzięki utrzymywanej od 
wieków izolacji wokół kapłanów Pamięci i ich górskich 
obszarów narósł w dolinach mit świętości oraz tajemnicy. W 
mieście po raz pierwszy usłyszałem o przypisywanej im 
długowieczności, a także o uprawianiu magii. Tak mówiło 
pospólstwo, tak twierdził król. Oczywiście, przypuszczenia 
te nie były zupełną bzdurą, lecz nie zawierały również całej 
prawdy. Ja zaś nie mogłem jej wyjawić. Wiele lat spędziłem 
wśród kapłanów, być może zawdzięczałem im ocalenie, a teraz 
mogłem korzystać w pełni z darów życia. Winien im więc byłem 
nie tylko uczniowską wdzięczność.
   Miastem rządził król, lecz prawdziwą władzę sprawowała 
Rada Starszych. Ona trzymała pieczę nad Księgą Praw, a nie 
było nad Księgę większej świętości. Zapisane w niej prawa 
wyznaczały cele i zasady, którymi żył plebs i rządzący. Nie 
było takiej mocy, która mogłaby podważyć znajdujące się w 
niej prawdy. Nie było mocy zdolnej je zmienić. Z litery i 
ducha Księgi brał swój urząd Wykonawca Ostatniej Woli. Także 
kat, król, strażnicy. Wreszcie moi młodzi. Pod dyktando 
zawartych w Księdze przypisów zbudowano miasto. Ponoć Starsi 
posiedli nieśmiertelność i to oni byli budowniczymi. Nikt nie 
widział ich twarzy, jedynie maski. A więc i nikt nie mógł 
potwierdzić tych domysłów ani im zaprzeczyć.

   O zdarzeniu w szynku zapomniałem po kilku dniach. 
Pochłaniały mnie intrygi na królewskim dworze, uwijałem się 
też z młodymi pilnując bieżących obowiązków. Jeden z wysoko 
postawionych został skazany na katowski topór i korzystając 
z przysługujących mu przywilejów zażądał w ostatnim 
życzeniu nocy z królewną. Jako wykonawca ostatniej woli 
byłem odpowiedzialny za zadośćuczynienie jego zachciance. 
Skazaniec miał prawo do postawienia tego życzenia, albowiem 
nie dość że zajmował wysoką pozycję, to jeszcze wywodził się 
z rodu królewskiego. Jedna z jego babek siedziała nawet na 
tronie i krótko samodzielnie sprawowała władzę.  Po jej 
śmierci Rada obrała dziadka obecnego króla.  
   Skazaniec dopuścił się zdrady najwyższego majestatu. Za 
to czekał go topór; tak stanowiła Księga Praw.
   Spotkałem się z nim zgodnie z Księgą zaraz po ogłoszeniu 
wyroku. Zmierzył mnie wzrokiem i ujrzałem w jego oczach 
wielką nienawiść. Cofnąłem się mimowolnie i odwróciłem 
głowę.
   - Chcę dziewictwa królewny - rzekł, a mnie oblały zimne 
poty.
   Absurdalność jego słów była oczywista. Pomyślałem, że to 
żart i zadałem formalne pytanie raz jeszcze.
   - Chcę spędzić noc z królewną - uściślił ze złośliwym 
uśmieszkiem.
   - Ależ ona ma dopiero czternaście lat! - rzekłem, choć 
nie miałem prawa wpływać na jego decyzję.
   Przypomniał mi o tym i zażądał widzenia się z Radą. 
Niestety, jego pozycja umożliwiła mu tę prośbę.
   Powiadomiłem o tym kata i króla.
   Jeszcze tego samego dnia skazaniec stanął przed 
starszymi.
   W białym habicie do kostek nie przypominał potomka 
władców. Lecz jego twarz wciąż wzbudzała szacunek, a oczy 
potrafiły zmrozić krew w żyłach. Wraz z katem stałem tuż za 
nim w masce osłaniającej twarz.
   - Przedstawiłem swe ostatnie życzenie Wykonawcy Ostatniej 
Woli. Wbrew prawu człowiek ów próbował odwieść mnie od mojej 
decyzji - więzień przerwał, chcąc dodać wagi swym słowom, 
lecz nikt się nie odezwał. - Zażądałem, Wysoka Rado, 
spędzenia nocy z królewną, albowiem umożliwia mi to ma 
pozycja, a w Księdze istnieje wzmianka o spędzeniu nocy z 
wybraną kobietą przez skazanego na śmierć.
   Chciałem krzyknąć, że królewna ma za mało lat, a poza tym 
jest jedyną następczynią tronu, z którą wiąże się ogromne 
nadzieje. Dziwna niemoc ścisnęła mi gardło.
   - To prawda - przytaknął jeden ze starszych. Nikt więcej 
się nie odezwał.
   Znaczyło to tyle, że muszę spełnić życzenie.
   Omal nie udusiłem się z braku powietrza.  Starsi 
rozpłynęli  się w fioletowej chmurze dając do zrozumienia, 
że posłuchanie skończone. Kat trzepnął mnie w plecy. 
Poczłapałem za nim udając, że nie dostrzegam złośliwych 
uśmieszków zdrajcy.  Ten łajdak mógł pociągnąć za sobą i 
mnie. Starsi nic o mnie nie rzekli, ale wiedziałem, że byli 
przerażająco pamiętliwi.  
   Tak więc wdepnąłem w niezłe gówno. Być może miało mnie 
ono pochłonąć.
   Natychmiast po rozstaniu z katem zwołałem młodych i 
poleciłem im odszukać dziewkę będącą sobowtórem królewny. 
Mieli dwa dni, trzeciego został wyznaczony termin 
ścięcia. Czasu było mało, a poszukiwania należało prowadzić 
w tajemnicy. Nie mógł paść na mnie nawet cień podejrzenia o 
zamierzone oszustwo. Młodzi musieli zaufać wyłącznie swym 
oczom, a to też nie ułatwiało zadania.
   Po wydaniu poleceń udałem się do kancelarii królewskiej i 
zażądałem widzenia z królem. Znano tu oblicze mej maski 
zakładanej na podobne spotkania, nie czekałem więc długo. Me 
stanowisko było zbyt ważne, a ostatnie  wydarzenia jeszcze 
powiększyły jego znaczenie.  
   Monarcha wiedział, że nie przychodzę bez powodu, więc 
oczekiwał najgorszego. Był sam, tak jak poprosiłem 
sekretarza, który oznajmiał wizyty.  
   - Czy ma to coś wspólnego ze zdrajcą? 
   - Z jego ostatnim życzeniem - wyjaśniłem przyklęknąwszy, 
zgodnie ze zwyczajem na prawe kolano.
   Nie wiedział dotąd, jak ono brzmi. Licząc na inny wyrok 
Rady nie chciałem martwić króla przedwcześnie. Przeliczyłem 
się.
   Usłyszałem westchnienie i pomruk, jaki zwykł wydawać, gdy 
był wzburzony. Jak na władcę bowiem miał zadziwiająco 
spokojny charakter. Częste wybuchy gniewu charakteryzowały z 
kolei jego ojca, a zarazem poprzedniego władcę; Zmarł tuż 
przed mym przybyciem, nasłuchałem się o nim podczas 
uroczystości pogrzebowych oraz po przybyciu z Gór.  
   - Czego chce?
   Nabrałem w płuca powietrza.
   - Nocy z królewną.
   Władca wstał i powoli przeszedł obok mnie. Brzęk 
stłuczonego szkła usłyszałem w chwilę później, szkło nie 
zbiło się samo. Słowa dotknęły króla w najczulsze miejsce. 
Jak każdego kochającego ojca, który dostałby podobną 
wiadomość. Rozumiałem go.  
   Gdy rzucił kolejne pytanie, to nie był już jego głos.
   - Czy Księga na to zezwala?
   - Tak, panie. Wracam właśnie z posłuchania u Rady.  
Starsi orzekli zgodność.  
   Opadł ciężko w objęcia tronu i ukrył twarz w dłoniach.
   - Córko moja - usłyszałem zduszony szept. - Dlaczego ty?
   Czułem jego ból.
   - Wysłałem młodych na poszukiwania sobowtóra - rzekłem 
bez namysłu. - Być może nie wszystko stracone.
   Monarcha uniósł głowę. Zderzyliśmy się spojrzeniami.
   - Wydam rozkazy! - wykrzyknął z błyskiem w oczach. - 
Gwardia jeszcze dziś dołączy do twych uczniów, wykonawco. 
Pokrzyżujemy plany zdrajcy bez honoru. Nie uda mu się.
   Raptem zdałem sobie sprawę z głupoty mego wyznania. Grunt 
zaczął palić mi się pod nogami.
   - Nie, panie, wszystko musi pozostać w tajemnicy! - 
krzyknąłem. - Gdyby padł choć cień podejrzenia, Rada 
skazałaby nas obu!
   Ujrzałem w jego oczach zdziwienie. Później zadumę. 
Przyglądał mi się z wysokości tronu, a ja na przemian to 
czerwieniałem, to bladłem. Miałem nadzieję, że rozsądek 
weźmie w nim górę nad uczuciami. Rozumiałem, że kochał córkę 
ponad wszystko.
   - Jeżeli wyda się to, co uczyniłem - przerwałem ciężkie 
milczenie - śmierć nie minie nas obu, mój panie. Królewnie 
to nie pomoże. Stracić może nie tylko ojca i dziewictwo, 
lecz także tron i przywileje.  
   Uciszył mnie ruchem ręki.
   - Dlaczego nie wykonasz swej powinności? - zapytał 
niespodziewanie. - Masz do tego prawo, a jednak narażasz 
życie, pozycję, honor! Czy masz gwarancję dochowania 
tajemnicy swego postępku? Rada posiadła władzę nad naszym 
losem, a zatem może odkryć, coś postanowił. Młodzi będą 
pytać. Zapewne starsi dowiedzieli się już, iż ich 
rozesłałeś. Dlaczego więc?  
   - Bo żal mi, panie, twej córki - odparłem szczerze. - To 
dziecko zasługuje na lepszy los. Kapłani z Gór Pamięci 
uczyli mnie miłości i postępowania zgodnego z sumieniem.
   - Czy testy Rady nie wyprały cię z uczuć? Twoi 
poprzednicy...
   Chrząknąłem i głośno przełknąłem ślinę.
   - Wybacz, panie, ale nie odpowiem. Moje sumienie 
niekoniecznie musi być zgodne z nakazami prawa. Urodziłem się 
z nim.
   - Dobrze więc. Lecz jeżeli młodzi powrócą z niczym? 
Wysłanie gwardii, zwiększając ryzyko, zwiększyłoby też 
szanse.
   - Liczę się z niepomyślnym zakończeniem misji, królu. Ale
razie nie dopuszczam do siebie podobnych myśli.
   - Lecz gdyby nie odnaleźli sobowtóra, co wtedy? Twe 
sumienie...
   - Wówczas, panie, oddasz mi córkę w opiekę na tę noc.
   Znów skrył twarz w dłoniach. Gdy ją po chwili odsłonił, w 
oczach miał wilgoć łez.
   - A zatem nic nie zdoła jej uratować?
   - Ja ją uratuję.
   To dziwne, ale wówczas wierzyłem w swe zapewnienie.
   Długo wpatrywaliśmy się sobie w oczy, prawie jak równy z 
równym. Czy zdołam dotrzymać danego słowa? Bo obok wiary 
pojawiły się wątpliwości. Narażałem życie, gdybym je 
utracił, królewna nie dowie się o tym nigdy. Cóż, nie miałem 
zamiaru wycofać się z powziętych decyzji, nawet jeżeli dwa 
nadchodzące dni miałyby się okazać najdłuższymi dniami w mym 
życiu.
   Nie mogłem!
   Postanowiłem łamać prawo, będąc jego wykonawcą i sługą.

   Nie zostałem na noc w Cytadeli, bo po godzinie zaczynałem 
wręcz chodzić po ścianach, choć wszystko było przede mną. 
Wziąłem na barki los królewny i być może całego królestwa, 
przytłaczała mnie świadomość ogromnej odpowiedzialności i 
myśl o przegranej.  
   Postanowiłem się upić. Zalać drążącego wnętrze robaka, 
zapomnieć o otaczającym świecie.
   Trzecie piwo stanęło na stoliku, gdy ujrzałem owego 
wyrostka. Przez niego kilka dni temu doszło do zatargu ze 
strażą. Pochyliłem się nad kuflem nie chcąc, by mnie 
zauważył. Obserwowałem go jednak dyskretnie,
wzbudzał we mnie coraz większe zainteresowanie. 
Zachowywał się dziwacznie. Jak?
   W Górach Pamięci poznałem mnichów przekładających 
towarzystwo mężczyzn nad kobiet. Odmieńcy zdarzali się 
rzadko, a ich słabość przypisywano brakowi babskiego 
towarzystwa. Tu jednak kobiet nie brakowało. Na samą myśl o 
tym poczułem wstręt.
   Nie sądzę, by mógł mnie dostrzec. W pewnej chwili 
poczułem jednak na sobie czyjś wrogi wzrok, a gdy podniosłem 
głowę, chłopaka już nie było. Zaintrygowany wyszedłem na 
zewnątrz. W mroku nie dostrzegłem nikogo, lecz znów wydało 
mi się, że ktoś na mnie patrzy. Skręciłem za róg udając 
wyjście za potrzebą i nadstawiłem uszu. Niemal natychmiast 
niepokojąco blisko zaskrzypiał piach. Ostrożnie wysunąłem z 
rękawa nóż, przygotowując się na spotkanie. Atak nie 
nastąpił.  
   Być może byłem przewrażliwiony? A może człowiek skryty w 
mroku wyczuł, że domyślam się jego obecności? Wróciłem do 
szynku i zasiadłem nad kuflem. Nim dopiłem piwo, byłem 
pewien, że gdy wyjdę, spotkam się z kimś, kogo nie chciałbym 
ujrzeć. Impuls był niezwykle silny, więc nie wziąłem 
kolejnego kufla, by w razie zagrożenia zachować trzeźwy 
umysł i ciało.
   Kim był wyrostek? Umysł podsuwał różne odpowiedzi nie 
przynoszące satysfakcji. Jedynie zażenowanie. Wykonawca 
Ostatniej Woli boi się dziecka?! Absurd.
   A jednak do umysłu zakradł się kolejny robak.
   Przeklinając bagno, w które wszedłem, zapytałem 
szynkarza, czy któraś z dziewczynek jest wolna.
   - A jest - przytaknął ochoczo szczerząc w uśmiechu 
poczerniałe pieńki i szczerby. - Życzy pan szanowny rudą czy 
czarną?
   Pomyślałem o ogniu i wymieniłem pierwszą.
   - Trafny wybór - pochwalił człowieczek. Oszacował 
wzrokiem mój wygląd, wyciągnął wnioski i wymienił cenę.
   Zmarszczyłem brwi niby bezwiednym grymasem, 
obniżając ją nieco. Zabębniłem palcami o blat stołu, by suma 
znów poszła w dół.
   - Siedem? - zaproponował uniżenie.
   Sięgnąłem do sakiewki, monety dźwięcznie zawirowały się na 
stole. Szynkarz błyskawicznie je schwycił, uśmiechając się 
szeroko.
   - Izba trzecia - poinformował. - Na imię ma Astrid.
   Odpowiedziała od razu na pukanie, równie szybko otwarły 
się drzwi, ukazując szczupłą kobietę przed trzydziestką w 
luźno zarzuconej przezroczystej koszuli do kolan. Wyczułem 
opium, dostrzegłem w jej dłoniach długą lufkę, z której 
sączył się aromatyczny dymek.
   - Wejdź. Chyba nie zamierzasz przestać tak całej nocy?
   - Nie - odparłem, przestępując próg.
   Rozejrzałem się po izdebce. Bardziej odruchowo niż z 
zainteresowania. Wiedziałem już, że wszystkie zgodnie z 
przeznaczeniem, są identyczne. Okrągły stolik, dwa stołki 
przy nim, szafka, lustro i obszerne łóżko. Całe wyposażenie, 
oczywiście dochodziła tu jeszcze Astrid.
   - Zapalisz? - zapytała tuląc się przyjaźnie i dmuchnęła 
dymem. - Żonaty?
   - Nie - zaprzeczyłem. Zbyt przesiąknięta była opium, bym 
mógł wyczuć inne zapachy.
   - Jak lubisz? W bieliźnie? Bez? Na łóżku? Na stole? 
Skrępowany? A może masz własny pomysł? - zasypała mnie 
pytaniami. - Twoje życzenie jest dla mnie rozkazem.
   - Normalnie - odparłem krótko.
   - Miałeś zły dzień? Nie jesteś w nastroju?
   Uśmiechnąłem się.
   - Nie jestem.
   - Powiedz, czym mogłabym sprawić ci przyjemność, a 
uczynię to. Jestem po to, byś mógł poczuć się dobrze.
   Pokręciłem z niedowierzaniem głową. To dopiero mi się 
trafiło.
   A później jęczała, piszczała i wiła się niesamowicie drąc 
mi w uniesieniu skórę na plecach. Mimo tego udawanego czy 
też szczerego zaangażowania nie przestawała pociągać z 
lufki. Tak więc gdy skończyłem, pożegnałem się szybciutko z 
postanowieniem rezygnacji z dalszych usług rudowłosej 
Astrid.
   Wciąż dręczyło mnie życzenie skazańca i troska o młodych. 
Zadanie, które otrzymali, równało się szukaniu igły w stogu 
siana. Najgorsze było więc wciąż najbardziej prawdopodobne.
   Wiedziałem, co może mnie spotkać, gdyby więzień nie 
doczekał egzekucji. Na dogadanie się z katem nie liczyłem, 
pamiętając o jego zależności od Rady i o metodach, które 
starsi stosowali, gdy chcieli dociec prawdy. Dla nich, 
podobnie jak i kapłanów z Gór Pamięci, Księga Praw była 
najwyższym dobrem i złamanie któregokolwiek z jej przepisów 
było czymś niewyobrażalnym. Według legend i nauk od Księgi 
zależał porządek świata. Ona także stworzyła naszego 
Boga. Oczywiście starsi nie byli wszechwiedzący, zawsze 
można spróbować uniknąć odpowiedzialności.
   Z szynku skierowałem się wprost ku Cytadeli. Nie 
przypuszczałem, by o tej porze zagrożenie, które wcześniej 
wyczułem, było nadal aktualne. Dawno minęła północ i po 
mieście włóczyły się jedynie psy i nieprzytomni bywalcy 
knajp. A także, nawołująca się gwizdkami, Straż, której 
najmniej się obawiałem.
   Latarnie płonęły przed budynkami, wiał zimny wiatr. Po 
niewczasie zorientowałem się, że u Astrid został mój 
płaszcz. Nie chciało mi się wracać, więc teraz kuliłem się z 
zimna.
   - Spędzisz ze mną noc?
   Zerknąłem w bok wyłapując z ciemności niewyraźny cień.  
Powoli odwróciłem się wysuwając z rękawa nóż.  Rozpoznałem 
pytającego. Mógł jednak nie być sam. A wówczas...  
   Wyszedł z cienia, gdy znalazł się o krok, wymierzyłem mu 
cios w szczękę. Gdy upadł, przydusiłem go nogą.
   - Za mało ci było? Za mało!
   Próbował wierzgać, ale zaraz przestał.
   - Nie masz prawa! - wrzasnął. Nie mógł złapać powietrza, 
więc wyszło to żałośnie i śmiesznie. - Za kogo ty się, 
chamie, masz?!
   Naparłem mocniej, przerywając te wyzwiska. Parsknął i 
rozpaczliwie się wijąc zaczął ze świstem łapać powietrze.
   - I jak? - zapytałem pochylając się do wykrzywionej bólem 
twarzy. - Kto tu jest chamem?
   Uniosłem nogę pozwalając wyrostkowi złapać oddech, a 
zarazem dając mu szansę na odpowiedź.
   - Odpowiesz przed katem - wykrztusił.
   Cofnąłem się o krok. Twarz chłopaka! Tak. Z bliska i na 
trzeźwo wszystko wyglądało inaczej, wyraźniej, lepiej.
   - Jak masz na imię? - zapytałem tknięty nagłym 
przeczuciem.
   Kaszląc usiadł z rękami przy piersi.
   - Bo co?
   - Bo kogoś mi przypominasz.
   Uniósł głowę.
   - Kogo?
   - Swego ojca.
   Chwilę trwał w bezruchu. Nagle zerwał się i odbił pod 
ścianę majaczącego z tyłu budynku. Skoczyłem za nim, a nóż 
zawirował mi w dłoni. Wypchnąłem go przed siebie opierając o 
szyję chłopaka.
   - Jeżeli chcesz, spędzę z tobą noc - warknąłem. - A potem 
opowiem o niej twemu ojcu i całemu miastu.
   - Nie wierzę, że go znasz. Udowodnij.
   Uśmiechnąłem się opuszczając nóż. Poczułem satysfakcję 
widząc jego przerażoną twarz. Bo nie zdarzało się, aby syn 
dowódcy straży włóczył się nocą po szynkach, zaczepiając 
mężczyzn. Odmieńcom nie powierzano odpowiedzialnych 
stanowisk, byli jak trędowaci.
   Wyjątek stanowili kapłani z Gór Pamięci, lecz i na 
otaczającym ich szacunku tej były rysy. Poza tym to zupełnie 
inny świat. I nawet ci, którzy jak ja spędzili wśród nich 
większą część życia, nie mogli powiedzieć o nich nic ponad 
to, co ci sami im przekazali. Tak wytworzono aurę świętości 
i tajemnicy.  
   - Udowodnij! - powtórzył zaczepnie wyrostek. - No, 
udowodnij!
   - Już się boisz - zauważyłem wsuwając nóż w rękaw. - 
Nałożyłeś zbyt mało makijażu. To po pierwsze. A po drugie, 
właśnie mi się przypomniało, jak przed kilkoma dniami 
wróciłeś ze strażnikami, choć wiedzieli, czym to grozi. 
Weszli z tobą do szynku. Dlaczego?
   Nie czekałem na odpowiedź. Odwróciłem się i z lekkim 
sercem pomaszerowałem w głąb ulicy. Być może zyskałem wroga, 
być może sprzymierzeńca. Nie było to jasne.
   Nie poszedł za mną. Nie pożegnał też żadnym 
przekleństwem. Synowie zawsze byli dumą swych ojców. Gdy zaś 
rodzili się odmieńcami, duma zamieniała się w niesmak, a 
nawet w hańbę.  

   Nękany koszmarami budziłem się cztery razy, nim nadszedł 
dzień. Przez zakratowane okna Cytadeli wpadły pierwsze 
promienie słońca, a więc młodzi powinni już zacząć swą 
misję. Wyjrzałem na zewnątrz, sięgając wzrokiem tam, gdzie 
kończyły się zabudowania, a zaczynały równiny. Gdybyż choć 
mieli wizerunek królewny!
   Miasto jeszcze spało. Na ulicach widziałem tylko straże. 
Pomimo ograniczeń utrzymywały porządek, zaś miejsca o 
szczególnym zagrożeniu były pod stałą obserwacją. Nie zawsze 
miasto prawa godne było tej nazwy. Przeczyło jej samo 
życie, które nie dawało się zamknąć w przepisach z Księgi. 
To z kolei czyniło je wartym przeżycia.
   Gdzieś za setką zamglonych horyzontów wznosiły się Góry 
Pamięci. W chwilach zadumy oglądałem je oczami wspomnień. 
Były momenty, że tęskniłem. Mimo panującego tam rygoru, 
surowości we wszystkim i bezgranicznej samotności. Jedynie 
nauki odbywały się w kilkunastoosobowych grupach. Prowadzący
je kapłan przypominał zawsze o zabiegu zmiany twarzy, który 
spotykał każdego odchodzącego z Gór. Nawet nie pamiętałem 
swego poprzedniego oblicza. Dlatego nie rozpoznałbym dziś 
członków mej grupy. Nie odnalazłbym też jaskini, w której 
spędziłem większą część życia. Tak było. Tak mówiły księgi.
   Zszedłem na dół, do podziemi Cytadeli, w których 
urzędował kat. Właśnie rozkładał planszę do gry w czarne i 
białe pionki. Skłoniłem nieznacznie głowę. Odpowiedział tym 
samym i wskazał miejsce przy stole.
   - Czekałem na siebie, wykonawco - oznajmił nie unosząc 
wzroku znad planszy. Kiedyś potrafił wyprowadzić mnie z 
równowagi swoją wystudiowaną obojętnością, lecz z czasem 
przyzwyczaiłem się i nie brałem już jego pozy do serca.
   - Dlatego zszedłem - odparłem grzecznie, siadając na 
ławie.
   - Wybrałem czarne. Chyba nie masz nic przeciwko?
   - Lubię biel.
   I tak zaczęliśmy zmagania. Były naszym codziennym 
rytuałem służącym do zabicia nudy. Przy okazji gry i 
pogawędki sprawdzaliśmy swe umiejętności strategiczne i 
szybkość podejmowania decyzji.
   W środku partii kat zapytał:
   - Mogę wiedzieć, po co rozesłałeś młodych?
   - Nie. Twój ruch - odparłem zrzucając z planszy czarny 
pionek.
   Odpowiedział z iście katowską precyzją zmuszając mnie do 
posunięcia, które też kończyło się utratą pionka. Wciąż 
jeszcze się uczyłem. W Górach pojęcie zabawy było nam obce. 
Ćwiczyliśmy umysł i ciało stosując inne metody niż ludzie w 
dolinach, aczkolwiek zdarzało się, że nauczyciele zadawali 
nam wymyślne łamigłówki, które niejednego przyprawiały o 
zawrót głowy. Teraz wydawało mi się, że wprowadzenie do 
nauki podobnych gier mogłoby wnieść wiele dobrego. Choć 
drewniana plansza nie była odzwierciedleniem rzeczywistości, 
a przestawiane się po niej kukiełki tylko udawały ludzi.
   Jednocześnie była to dobra zabawa i umilenie czasu.
   - Co prawda, to tylko pogłoski - rzekł kat strącając mi 
kolejnego zawodnika - lecz ściany, jak wiesz, mają uszy. 
Doszło mnie co nieco.
   Zapatrzyłem się na planszę szukając wyjścia z pułapki, 
którą mi przyszykował. Przy okazji, ciekawe, ile z tego, co 
gada, jest prawdą, a ile domysłem. Wiadomo, wyruszenie 
młodych z Cytadeli nie dało się ukryć. Znający ten fakt mógł 
wiązać zdarzenia.  
   - Ano, ściany mają uszy - powtórzył kat. - Jesteś innego 
zdania?
   - Dlaczego?
   - Ano, bo zastanawiałem się, co będzie, gdy dowie się o 
tym Rada.
   - Twoja głowa w tym, aby się nie dowiedziała.
   - O, to coś nowego.
   Pomyślałem, że w tej sytuacji zwlekanie nie ma sensu.
   - Widziałem wczoraj twego syna. Włóczył się nocą 
zaczepiając męż...
   - Dość! - nim dokończyłem dwie pięści, jak bochny, 
uderzyły w stół.
   Wstał i odszedłszy pod ścianę zatrzymał się plecami do 
mnie. Zapewne po to, bym nie widział jego twarzy.
   - Kto jeszcze o tym wie? - zapytał.
   - Tylko ty i ja. Na razie.
   - Rada się nie dowie - zapewnił szybciej niż mogłem się 
spodziewać.
   - Ode mnie również.
   Noc zastała mnie w szynku, pochylonego nad kuflem. Po 
zasadniczej rozmowie z katem rozgrywka nie kleiła się tak 
jak na początku, więc zakończyliśmy ją szybko i rozstaliśmy 
się nie bez wrogości. Na szczęście znalazł się w gorszej 
sytuacji niż ja. Byłem bezgranicznie pewien dochowania 
tajemnicy przez młodych i króla, zaś do udowodnienia 
skłonności syna kata nie byłem osobiście potrzebny. Miałem 
go w garści. I nie bałem się zamachu.  
   Dopiłem trzecie piwo i podnosiłem się, by wziąć następne, 
gdy otwarły się drzwi. W chłodnym podmuchu wiatru ukazały 
się twarze, których nie mogłem zapomnieć. Siadłem na powrót. 
Czwórka nożowników zatrzymała się przed stołem szynkarza 
plecami do mnie.
   Przemknęło mi, by ulotnić się niepostrzeżenie. Tak uczyli 
kapłani radzący unikania kłopotów, których można uniknąć. 
Ale natychmiast pojawiła się druga myśl, ukształtowana przez 
miasto, że ucieczka przed niewiadomą byłaby tchórzostwem.  
   Tak więc wstałem i wziąłem czwarty kufel. Me przyjście 
zostało zauważone i gdy odwróciłem się, odchodząc, ciężka 
dłoń klapnęła mi na ramię.
   - Hola, piwoszu. Nie tak szybko.
   Odwróciłem się stając bokiem.
   - Słucham?
   - Nie poznajesz?
   Robił wrażenie spokojnego obywatela. Wiedziałem, 
że to pozór.
   - Spotkaliśmy się kilka dni temu u Ygora - wyjaśnił. - 
Przypomnij sobie, no - i z uśmiechem na przyjaznej twarzy 
poklepał mnie po policzku, dając do zrozumienia więcej niż 
mogło się wydawać.
   Zastanawiałem się tylko chwilę.
   - Przypominam sobie - rzuciłem i odstawiwszy kufel na 
stół szerokim gestem objąłem mężczyznę. Przycisnąłem go do 
siebie, aż chrupnęło. - Wybaczcie, przyjaciele - odsunąłem 
nożownika na wyciągnięcie rąk i puściwszy, pozwoliłem, by 
osunął się na podłogę. - Wybaczcie, że zapomniałem.
   Byli szybcy. Nie znali się na żartach. Nim zdążyłem 
odskoczyć, przed oczami błysnął mi nóż. Poczułem draśnięcie 
na policzku, zamach powrotny minął mnie o włos.
   Odbiłem w tył, nagłym strzepnięciem ramion wysuwając z 
rękawów noże. Zalśniłem ostrzami przed ich ślepiami.
   Nie zrozumieli mnie należycie. Nagle miast jednego 
pojawiło się sześć ich szerokich ostrzy. Ze swymi dwoma 
wydałem się zupełną pomyłką w tym gronie. Cofnąłem się 
zawadzając nogami o stół i stanąłem mimowolnie.
   Zbyt późno wyczułem zagrożenie, pojawiło się 
niespodziewanie, nie mogłem mu zapobiec. Poczułem uderzenie 
w tył głowy. Nogi ugięły się, ściągając mnie na kolana. 
Odleciałem nie rozumiejąc.
   Przebudzenie nie było miłe, czaszka tętniła bólem, a 
gardło domagało się wody. Usta miałem w ogniu, płomień 
wibrując drążył dziurę w głowie i piersiach przynosząc ból. 
A jednak, pomimo cierpienia, żyłem. Powinienem być martwy, 
nie byłem. Lecz płonący umysł nie potrafił wyjaśnić 
dlaczego. Uniosłem powieki i omal mnie nie zemdliło od 
nagłego zawirowania w czaszce.
   Dobrze oberwałem, nie ma co. Pomyślałem, że gdy wrócą 
młodzi, zrobi się porządek. Nie ujdą! Teraz jednak musiałem 
się dowiedzieć, gdzie jestem i dlaczego wciąż żyję. Czułem 
ręce i nogi, i płuca, bo oddychanie przychodziło mi z 
trudem. Powoli uniosłem się na łokciach i odczekawszy moment 
znów otworzyłem oczy. Tym razem zniosłem to dobrze i gdy 
wzrok mi się wyostrzył, ujrzałem stolik, lampę, dwa krzesła 
i zamazany obraz na ścianie. A więc nie leżę w rynsztoku czy 
jeszcze gorszym miejscu. Pojawiło się pytanie: któż był tak 
dobry, że się mną zaopiekował?  
   Powoli opadłem i zacząłem grzebać w pamięci próbując 
sobie przypomnieć. Nie mogłem. Uderzenie w szynku odcięło 
mnie od rzeczywistości. Dałem się. Jak szczeniak.
   Minęła wieczność, nim usłyszałem kroki. Uniósłszy z 
trudem powieki wpatrzyłem się w drzwi.
   - Ty?! - nie mogłem powstrzymać zdumionego szeptu.
   - A ja - odparł hardo. - Widzę, że jeszcze żyjesz.
   - Żyję.
   - Niedługo żeś powalczył.
   Nie krył drwiny. Tym razem ją rozumiałem.
   - Jak się tu dostałem? - zapytałem wodząc za nim 
wzrokiem, dopóki nie usiadł przy stole.
   W świetle lampy młoda, pokryta makijażem twarz wydawała 
się trupio blada i nierzeczywista. Róż policzków stracił swą 
barwę, a czerwone usta uwydatnione ponad miarę zdawały się 
należeć do błazna. Był nim.
   Wzruszył ramionami.
   - Przypadek, przyjacielu - odparł. - Szukałem cię i tak 
się złożyło, że znalazłem. Przypadek.
   - Nie byłeś sam.
   - Nie. Gdybym był, nie rozmawiałbyś teraz ze mną.
   - Winny ci jestem podziękowanie.
   - Och, nie kłopocz się. Spędzenie z tobą nocy to 
prawdziwa przyjemność.
   Nie pamiętałem nic i nic nie mogłem sobie przypomnieć. 
Miałem nadzieję, że to tylko słowa.
   - Nawet utrata przytomności nie wstrzymuje pierwotnych 
instynktów - zakpił. - Zaręczam ci.
   - Długo leżę? - przerwałem mu. Dalszej opowieści o tym, 
co się działo wbrew mej świadomości, mógłbym nie znieść. 
Czułem, że nie mówi prawdy, lecz nawet wymysły były mi 
wstrętne.
   - Noc, dzień. Mamy kolejny wieczór, przyjacielu.
   Ładnie. Wpadłem w sieć. Tymczasem młodzi powinni już 
kończyć poszukiwania. Musiałem wrócić do Cytadeli!
   Tylko jak? O własnych siłach nie dałbym rady. A prosić 
tego o pomoc?
   - Mam również twe noże - poinformował wyrostek unosząc je 
w górę. - I ten bardzo interesujący, rzec można, mechanizm z 
rękawów.
   No, tak. Nagle zdałem sobie sprawę, że leżę całkiem nagi. 
Mogło to potwierdzić słowa chłopaka. Miał mnie. A zatem?
   - Muszę dostać się do Cytadeli - szepnąłem z trudem.
   - Czyżby? A mógłbym wiedzieć po co?
   - Wyjaśnię ci w swoim czasie.
   Teatralnie uniósł się na rękach.
   - Nie ma mowy! Teraz albo...
   - Dobrze - wpadłem mu w słowo. - Ale i tak nie uwierzysz. 
A poza tym jeżeli zdradzisz się z tym komukolwiek, młodzi 
rozniosą cię na strzępy.
   - Jacy młodzi?
   - Moi.
   - Nie wierzę.
   - Uwierz.
   Zapadło milczenie, więc przymknąłem powieki, by chwilę 
odpocząć. Powoli wracałem do siebie, lecz byłem tak słaby, 
iż byle podmuch mógł przenieść mnie w nieświadomość. A tego 
wolałem się wystrzegać.
   - Nie wierzę - powtórzył wyrostek zmuszając mnie, bym na 
niego spojrzał.
   - Skąd wiedziałbym, że twoim ojcem jest kat, a zarazem 
dowódca straży? Zastanów się.
   Twarzy kata nie znali nawet podlegli mu strażnicy - znana 
im była jedynie twarz dowódcy straży. Że była to jedna i ta 
sama osoba, wiedziałem tylko ja, Rada Starszych i król. We 
wszystkim kryła się pilnie strzeżona tajemnica. Przecież o 
tym, że kat ma syna, sam dowiedziałem się przez przypadek 
dopiero przed dwoma dniami.  
   Myśląc o tym uświadomiłem sobie, że chłopak musi zginąć.
   - Zaprowadzę cię - powiedział nagle. Na chwilę wyszedł. 
Wrócił z moim odzieniem.
   Potem pomógł mi się ubrać i wziąwszy pod ramię 
wyprowadził z izby. Na ulicy przystanęliśmy, bym mógł nabrać 
tchu. Zmęczyło mnie zwłaszcza zejście po schodach. 
Kilkakrotnie, nim doszliśmy, pociemniało mi w oczach. A nie 
przebyliśmy nawet jednej dziesiątej dystansu dzielącego nas od 
Cytadeli. Zacząłem wątpić w powodzenie.
   - Masz silny organizm - rzucał chłopak wnerwiające 
komplementy. - Chciałbym mieć takie ciało. Możesz być z 
niego dumny. Wierz mi, że ci go zazdroszczę.
   Nie próbowałem odpowiadać. Uniemożliwiały mi to 
zaciśnięte z bólu zęby.
   A jednak doszliśmy, choć chwilami odmieniec musiał mnie 
wlec.  Cieszył się przy tym jak głupek racząc mnie gadkami, 
jaką to sprawia mu niesłychaną przyjemność. On włożył klucz 
w drzwi i na me polecenie zamknął je za nami.  Później 
przywołał gwizdkiem młodych. Jak się domyślałem, już 
wrócili.  
   Na górze wspólnie położyli mnie na łożu.
   - Nie znaleźliście - bardziej stwierdziłem niż zapytałem.
   Milczeniem potwierdzili me domysły.
   Zerknąłem na stojącego z boku syna kata. Czy jego śmierć 
mogła mi pomóc? Denerwował mnie, ale zawdzięczałem mu życie. 
Po naszym ostatnim spotkaniu mógł nabrać do mnie uprzedzeń, 
a jednak mi pomógł, mimo odmienności zdań. Wytłumaczenie, że 
po prostu przypadłem mu do gustu, nie mieściło mi się w 
głowie.
   - Odprowadźcie go do wyjścia - szepnąłem do młodych.
   Nie rzekł ni słowa i jego szczęście.
   Jutro w południe ma się odbyć egzekucja zdrajcy. Boże 
mój?!
   - Dwóch pójdzie do króla - oznajmiłem. - Dam wam list 
uwierzytelniający.
   Naprędce skreśliłem kilka słów i zapieczętowałem je swym 
znakiem. Na szczęście, zmrok zapadał o tej porze roku dość 
szybko i miałem jeszcze czas na spełnienie swej powinności.
   - Pospieszcie się - ponagliłem. - Jeżeli będzie trzeba, 
zwiążcie króla.
   Nie miałem innego wyjścia. Liczyłem tylko na zrozumienie 
i zaufanie monarchy.
   Pozostawało mi rozmówić się z katem. Lecz w takim stanie 
nie mogłem do niego zejść. Znów zatem wysłałem młodych.
   Przybył natychmiast, w rytualnej masce na twarzy.
   - Już czas, wykonawco! - zawołał od progu, lecz od razu 
zmienił ton. - Cóż się stało?
   - Źli ludzie, kacie - uśmiechnąłem się, próbując wyrwać 
się z uścisku narastającej słabości.
   - Kto?!
   - Pomówimy o tym później. Twój syn ocalił mnie od 
śmierci.
   Zamarł. Lecz tylko na moment.
   - Cóż zatem zamierzasz, wykonawco?
   - Posłałem po królewnę.
   - Jednak.
   - Tak. Przybędzie tu niebawem.
   - Jednak.
   - Niezupełnie. Przypomnij sobie, co powiedział skazaniec 
i zastanów się, dlaczego Rada wyraziła zgodę na coś, co w 
naszym odczuciu jest sprzeczne z prawem.
   - Dlaczego?
   - Bo spędzenie nocy nie jest równoznaczne... - głos 
załamał mi się i pociemniało w oczach. - Pamiętacie... Ona 
nie ma jeszcze lat. To niegodne. I nie jest równoznaczne.
   Nie dokończyłem. Zamazały się obrazy, głos uwiązł mi w 
gardle. Zapadłem w nieświadomość i inny świat. W miejsce, o 
którym uczyli kapłani z Gór Pamięci, miejsce, w którym 
oddalał się ból, a słowo nierzeczywistość nabierało 
kształtów. Po tej stronie ludzkiego życia było zupełnie 
inaczej. Nawet strach odchodził w niepamięć.
   Przebudzenie przyszło rankiem. Zniknęły sny o lepszym 
świecie, wróciło życie i niepewność, czy pomocnicy 
zrozumieli, co chciałem powiedzieć. Stali obok, gdy 
otworzyłem oczy.
   - Długo spałem?
   - Całą noc, mistrzu.
   - Co z królewną?
   - Jest z ojcem. Przez całą noc byliśmy przy niej.
   - Zatem nie?
   - Zdrajca nawet jej nie tknął.
   - Bogu dzięki.
   Tego było mi trzeba! Nagle poczułem się dziwnie lekko. 
Nagle pojawiło się uczucie głodu i gotowość jego 
zaspokojenia. Już drugą noc nie miałem nic w ustach.  
   - Egzekucja w południe? - zapytałem jeszcze.
   - Tak, panie.
   - Zjadłbym teraz.
   Musieli być przygotowani, gdyż natychmiast uraczyli mnie 
gorącym rosołem, ponoć najlepszym na odzyskanie sił. Unieśli 
mnie trochę i oparli plecami o poręcz łóżka, ale karmić się 
im nie pozwoliłem.  
   Pułapka tkwiła w przyzwoleniu Rady Starszych i słowach 
zdrajcy. Albowiem powiedział mi: Chcę dziewictwa królewny. 
Radzie zaś: Chcę spędzić noc z królewną. To nie jest 
równoznaczne. Dlatego Starsi pomimo czternastu lat królewny 
przystali na wypełnienie jego życzenia. Dostrzegali 
zagrożenia, lecz zinterpretowanie żądania skazańca 
pozostawili odważnie memu sumieniu i domyślności. Muszę 
przyznać, że zrazu nie wykazałem tego drugiego zbyt wiele. 
Późno doszedłem do właściwego rozwiązania, lecz na szczęście 
nie za późno. Cóż, otrzymałem nauczkę.
   Rozmyślając przeleżałem czas dzielący mnie od egzekucji, 
a gdy głos dzwonu obwieścił jej nadejście, wspierany przez 
pomocników podszedłem do zakratowanego okna. Na zewnątrz 
padał śnieg. Pierwszy tej jesieni, dziwny na pierwszy rzut 
oka, po długim lecie.
   W dole zgromadził się tłum żądny krwi i widowiska.  
Nieczęsto Kat ścinał członka dworu królewskiego. Lud szemrał 
swoim zwyczajem, wystarczająco głośno, by harmider 
pokonawszy odległość dotarł aż tutaj. Przez chwilę 
przyglądałem się ciżbie, po czym przeniosłem wzrok na 
wystawiony pod Cytadelą piedestał. W purpurowym habicie i z 
kapturem zasłaniającym twarz, skrytą i tak pod rytualną 
maską, tuż przed drużyną straży, opierając dłonie na 
stylisku potężnego topora, stał kat. Wyglądał tak dostojnie, 
że wzrok do niego lgnął. Przypomniał mi sobą o swym synu.  
   - Pamiętacie chłopaka, który był tu wczoraj? - zapytałem 
nie odrywając spojrzenia od szafotu.
   - Tak, panie - odparli chórem.
   - Być może trzeba będzie go zabić - wyjaśniłem, 
dostrzegając jednocześnie prowadzonego przez strażników 
skazańca.
   Ciżba zawyła wznosząc ramiona. Dziwna radość i ożywienie 
uwidaczniały się zawsze, gdy pojawiał się więzień. Teraz 
również.
   Pobiegłem pamięcią w przeszłość próbując sobie 
przypomnieć, która to już ma egzekucja. Chyba dwunasta. 
Myliły mi się liczby. Ból po uderzeniu, mimo iż próbowałem o 
nim zapomnieć, nagłymi atakami przypominał o sobie i nie 
pozwalał skupić myśli.
   Kat zaczął odczytywać wyrok. Zgodnie z procedurą, od 
której nie było odstępstw.
   Nie dostrzegłem króla. Widocznie cieszył się ze 
szczęśliwego rozwiązania problemu i był z córką. Rozumiałem 
go. Nie oczekiwałem podziękowań.
   - Dopuścił się zdrady majestatu.
   Tak.
   Skazaniec ukląkł pochylając głowę, a ramiona kata 
wzniosły topór. Ostrze z pomrukiem tłumu opadło w dół.

   Wiele dni później dowiedziałem się, że kat osobiście 
wykastrował skazańca, a następnie odciął mu język. Wiedział, 
że może stracić życie, uczynił to jednak i nawet mnie nie 
wyjawił tajemnicy. Podziękowałem mu, w imieniu króla i 
swoim, gdy stojąc obok patrzyłem wraz z nim na grób jego 
syna.
   Taka była kara Rady.

   październik - luty 1996 r.
   Warszawa - Sobolewo
                                    Wiesław Gwiazdowski 

                     WIESŁAW GWIAZDOWSKI 
   Urodził się 7.05.1973 r. w Suwałkach; debiutował mrocznym 
opowiadaniem "Salonin" ("NF" 12/95). Jego bohater - 
człowiek, wąż, mesjasz i diabeł zarazem - doświadcza 
problematycznego raju władzy i piekła najprawdziwszego 
męczeństwa. W sensie emocjonalnym jest to przygoda 
większości bohaterów GW; co mówię, mając na względzie jego 
nowe teksty (w tym kontynuację "Salonina"), które trzymam w 
teczce.
   Wybieram do druku "Wykonawcę ostatniej woli" splatającego 
losy króla, kata, zdrajcy i tytułowego Wykonawcy w 
przestrzeni dziwnego duchowego okrucieństwa i absurdalnego, 
lecz surowo egzekwowanego prawa. Z polskich autorów 
Gwiazdowski najbardziej lubi Kresa; latem '95 szedł z 
"Saloninem" do "Fenixa", ale nie doszedł, bo do nas mu było 
po drodze. Za to już od wejścia zastrzegał, że ceni "Fenixa" 
bardziej niż nas. W sumie zabawna historia. Jarek Grzędowicz 
powinien za nią Gwiazdowskiego polubić. Może wkrótce i u 
konkurencji ukaże się więc któryś z kawałków Wiesława?  
                                                     (mp)
