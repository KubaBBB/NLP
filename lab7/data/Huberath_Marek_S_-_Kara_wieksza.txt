Autor: Marek S. Huberath
Tytuł: Kara większa

Z "NF" 7/91

Rud starał się leżeć bez ruchu, chociaż ból nie był już 
ostry ani przeszywający, lecz zmienił się w pulsujące 
gorąco, tylko czasami przypominając o stalowych przedmiotach 
wbijanych w ciało. Domyślał się, że pozostawili niektóre ze 
swoich narzędzi w rozrytych ranach. Podnieść się nie mógł; 
mocne obręcze nadal trzymały jego dłonie, stopy i szyję. 
Starał się leżeć nieruchomo, gdyż prześcieradło przylepiło 
się do strupów na plecach i każdy gwałtowny ruch powodował 
rozrywanie zaschniętej rany.
   Leżał oczekując na kolejne przesłuchanie. Teraz było 
dobrze, bo nie bili. Jedynie pozostawiona lampa nieznośnie 
błyskała prosto w oczy. Z jej powodu Rud miał zapuchnięte i 
piekące powieki; każde spojrzenie okupywał rżnącym bólem i 
łzawieniem. Nie mógł stale trzymać oczu zamkniętych, gdyż po 
przesłuchaniach, przed podpisywaniem, zawsze zmuszano go do 
czytania tasiemcowych protokołów. Obecnie trzymał powieki 
zaciśnięte, aby choć trochę ochronić oczy. Bał się, że w 
końcu oślepnie i podejrzewał, że oni tego chcą. Kolejne 
błyski o sile flesza fotograficznego uwidaczniały się przez 
zaciśnięte powieki jako nagłe rozczerwienienia lub, te 
szczególnie silne, jako rozbielenia ciemności. Powieki 
piekły, zwłaszcza gdy je kurczowo mrużył, ale wolał już to 
niż oślepiające uderzenia światła.
   Leżał biernie, myśląc, że wolałby nie istnieć: każde 
poruszenie było bólem. Pulsowanie pokaleczonej tkanki 
świadczyło o desperackich wysiłkach ciała zmagającego się z 
uszkodzeniami i zniszczeniami. Niemal czuł, jak siły 
organizmu walczą z licznymi zakażeniami i krwotokami, jak 
życie stara się wrócić do zniszczonej tkanki. Nie próbował 
odgadnąć skali obrażeń. Wiedział, że mu zerwali paznokcie, 
bo to widział. Był przekonany, że strzaskali szczękę; 
domyślał się, że wybili mu wiele zębów, gdyż pamiętał, jak 
nimi pluł. Całe ciało musiało być jedną raną, strach 
pomyśleć, jak wygląda. Najbardziej bał się powrotu oprawców. 
Każdym nerwem starał się wyłowić najlżejsze odgłosy, 
wibrowanie podłoża, świadczące, że znowu nadchodzą. 
Wiedział, że podlega procedurze zwykłej i musi przejść przez 
wszystkie jej stopnie. Śledczy używali przy nim tego 
określenia kilkakrotnie.
   Dawniej przychodzili regularnie. Rud wykręcał szyję, aby 
zobaczyć tarczę ściennego elektrycznego zegara. Dzięki temu 
wiedział, kiedy wrócą. Dawało to czas do wytchnienia. 
Zorientowali się i zaczęli przychodzić o różnych porach - a 
może po prostu zmienił się rozkład zajęć. Obecnie nie 
miało to znaczenia; kiedyś w czasie przesłuchania krew 
chlupnęła aż na zegar, a sprzątaczka zmywająca szlauchem 
pokój przetarła tarczę zbyt mokrą szmatą. Mechanizm przestał 
działać, widocznie nieco wody dostało się do środka i 
zrobiło się zwarcie. Zegar zdjęli do wymiany, a na ścianie 
pozostało jaśniejsze kółko z dwoma otworami pod 
podtrzymujące haki. Między nimi zwisał przewód 
elektryczny.
   Błyski lampy następowały teraz w równych odstępach. 
Zawsze oznaczało to, że ktoś nadchodzi korytarzem. Ogarnął 
go zwierzęcy strach. Ciało napięło się, aby zerwać więzy i 
uniknąć męczarni. Wkrótce usłyszał kroki na korytarzu. 
Zgrzyt klucza w nienaoliwionym zamku spowodował reakcję 
fizjologiczną - Rud zlał się pod siebie. Towarzyszył temu 
straszny ból zmasakrowanych i popalonych genitaliów.
   Kroki dźwięczały pod czaszką Ruda jak uderzenia młotem. 
Napiął się kurczowo w oczekiwaniu pierwszego ciosu. Pragnął 
przyznać się do wszystkiego, chciał wykrzyczeć swoją 
gotowość, ale spuchnięte wargi nie chciały się poruszyć, a 
roztrzaskana szczęka odpowiedziała ostrym bólem na jego 
wysiłki.
   - Śmierdzi jak skunks. Nalane jak w chlewie - usłyszał 
głos. - Trzeba posłać raport na Blicynę. Obija się ta 
cholerna baba.
   Rud chciał zaprotestować, że to nie jej wina, tylko jego 
słabości, ale słowom nie udało się pokonać bariery 
zmiażdżonych warg. Wiedział, że sprzątaczka Blicyna będzie 
się złośliwie mścić za raport. Będzie szczególnie długo 
zlewać jego umęczone ciało piekącym płynem dezynfekcyjnym, 
nastawiając sikawkę na maksymalny strumień, aby ten rozrywał 
i wysalał rany. Będzie też, niby przypadkiem, potrącać 
leżącego Ruda, wiedząc, że sprawia mu ból. Będzie, niby 
niechcący, zawadzać szmatą o jego pogruchotane palce albo 
stukać końcem miotły w poparzoną papierosami skórę.
   Gdy nie było na nią raportu od śledczego, Blicyna znęcała 
się mniej, pracowała niedbale, śpiesząc do innych spraw. 
Raport był zawsze, gdy Ruder zdefekował pod siebie; więc 
raport powtarzał się periodycznie, gdyż Rud nie schodził ze 
stołu do przesłuchań.
   Mimo to wizyty Blicyny Rud przyjmował z ulgą; oznaczały, 
że przesłuchanie jest zakończone. Gdy na dodatek nie 
znęcała się nad nim szczególnie, Rud czuł się bliski 
szczęścia. Najwspanialszą chwilą było, gdy przykrywała jego 
zmasakrowane ciało prześcieradłem. 
   Lampa przestała regularnie błyskać i pod powiekami 
zapanowała ciemność. Spróbował otworzyć oczy, ale powieki 
sklejone były ropą. Przez złamany nos, pełny zaschłych 
skrzepów, dotarł do Ruda zapach ordynarnego tytoniu.
   - Milenkowicz, nie śpijcie! Obudźcie się! - ktoś szarpnął 
prześcieradło, zrywając jednocześnie dziesiątki strupów.
   Rud tylko głucho stęknął, ból pod czaszką eksplodował 
przeraźliwym błyskiem. Ktoś zdarł prześcieradło do reszty. 
Rud konwulsyjnie targnął się w więzach.
   - No, już dobrze - usłyszał. Głos brzmiał inaczej 
niż zwykłe szczeknięcia wykonawców czy natarczywe pytania 
śledczych. Nie niósł ze sobą groźby. Rud płakał. W każdej 
chwili oczekiwał czegoś gorszego. Łzy wreszcie przebiły się 
przez zaschniętą ropę i ściekły po skroniach.
   - Aha, przecież wy nie możecie otworzyć oczu. Czemu sami 
nie powiecie, Milenkowicz?... - znów ten sam, nieco ospały 
głos.
   Ależ chcę, chcę, powiedziałbym... - pragnął wykrzyczeć 
Rud, a serce samo wyrywało się do gorliwej współpracy ze 
śledczym.
   - Poczekajcie no - rzucił tamten, podszedł do oszklonej 
szafy z lekarstwami i nabrał jakichś kropli.
   Rud poczuł przejmujący ból jakby wbito mu w gałkę oczną 
śrubokręt i obracano nim w kółko. Przeszło. Mógł już 
otworzyć oczy.
   Ujrzał przed sobą brutalną, jakby stężałą twarz śledczego 
Neuheufla. Wykonawców z nim nie było. Neuheufel uczestniczył 
w niemal wszystkich przesłuchaniach, chociaż nie wyróżniał 
się szczególnie. Raz tylko, rozwścieczony, wsadził Rudowi 
ołówek do lewego ucha przebijając błonę bębenkową. Czasami, 
rzadko, przypalał mu papierosem skórę między palcami.
   Teraz uderzyła Ruda zmiana w wyglądzie śledczego: w 
miejsce płomienistego pentagramu miał na czapce pentagram 
błękitny. Czapka miała również błękitny otok, a nie krwawy; 
wyłogi munduru wyglądały podobnie.
   - Jesteście w Niebie, Milenkowicz. Kara większa dobiegła 
końca. Załatwiłem dla was skrócenie kary o dwie sesje - 
powiedział Neuheufel, rozluźniając jednocześnie pasy 
krępujące Ruda.
   Rud tylko jęknął.
   - Wstańcie. Zaprowadzę was do medycznego - Neuheufel 
pomagał podnieść się Rudowi, który syczał, gdy palce 
śledczego odziane w gumowe rękawiczki zgniatały zaschnięte 
rany na ramionach. Każdy ruch był bólem, bezruch też. Rud 
nie mógł wytrzymać nacisku na odbite, gnijące pośladki, ale 
nie potrafił powiedzieć tego Neuheuflowi, który życzliwie, 
lecz stanowczo przytrzymywał go w siedzącej pozycji.
   Neuheufel wepchnął mu zapalonego papierosa między 
nabrzmiałe, rozpulchnione wargi.
   - Sztachnijcie się - powiedział. - Dacie radę iść?
   Dym szarpał obolałe gardło. Usta piekły nieznośnie. 
Podrażniona tutką papierosa niezgojona warga pękła i strużka 
krwi ściekła Rudowi na brodę. Zaczął się krztusić i kaszleć. 
Każde kaszlnięcie wywoływało paroksyzmy bólu odbitych 
kiszek.
   - No, Milenkowicz, weźcie się w kupę... - mruknął 
niezadowolony Neuheufel. - Taki młody facet jak wy... i 
taka galareta.
   Rud zbyt słabo widział przez zapuchnięte oczy, aby ocenić 
swój obecny wygląd. Zauważył jedynie, że złamana w czasie 
jednego z przesłuchań prawa goleń zrosła się krzywo. Ciało 
miał w strupach i nie mógł rozróżnić ran.
   Neuheufel pomógł mu wstać. Rud nie miał zdrętwiałych 
kończyn. Może było to zasługą różnych chemikaliów, które mu 
wstrzykiwali do żył po każdym przesłuchaniu. Stał krzywo, 
prawa noga była krótsza; starał się nie opierać na 
zgruchotanych palcach ani odbitych piętach. Pozostawały 
tylko zewnętrzne krawędzie stóp.
   Neuheufel narzucił na Ruda szarą, więzienną koszulę bez 
rękawów. Widocznie regulamin zabraniał prowadzić korytarzem 
nagiego więźnia. Koszula miała na plecach wielki, 
płomienisty pentagram i dziesięciocyfrowy numer porządkowy. 
Rud nie pamiętał swojego numeru.
   - Pójdziecie za mną. Tylko nie zróbcie mi wstydu i nie 
posrajcie się po drodze, Milenkowicz - powiedział Neuheufel. 
Otworzył drzwi pokoju przesłuchań i ruszył korytarzem.
   Sycząc z bólu i utykając na potrzaskanych stopach Rud 
pokuśtykał za nim. Przed oczyma migały mu wyglansowane 
oficerki Neuheufla. Nie mógł nadążyć za sprężystym krokiem 
śledczego.
   - Coś wam się nie śpieszy, Milenkowicz. Widać 
niepotrzebnie starałem się o podarowanie wam tych ostatnich 
sesji. Wcale nie macie ochoty ruszyć dupy z pokoju 
przesłuchań - burknął Neuheufel przez ramię.
   Nie mogąc zaprzeczyć, Rud zaczął płakać. Posądzenie o 
niewdzięczność zabolało go jak zapałka wepchnięta za 
paznokieć.
   - Nie... nie... ja po prostu nie mogę szybciej - wybąkał 
pierwsze słowa.
   Zatrzymali się przy windzie. Neuheufel z namaszczeniem 
nacisnął duży, niebieski guzik.
   - Jedziecie na samą górę, Milenkowicz. Czy naprawdę was 
to nie cieszy? - zarechotał i lekko klepnął go w plecy.
   Rud głucho jęknął. Plecy były jedną rozrytą i zaropiałą 
raną.

Komisja lekarska już czekała na Ruda. Umundurowana 
pielęgniarka ustawiła go na środku pokoju, na niewielkim 
podeście naprzeciwko dużego lustra. Z lewej stał stół 
nakryty zielonym płótnem. Jedna z lekarek siedziała przed 
archaiczną maszyną do pisania; na talerzyku leżały pączki; 
obok stały szklanki z zaparzoną kawą. Zielone sukno było 
obficie posypane cukrem pudrem od pączków.
   Komisja składała się z czterech lekarek. Wszystkie były w 
furażerkach i białych kitlach włożonych na mundury. 
Zauważył, że wszystkie mają na czapkach błękitne pentagramy, 
żadna nie nosiła płomienistego znaczka. Odetchnął z ulgą.
   Lekarki były czerstwe, rumiane, w nieokreślonym wieku, 
mocno umalowane. Ta pełniąca funkcję maszynistki poprawiała 
sobie manicure jaskrawoczerwonym lakierem. Ostry zapach 
acetonu mieszał się z zapachem kawy i ordynarnych perfum.
   Widok tylu kobiet, tryskających zdrowiem i natarczywą 
seksualnością, oszołomił Ruda. W pokoju przesłuchań już dawno 
stracił rachubę czasu. Teraz wydawało mu się, że od 
niepamiętnych czasów nie widział kobiety.
   Druga z lekarek, chyba najpiękniejsza, ogniście ruda, z 
rumieńcami silnie zaznaczonymi różem i wiśniowoczerwonymi 
ustami, przyglądała się Rudowi z zainteresowaniem. Siedząca 
obok koleżanka rozpięła mundur i kitel niemal do pasa, 
ciągle poprawiając i przesuwając dłonią piersi. Pomiędzy jej 
ręką i tkaniną ukazywały się fragmenty gładkiej skóry. Nie 
zwracając uwagi na Ruda, rozmawiała z sąsiadką o pielęgnacji 
piersi i ich jędrności. Wreszcie wyciągnęła je jeszcze 
bardziej i niby zasłaniając się przed Rudem, pokazywała 
koleżance brodawkę, chwaląc się idealnie kolistym kształtem 
i kolorem aureoli, co podobno było efektem długich masaży i 
używania maści sporządzonych według szczególnego przepisu. 
Rudowi kręciło się w głowie z wrażenia. Anielice... - myślał 
z zachwytem.
   Czwarta lekarka wysłuchiwała opowieści o piersiach, 
gryząc świeżutkiego pączka posypanego cukrem pudrem i cicho 
siorbiąc kawę.
   - No, wreszcie przysłali nam z dołu kogoś sensownego - 
powiedziała wiśniowousta, biorąc teczkę z aktami - bo zwykle 
to zasuszone dziady, napuchłe grubasy albo embriony. Ho, ho, 
ho - okazała zdumienie, przeglądając akta - ale był z niego 
kobieciarz... Tyle kobiet... - zamilkła, wczytawszy się w 
dokumentację. - Hm... - mruknęła i z zainteresowaniem 
przyjrzała się Rudowi. Leciutki, zmysłowy uśmieszek dodawał 
wdzięku jej nieco agresywnej urodzie.
   - Nazywacie się Rodolf Milenkowicz? - zapytała po chwili 
znaczącego milczenia.
   - Ruder nie Rudolf - sprostował. - Ojciec był emigrantem.
   - Niech będzie. Rozbierajcie się!
   Zanim zaskoczony Rud zdołał zareagować, strażniczki 
zdarły z niego więzienną koszulę. W lustrze przed sobą z 
przerażeniem ujrzał zrujnowane ciało. Makabrycznie 
nabrzmiałą twarz z niewidocznymi szparkami oczu w sinych, 
napuchniętych oczodołach. Złamany nos, wargi rozdęte i 
zniekształcone. Potwornie wychudzone członki pokryte zaschłą 
krwią, potem i brudem; otwarte rany i pokracznie, krzywo 
zrośniętą prawa nogę. Zwisające strzępy uszu.
   Dopiero po chwili, jakby czekając aż Rud zdąży się 
dokładnie obejrzeć, lekarki gruchnęły śmiechem.
   - Przecież mężczyzna ma w tym miejscu co innego, a nie 
takie strzępy - wypaliła ta, co piłowała paznokcie, a inne 
głośno zarechotały.
   - Czy to w ogóle jest jeszcze mężczyzna? - 
   - Jest gorszy niż jakiś dziad albo zawałowiec!
   - Ale nędza fizyczna!
   Zarumienione i ożywione lekarki przekrzykiwały się jedna 
przez drugą, kipiąc wprost płciową kobiecością.  
   - Zobaczymy, co się z tego da zrobić - stwierdziła 
najpiękniejsza i podeszła bliżej.
   - No, nasi chłopcy zdrowo nad nim popracowali - 
powiedziała po chwili, trącając ołówkiem resztki genitaliów 
Ruda. - Porozrywane i popalone strzępy, teraz zupełnie 
zakażone, zaropiałe - powiedziała. - Zaprotokołować: nadaje 
się do całkowitego usunięcia.
   - Podłączali mi elektrody... szarpali haczykami... - 
wybąkał głucho Rud.
   - Zgadza się. Dlatego skóra jest zwęglona - 
odpowiedziała. - Nic się nie martw. Założymy ci fajną rurkę. 
Będziesz sikać bez bólu.
   Serce Ruda szarpnęło się jak uwięziony ptak.
   - Czujesz coś? - zapytała, dla odmiany zagłębiając ołówek 
w obszernej, gnijącej ranie, sięgającej od obojczyka do 
barku. Musiała go głęboko wcisnąć zanim Rud syknął z bólu. 
Długo zastanawiała się nad jego nogą, w końcu stwierdziła, 
że kość gnije i nogę trzeba obciąć pod kolanem.
   Powolny stuk archaicznej maszyny pieczętował wyrok nad 
nieszczęsnym ciałem Ruda. Protokolantka myliła się, klęła i 
narzekała, że pisanie niszczy lakier na paznokciach.
   Lekarka dłużej zastanawiała się nad jego twarzą.
   - Małżowiny chyba usuniemy do reszty, bo niewiele z nich 
zostało... - zawahała się. - Nos też by się przydało... - 
Nagle zrobiło się jej żal Ruda, gdyż dodała: - Ciężka sprawa 
z tobą... jest bardzo mało zdrowej skóry do uzupełnień.
   - Bili mnie, aż skóra pękała - powiedział. - Polewali 
kwasem pod pachami...
   - Przestańcie skomleć, Milenkowicz - rzuciła twardo, a 
jej piękna twarz nieoczekiwanie stwardniała w wyrazie 
widywanym u Neuheufla. - To jest zwykła procedura 
przesłuchań. Bez powodu tam nie trafiliście.
   Zaraz jednak znowu zmieniła ton.
   - Mogę zrobić małżowiny uszne, ale wtedy nie starczy na 
rurkę do sikania... - powiedziała bardziej życzliwie. - 
Zrobię ci dziurkę jak dziewczynie, ale będziesz musiał sikać 
na siedząco.
   - Może zrobić z niego dziewczynę - zachichotała ta, co 
bawiła się piersią. - Zrobimy mu dziurkę do sikania i piersi 
wypchane gąbką. Wtedy starczy skóry, żeby mu odstawić 
buziaka na cacy.
   - Nie... nie możecie. Nie zgadzam się - gwałtownie 
zaprotestował Rud.
   - Jeśli się nie zgodzicie na operację, to w ogóle nie 
będziemy was leczyć, Milenkowicz - powiedziała twardo 
najpiękniejsza. - Wolna droga! Z gnijącymi genitaliami i 
gnijącą raną na barku niedługo pociągniecie. Najwyżej 
dziesięć dni. Już się wywiązuje ogólne zakażenie.
   Rud skulił się.
   - Wasza zgoda na wszelkie zabiegi operacyjne i amputacje 
jest warunkiem rozpoczęcia leczenia. Macie absolutną wolność 
wyboru. Proszę bardzo, wybierajcie.
   Chwilę czekała na jego odpowiedź. Rud ścierpł ze strachu.
   - No - powiedziała z wyraźnym triumfem. - Nie zrobimy z 
niego kobiety. W papierach pisze, że to mężczyzna, to ma być 
mężczyzna. Musi się zgadzać.
   - Można uciąć nogę ponad kolanem, to będzie z tego trochę 
skóry na naprawę twarzy - podsunęła jedząca pączki.
   - Szkoda stawu - myślała na głos piękna lekarka. - Chyba 
nie jest zniszczony. Będzie łatwiej zamontować protezę.
   - Chyba nie ma na składzie krótkich protez - nie 
ustępowała jedząca pączki, oblizując słodki puder z warg - 
tylko te długie, na pełny wymiar.
   - Przecież protezę dopasowuje się do nogi, do kikuta, a 
nie odwrotnie - ośmielił się powiedzieć Rud.
   - Nie wtrącajcie się, Milenkowicz - warknęła bawiąca się 
piersią i jak rewolwer wycelowała w niego okazałą brodawkę - 
i tak wyglądacie jak ostatnia ruina. Dwadzieścia centymetrów 
krótszy kikut nie zrobi wam różnicy. Ładnie by wyglądało, 
gdyby nasz przemysł musiał robić każdemu protezę 
indywidualnie. Nigdy byście sobie nie kupili takiej 
indywidualnej protezy, tyle by to musiało kosztować. Czy wy 
w ogóle słyszeliście o taśmowej produkcji?
   Rud przestał się wtrącać do dyskusji nad swoim ciałem. 
Już nie protestował, był przecież w Niebie.

Przed operacją dla zaleczenia otwartych ran umieszczono go w 
szpitalu. Pokryty gęstym żelem, który wywoływał nieznośne 
swędzenie skóry, Rud szaleńczo podskakiwał i miotał się po 
zastawionej piętrowymi łóżkami, zatłoczonej sali. 
Rozwścieczało to innych chorych. Niektórzy, ci z górych 
łóżek, oblewali go za karę herbatą albo resztkami zupy. 
Jeden z nich poparzył Rudowi skórę na głowie gorącym 
mlekiem. Do reszty wyszły mu wtedy włosy. Inni chorzy, 
którzy lepiej pamiętali co sami przeszli, zachowywali się 
życzliwiej. Na ogół byli to słabi, zmęczeni życiem, 
pomarszczeni starcy, którzy obawiali się, kulejącego 
wprawdzie, ale silniejszego fizycznie Ruda.
   Przygotowanie do operacji obejmowało także codzienne 
płukanie żołądka, od którego aż skręcały się wnętrzności, 
oraz codzienną lewatywę.
   - Pewnie chcą ci rozwalić ten mięsień okrężny, co się nie 
zrasta... - komentował epileptyk Tony. - Wtedy zrobią ci 
sztuczną dupę na brzuchu. Żebyś stale śmierdział gównem. Tak 
robią każdemu... A tobie przez przypadek zapomnieli rozwalić 
dupę podczas przesłuchań. Włączali ci kompresor do dupy?
   - Nie.
   - A widzisz. To nawet flaki rozrywa.
   Pokryte starczymi wykwitami dłonie Tony'ego, o 
gruzłowatych, reumatycznych stawach, trzęsły się bezradnie, 
próbując zwinąć skręta. Cenny, drobny jak kurz tytoń 
rozsypywał się na podłogę. Rud próbował mu pomóc swoimi 
zgruchotanymi, usztywnionymi palcami. Na trzech z nich znowu 
kiełkowały paznokcie.
   Nowe uszy Tony'ego wstawione w miejsce rozerwanych 
podczas przesłuchań były niekształtne, pozbawione 
charakterystycznych wgłębień i wypukłości. Rosły na nich 
siwe włosy. Widocznie wzięto na nie skórę z przedramion. To 
były jedyne włosy na głowie Tony'ego. Czaszkę miał łysą i 
błyszczącą.
   - Te salowe i pielęgniarki są takie szorstkie i brutalne 
w obejściu - zauważył Rud.
   - Zwykła rutyna - powiedział Tony. - Rutynowo na oddziale 
męskim pracują wyłącznie lekarki, a na kobiecym wyłącznie 
lekarze mężczyźni. To samo z pielęgniarkami, pielęgniarzami 
i resztą personelu.
   - Skąd wiesz?
   - Rozmawiałem z chorymi z oddziału kobiecego.
   Rud miał tak zdumiony wyraz twarzy, że Tony dodał: - 
Przed operacją nie wolno się z kobietami kontaktować. Po 
operacji będzie ci wolno. Nawet w Niebie trzeba rozsądnie 
dozować wolność: stopniowo, żeby rozum nie pomieszał się od 
nadmiaru szczęścia.
   Rany powierzchowne goiły się, pomimo, a może właśnie 
dlatego, że były często rozrywane przez pielęgniarki, które 
zawsze zmieniały opatrunki gwałtownie, szarpiąc przyschniętą 
gazę. Wycinały też martwą tkankę z ran, kilkakrotnie przez 
przypadek odcinając kawałki żywej skóry. Było to tym 
bardziej przykre dla Ruda, że nie chciał tracić, nawet 
żałosnych, resztek swoich genitaliów.
   Szaleńczo bał się operacji. Z przerażeniem obserwował jak 
na karcie chorobowej zygzakowaty wykres codziennej 
temperatury nieuchronnie dąży na spotkanie pionowej, 
fioletowej kreski oznaczającej planowany termin.
   Bał się tych chwil, w których ktoś inny będzie decydował 
o jego ciele, a on nie będzie miał na to wpływu. Bał się, 
żeby dla kawału nie zrobiono z niego kobiety. Oglądał swoją 
prawą nogę, starając się zgadnąć, w którym miejscu lekarki 
postanowiły ją obciąć. Noga nie bolała. Skóra na niej ładnie 
się goiła. Jedynie podudzie miało cudaczny, zgięty kształt 
od krzywo zrośniętej kości. Pomimo tego mógł chodzić, 
chociaż mocno utykał. Bał się, że poobcinają mu 
znieruchomiałe palce. Patrząc do upstrzonego przez muchy 
lusterka wiszącego nad umywalką, starał się wyobrazić 
siebie, jak będzie wyglądał z dziurą zamiast nosa. Obecnie 
miał nos, wprawdzie w większości pokryty ropiejącą raną i o 
nozdrzach zwisających w strzępach, ale zawsze.

Przywieźli Ruda z operacji zabandażowanego od stóp do głów. 
Dodatkowo jego głowę osłonięto specjalnym parawanikiem, aby 
nie mógł obejrzeć reszty ciała.
   Przez pierwsze godziny czuł się koszmarnie, po eterze 
wymiotował, na co strasznym bólem odpowiadała pocięta i 
pozszywana tkanka. Ból sprawiał każdy ruch, każda próba 
chrząknięcia. Chorzy snuli się po sali i zaglądali do niego. 
Gdy tylko Rud mógł już mówić, poprosił, aby Galahar, który 
właśnie się nad nim nachylał, sprawdził dokąd obcięli mu 
prawą nogę. Stary Galahar laską odchylił kołdrę.
   - Wygląda jakbyś był w całości, z dwiema nogami. 
Zabandażowali cię od stóp do czubka głowy, tylko oczy widać, 
gębę i dziurki w nosie. Ale widzisz... jak komu utną nogę, 
to protezę też starannie bandażują, żeby nie było widać. To 
jest taka etyka lekarska, żeby nie niepokoić chorego. 
Spróbuj poruszyć tą nogą.
   Rud nie był w stanie poruszyć ani ręką, ani nogą; jedynie 
mógł przetaczać głowę z lewa na prawo i to w ograniczonym 
zakresie.
   - Mogę cię uderzyć laską po palcach, może poczujesz ból - 
zaproponował Galahar.
   - To nic nie da - włączył się Tony. - Nie odróżni tego 
bólu. Obcięta kończyna boli jakby była i jakby wszystko w 
niej bolało, mimo że jej nie ma. Mogli mu poobcinać obie 
ręce i obie nogi, a w ten sposób tego nie sprawdzi.
   - Aaa! - szarpnął się ze strachu Rud i zaraz głucho 
jęknął, płacąc bólem za gwałtowność ruchu.
   - To co mi pozostaje? - wydusił z siebie, gdy stłumił 
płacz, a ból zmniejszył się do zwykłego nasilenia.
   - Niepewność - rzucił Tony.

Wkrótce parawan usunięto. Rozstawiano go wokół głowy Ruda 
jedynie podczas zmiany opatrunków lub zdejmowania szwów. 
Podobno w tym celu, aby go bez potrzeby nie martwić. Leżąc 
bezwładnie, bezskutecznie próbował dociec, co zrobili i co 
robią z jego ciałem. Jedyną wskazówką był ból nasilający się 
w coraz to innych miejscach w miarę przeprowadzanych 
zabiegów. Zabiegi wykonywała zawsze któraś z lekarek, 
które go badały wcześniej. Pamiętał doskonale każdą z nich; 
choć nie wiedział, jak się nazywają, z wyjątkiem tej rudej, 
najpiękniejszej, na którą chorzy mówili Panfiłowa.
   Lekarki zmieniając opatrunki często żartowały z Ruda. 
Ta, która kiedyś bawiła się piersią, stwierdziła, że 
odstawiły Ruda na całkiem ładną dziewczynę z bardzo
kuszącym biustem, tak że ona sama mu zazdrości. 
Narzekała tylko, że biodra zrobiły mu za wąskie, ale go 
podtuczą i wtedy nieco tłuszczu przeniosą z brzucha na uda i 
pośladki. Mówiła to wszystko pół żartem, pół serio i Rud nie 
potrafił wywnioskować, jak jest naprawdę. Bał się nadal, 
choć powoli obojętniał. Strach nie poparty bólem przechodzi 
w przyzwyczajenie.
   Kiedyś nawet odważył się spytać Panfiłową, jak wysoko 
obcięli mu nogę.
   Spojrzała na niego badawczo.
   - Zdziwisz się, jak zobaczysz - powiedziała i mocno 
poklepała go po policzku.
   Innym razem odwiedził go Neuheufel. Rud drżał na jego 
widok. Nie potrafił tego powstrzymać. Neuheufel kazał mu 
odpowiadać na dziesiątki pytań tasiemcowej ankiety. Siedział 
na brzegu łóżka i wypełniał dziesiątki arkuszy, paląc przy 
tym papierosa za papierosem. Rud nie znosił zapachu tytoniu. 
Po wizycie Neuheufla wymiotował.
   Bez końca nie mogli go trzymać zabandażowanego i 
skrępowanego; kiedyś niepewność musiała się wyjaśnić. 
Wszystkie bandaże zdjęto za jednym razem i też od razu 
pozwolono mu chodzić. Rud najpierw nieufnie obejrzał swoje 
ciało, następnie poprosił o lustro. Nie było źle, było 
daleko lepiej niż oczekiwał.
   Nogi mu nie obcięli. Była prosta i równej długości z 
lewą. Jedynie różowymi ściegami zaznaczały się świeże 
blizny. Rurka do sikania też nie wyglądała zupełnie źle: 
była podobna do tego, co zastępowała. Co ważniejsze: mógł 
sikać bez silnego bólu. Nos odrobili Rudowi dość zgrabnie. 
Wyglądał jak miękki nos boksera, ale dało się wytrzymać. 
Uszy też były na swoim miejscu, choć brzydkie, źle 
ukształtowane. Za duże. Na ramieniu pozostała dziura, ale 
prawie wygojona. Na ciele miał cały szereg czerwonych, 
świeżych blizn i całe płaty bibułkowatej, różowej skóry 
świeżo narosłej w miejscach wcześniej poparzonych albo w 
miejscach skąd wzięto skórę do przeszczepów kosmetycznych. W 
szczególności pod pachami miał taki różowy pergamin zamiast 
skóry. Dostał więc specjalny puder do częstego posypywania, 
żeby uniknąć odparzeń i ran. Palce zginały się, jedynie 
niektóre nieco słabiej. Większość paznokci wzięła się do 
kiełkowania.
   - Dlaczego? Dlaczego musiałem żyć w niepewności? - spytał 
Panfiłową, naciągając po kolejnym badaniu szarą, szpitalną 
piżamę z błękitnym pentagramem i numerem porządkowym na 
plecach.
   - Przejście od kary musi być stopniowe, tak bezpieczniej 
dla psychiki - odpowiedziała - a poza tym nie chcemy budzić 
w pacjentach złudnych nadziei. Operacja może się nie udać... 
Dlatego wstępne badanie podaje rezultaty w wariancie 
najmniej pomyślnym. Musimy przecież uniknąć rozczarowania 
pacjenta. Co powiedzielibyście, gdybym wam obiecała, że nogę 
da się uratować, a obudzilibyście się bez nogi?
   Rud nie odpowiedział. Panfiłowa wrzucała niepotrzebne 
bandaże do kubła. Pracowała sama, na popołudniowej zmianie 
nie było wielu pielęgniarek. Sprawiała wrażenie bardzo 
znużonej. Nie miała makijażu, jej twarz wyglądała przez to 
blado, choć młodziej. Zaznaczały się delikatne zmarszczki 
wokół oczu. Była to zupełnie inna Panfiłowa niż zwykle, choć 
równie, a może nawet bardziej, piękna. Chciał zapytać, czy 
nie jest chora, ale pomyślał, że może to być kac i nie 
odważył się.
   - A teraz co będzie ze mną?
   - To, co z każdym - wzruszyła ramionami. - Przeniosą was 
do ośrodka przystosowania. Musicie się odbudować 
wewnętrznie. Naprawa następuje stopniowo. To jest ta sama 
reguła, co przy operacjach.

Ośrodek przystosowania zajmował rozległy obszar otoczony 
szarymi wzgórzami z jednej a rachitycznym laskiem z drugiej
strony. Szaroniebieskie niebo, nie widziane od niepamiętnego 
czasu, zapierało dech.
   Na ośrodek składały się stojące rzędami baraki, 
wzniesione z przegniłego, sczerniałego drewna. Baraki 
przedzielały uliczki wydeptane w gliniastej glebie. W suche 
dni pokrywał je kurz, w czas deszczu zamieniały się w błoto. 
Dalej była fabryczka, w której pracowali przyjezdni; 
wychodząca zza wzgórz bocznica kolejowa, którą przybywali i
szereg budynków gospodarczych. Od strony lasku była zona, 
budki strażników i ogrodzenie. Przystosowanie do Nieba winno 
być stopniowe, toteż w trosce o zdrowie psychiczne 
lokatorów, przejściowo ograniczano ich wolność. Jednym z 
budynków gospodarczych było niewielkie krematorium, w którym 
palono zużyte opatrunki, wydzieliny oraz amputowaną tkankę - 
wszystko, co składa się na odpadki szpitalne. W bezwietrzne 
dni gęsty dym snuł się po ulicach i drapał w gardło. W 
szpitalu leczono tych, których podobnie jak Ruda, przywiozła 
winda z dołu. Niektórzy żartowali, że w krematorium pali się 
tymi, którzy nie zdołali przystosować się do Nieba, ale nie 
była to prawda.
   Barak, w którym zamieszał Rud, nie wyróżniał się niczym: 
Idący środkiem mroczny korytarz z wiszącymi na przewodach, 
upstrzonymi żarówkami, wokół których krążyły z bzykiem 
muchy. Korytarz wypełniał zatęchły smród butwiejącego, 
rozgrzanego, wilgotnego drewna. Po bokach korytarza 
znajdowały się dwa szeregi spaczonych drzwi wiodących do 
kolejnych sal. W przypadku, jeśli wszyscy wychodzili, drzwi 
należało zamykać na kłódkę. Wówczas starszy sali - zwykle 
najstarszy wiekiem, zniedołężniały starzec - brał klucz ze 
sobą. Było to niewygodne. 
   Na końcu korytarza znajdował się wychodek. Dwie kabiny. W 
każdej deska z dziurą, pod spodem szambo i natrętne, tłuste 
muchy z niebieskimi brzuchami. W instrukcji pisali, żeby 
przed zasiędnięciem dokładnie spryskać deskę, także od 
spodu, mocnym środkiem owadobójczym, gdyż pod deską lubiły 
się czaić jadowite pająki. Podobno było kilka wypadków 
ukąszeń i opuchłe ofiary trzeba było hospitalizować. Zwykle 
jednak pojemnika z aerozolem brakowało na półeczce z 
nieheblowanej deski. Wypadały tylko dwie ubikacje na barak i 
co rano zbierała się przed nimi długa, cuchnąca kolejka. 
Cuchnęli ci, co nie potrafili trzymać kału. Wszyscy tłoczyli 
się nie zwracając uwagi na smród, gdyż wprawdzie każda sala 
miała umywalkę, ale sikanie do umywalek było surowo 
wzbronione, pod groźbą uzupełnienia kary większej, co 
odstraszało wystarczająco.
   Umywalnię umieszczono na zewnątrz, przy ścianie baraku. 
Długie, blaszane koryto z rzędem kranów. Rano, gdy wszyscy 
myli się przed wyjściem do pracy i wszystkie krany były w 
użyciu, ciśnienie wody spadało w kolejnych kranach w miarę 
zbliżania się do końca rury. Najsilniejsi z reguły grupowali 
się przy kranach, z których najlepiej ciekło.
   Prysznic był również na zewnątrz: jedna kabina osłonięta 
parawanem z blachy, zasłaniającym od ramion do łydek. Z 
prysznica korzystali rzadko, gdyż woda była lodowato zimna, 
podobnie zresztą jak woda w umywalkach. Od zimnej wody 
drętwiały i czerwieniały dłonie. Obowiązkowo należało myć je 
dwa razy dziennie, a kąpać się co drugi dzień. Za brudne 
dłonie, stopy lub uszy groziło cofnięcie przydziału 
papierosów lub masy czekoladopodobnej. Dlatego wszyscy myli 
się i kąpali zgodnie z regulaminem. Nikt nie kąpał się 
częściej.
   Połowę baraku, tę dalej od wychodka, zajmowali 
nie narodzeni. Rud nie lubił nie narodzonych. Sądził, że 
uważają się za lepszych od innych. Nawet w baraku zajmowali 
tę część, gdzie mniej śmierdziało.
   Pierwszy raz napotkał nie narodzonego na trawniku przed 
barakiem. Rud spodziewał się, że napotka kogoś maleńkiego, 
filigranową istotkę. Tymczasem nie narodzony był spory - 
wielkości normalnego noworodka, brzydki i dziwnie 
przezroczystawowodnisty. Później Rud dowiedział się, że 
czasami bywają nawet nie narodzeni ośmiomiesięczni.
   Przyjrzał się mu. Zauważył delikatną, jakby zbyt miękką 
skórę, słabo zarysowane paznokcie i bezrzęse oczy o 
wielkich, szarobłękitnych tęczówkach; niemal przezroczyste, 
delikatne małżowiny uszne i nozdrza. Nie narodzony wpatrywał 
się w Ruda nieoczekiwanie mocnym, natarczywym, 
hipnotyzującym wzrokiem. Rud spuścił oczy - trudno wytrzymać 
wzrok nie narodzonego. Obaj mieli na sobie szare, płócienne 
kurtki i takież spodnie. Obaj mieli na plecach błękitne 
pentagramy i swoje numery generalne. Kurtki były w tym samym 
fasonie, dość proste w formie, ale praktyczne. Trepy 
nie narodzonego były miniaturową kopią obozowych trepów Ruda. 
Zdrowe, przewiewne, na drewnianych podeszwach.
   Ale maleńkie stopki - pomyślał zdumiony Rud.
   Spadaj, zmyj mi się z drogi - załomotało pod czaszką 
Ruda. Nienarodzeni nie mają całkowicie wykształconych 
ośrodków mowy i porozumiewają się taką dziwną, bezpośrednią 
metodą. Rud posłusznie odsunął się ze ścieżki. Nie narodzony 
podreptał drobnymi kroczkami, cicho klapiąc drewnianymi 
obcasami.
   Na sali oprócz Ruda byli sami starcy. Z niektórymi trudno 
się było dogadać. Drewniane prycze nie były piętrowe, gdyż 
żaden ze starców nie potrafiłby wdrapać się po drewnianej 
drabince.
   Połową sali, tymi, którzy spali na pryczach od strony 
okna, opiekował się śledczy Neuheufel. Był ich kuratorem i 
opiekunem. Pozostałymi zajmował się nadporucznik Holzbucher, 
który bardzo rzadko zaglądał do baraku.
   Neuheufel wyciągnął z dołu wszystkich swoich 
podopiecznych przed upływem terminu kary większej. 
Przynajmniej oni tak twierdzili i on także. Czasami 
Neuheufel przynosił dla nich z kantyny pasztetową albo 
salceson. Przyniesione skarby, owinięte w przemoczony papier 
pakunkowy, wyjmował z kieszeni munduru i stawiał na stole, 
który jeden z podopiecznych zdążył już usłużnie przetrzeć 
rękawem. Oni wszyscy stawali wtedy wokół stołu i z 
nabożeństwem wpatrywali się w jego dłonie rozwijające 
przyniesiony skarb. Podopieczni Holzbuchera skręcali się z 
zazdrości i ze swoich prycz przypatrywali się obrzędowi 
podziału. Neuheufel dzielił wędlinę według wkładu w pracę i 
resocjalizację. Ci, którzy zgodnie z jego decyzją nie 
zasłużyli, zgaszeni odchodzili od stołu. Reszta rozkoszowała 
się poczęstunkiem. Neuheufel z reguły wyróżniał Ruda. Przy 
podziale porcja salcesonu dla niego była najokazalsza.
   - Wkurza mnie to stare próchno - zwierzył się kiedyś 
Neuheufel - ale co zrobić, teraz tylko takich przysyłają. Co 
jakiś czas po tamtej stronie robią akcję i wtedy przychodzą 
całe tłumy. Kobiety, dzieci, starzy, młodzi. Jakich 
zamarzysz. Obrobić się nie można, tyle tego.
   - Ale ja lubię robotę - popatrzył badawczo na Ruda. - 
Lepsze to niż bezruch, jak obecnie... Chociaż może znów się 
coś ruszy. Na razie przychodzą stare dziady. Rzadkio się 
zdarzy ktoś młody, z wypadku, jak wy, Milenkowicz.
   Rud dowiedział się, że trafił tu w wyniku wypadku.

Rzucona od niechcenia uwaga Neuheufla kiełkowała w czasie 
bezsennych godzin. Przy najbliższej okazji Rud wrócił do tej 
rozmowy. Zapytał wprost, dlaczego trafił na karę większą.
   - Ja też się dziwię - stwierdził Neuheufel, kolorując 
kredką wykresy do sprawozdania. - Trzeba być niezłym 
skurwielem, żeby dostać karę większą. Wy na takiego 
skurwiela nie wyglądacie, Milenkowicz.
   Rud oczekiwał innej odpowiedzi, oczekiwał wyjaśnienia. 
Wiele dni bezskutecznie szperał w pamięci. Niemal 
bezskutecznie. Właściwie tylko jedna sprawa wracała we 
wspomnieniach.
   Twarz Neuheufla wykrzywiała się w dziwnym wyrazie, jakby 
nabrzmiewała, tak łapczywie oczekiwał na słowa Ruda. Temu 
zaś wydawało się, że Neuheufel stara się mu pomóc, jakby 
natężeniem woli przypomnieć Rudowi właściwą przyczynę.
   - Właściwie była jedna taka sprawa. Chodziło o dziewczynę 
- zaczął niepewnie Rud, lecz w miarę mówienia coraz 
składniej wiązał słowa. - Pracowała przy kasie w domu 
towarowym. Taka drobna, szczupła, zgrabna, niepozorna, tylko 
twarz miała piękną.
   - Reszta była brzydka? - wtrącił śledczy.
   - No nie, ale twarz miała niezwykłą. Na twarzy wszystko 
było ładne: brwi, rzęsy, rumieniec dokładnie taki jak 
brzoskwinia i też taki delikatny meszek na policzkach. Może 
trochę zbyt wystający nos. Oczy miała badawcze, wyraziste, 
zielononiebieskie. Nigdy nie zapomnę jej oczu. Do tego jasne 
włosy. Świetny zestaw. Potem dopiero wyszło, że włosy 
tlenione. Ale to tak bardzo nie przeszkadzało... Zawsze ten 
rumieniec... usta też niepotrzebnie malowała.
   Neuheufel cierpliwie słuchał.
   - I takie śmiesznie zaznaczone, maleńkie bicepsiki i 
ciemne włosy na przedramionach. Tych włosów bardzo się 
wstydziła i gdy zrobiło się cieplej, to je goliła. Wtedy jej 
odrastały jeszcze gęstsze - Rud mówił do swoich myśli.
   - Zacząłem stale chodzić do tego sklepu - powiedział po 
chwili milczenia - a potem to już poszło samo. Gdy do niej 
pierwszy raz zagadałem, byłem pewny wyniku. Kilka razy 
złapałem jej spojrzenie, a spojrzenie potrafi powiedzieć 
niemal wszystko. Takie badawcze spojrzenie 
niebieskozielonych oczu. Czasem woda ma taki kolor.
   Neuheufel głośno siorbnął kawę z półlitrowego, metalowego 
garnka. Następnie splunął fusem.
   - Nie widzę tu powodów, żeby skazali na karę większą - 
stwierdził z niewinną miną. Jeśli twarz Neuheufla była w 
ogóle w stanie przybrać wyraz niewinności.
   - No bo... - zająknął się Rud, czerwieniąc się - potem 
było to, co zwykle.
   - Co zwykle? - nieubłaganie podchwycił Neuheufel.
   - No, wiadomo... Nawet mieszkaliśmy razem. Potem musiałem 
wyjechać, bo zacząłem studia - wykrztusił Rud.
   Neuheufel uważnie wpatrywał się w twarz Ruda, a jego 
twarz powoli zaczynała składać się do znajomego uśmiechu.
   - I ona była w ciąży. Nawet przyjechała za mną. Tam, 
gdzie studiowałem. Ale ja już interesowałem się inną - Rud 
męczył zdanie za zdaniem.
   - Urodziła?
   - Chyba nie. To znaczy na pewno nie - Rud był spocony z 
wysiłku. Wyznanie nie przyniosło mu żadnej ulgi.
   - Przejrzę wasze akta, Milenkowicz. Zobaczy się, co się 
da z tym zrobić - ton Neuheufla był oficjalny. - Jak ona się 
nazywała?
   - Dianna. Dianna Felden. Taka dziwna pisownia imienia.
   Neuheufel pokiwał głową i odwrócił się do okna. Nie 
chciał, aby Rud ujrzał, że śmieje się do swoich myśli.

Do sali Ruda przybył Tony, wiekowy epileptyk o błyszczącej 
łysinie pokrytej dziesiątkami rudych piegów i drżących 
rękach z kalafiorowatymi naroślami. Rud poznał go jeszcze w 
szpitalu.
   W miarę rekonwalescencji Ruda czas spędzany na 
ćwiczeniach rehabilitacyjnych ulegał skróceniu. Rud 
nienawidził tych obowiązkowych męczarni, kiedy najpierw 
musiał moczyć ręce, nogi lub moczyć się cały w gorącym 
roztworze soli, a następnie muskularne, szorstkie masażystki 
wyłamywały jego zastałe stawy, aby przywrócić im sprawność. 
Nie znosił ich ironicznych komentarzy. Podobno robił 
zaskakująco duże postępy, choć sam uważał inaczej. Blizny 
zbladły, a papierowa, różowa skóra stała się grubsza, 
bielsza i mniej drażliwa.
   Ponieważ Rud miał obecnie nieco więcej czasu, Neuheufel 
zaproponował mu pracę. Zapewniała dodatkowe kupony na 
papierosy i nieco lepsze jedzenie. Rud nie palił, ale za 
papierosy można było dostać niemal wszystko, stanowiły 
powszechny towar wymienny.
   Dostał pracę na bocznicy kolejowej, przy wyładunku 
przybywających z tamtej strony nowych lokatorów. Stara, 
parowa lokomotywa, sapiąc z wysiłku, pchała na bocznicę 
kilka wagonów bydlęcych. Z kabiny wychylała się umorusana 
twarz kolejarza w wojskowej czapce z płomienistym 
pentagramem. Transportem z tamtej strony zajmowali się 
funkcjonariusze pracujący zwykle na dole.
   Drużyna Ruda miała za zadanie rozładować transport. 
Przodownik nosił czapkę z błękitnym pentagramem oraz czarną, 
policyjną pałkę, ale nigdy tej pałki nie używał, ponieważ 
wszyscy pracowali z ochotą. Pracy było mniej niż chętnych. 
Od dłuższego czasu transporty przychodziły rzadko i były 
stosunkowo nieliczne. Dawniej zdarzały się okresy, że 
bocznica była zatłoczona wagonami, drużyny pracowały w dzień 
i w nocy, a i tak nie mogli nadążyć z rozładunkiem. Wtedy 
przyjeżdżało bardzo wielu młodych mężczyzn w transportach, a 
w ostatnim okresie szczególnego nasilenia dostaw - nie tylko 
młodych mężczyzn. Pałki przodowników bywały wtedy w użyciu, 
chociaż za dniówkę płacono wówczas znacznie więcej niż 
obecnie, a za noc była dodatkowa stawka.
   Drobny, śniadoskóry Jose wspominał te czasy. Palił 
mocnego skręta. Miał niski numer, niemal o połowę niższy niż 
Rud. Jose był kiedyś buntownikiem czy partyzantem. Nie 
pamiętał dokładnie albo nie chciał powiedzieć.
   - Szli całymi gromadami, w pasiastych piżamach - 
wspominał Jose. - Jeden taki, chudy jak wieszak, o 
zapadłych, ale aż gorejących oczach, zatrzymał się, wlepił 
we mnie te swoje gały i mówi: "Tam była bocznica kolejowa i 
tu też jest bocznica kolejowa". Potem wciągnął nosem 
powietrze, nie?, i wzdycha: "Eli, Eli, i dym tak samo 
śmierdzi. Czy to, bracie, nie ironia?" Nie zrozumiałem tego. 
I poszedł, taki zgarbiony z wystającymi łopatkami. Nie mogę 
go zapomnieć. Potem go nie spotkałem, chociaż chciałem 
pogadać z facetem - Jose poruszył płaskimi, smoliście 
czarnymi wąsikami, wyssał resztki dymu i zadeptał peta.
   Gdy odplombowano wagony, okazało się, że w środku stoją 
rzędami spore kadzie ze szczelnie dopasowanymi, 
zabezpieczonymi pokrywami. Każda z kadzi miała dwie rączki 
do przenoszenia. Gdy przenoszono kadzie z wagonów i 
ustawiano po dwie na wózkach akumulatorowych, wewnątrz kadzi 
chlupotała woda. Praca była męcząca, kadzie ciężkie, a dzień 
wyjątkowo upalny. Rud był zlany potem. Pracował z Josem, 
który wprawdzie niewysoki, był jednak silnym mężczyzną. 
Znacznie gorzej szło starcom, którzy sapali i jęczeli z 
wysiłku. Ale pokusa przydziału papierosów była zbyt silna, 
więc przodownik nie musiał wymachiwać pałką.
   Przodownik Eckhardt był wysokim mężczyzną o mięśniach 
kulturysty i twarzy aktora grywającego w westernach. 
Przechadzał się wolnym krokiem wśród pracujących. Czasem 
pomagał, gdy kadź niesiona niezdarnymi rękami przechylała 
się niebezpiecznie.
   Ten transport nie dawał Rudowi spokoju. Przecież mieli 
być ludzie, a przyszły wielkie kubły z wodą. W nocy, gdy 
zmęczone mięśnie przyjemnie mrowiły, zasypiając miał przed 
oczyma szeregi szarych, numerowanych kadzi.
   Następnego dnia miał wolne. Neuheufel siedział przy 
biurku i przygotowywał kolejne sprawozdanie. Rud przepisywał 
dla niego długie tabele z rzędami liczb. Popijał czarną kawę 
z cykorii, słodzoną sacharyną. Neuheufel pił prawdziwą kawę 
słodzoną cukrem. Rud spytał go o tajemnicze pojemniki.
   - To nie narodzeni - skrzywił się niechętnie Neuheufel. - 
Zawsze tak przychodzą. Wylewają ich kubłami do kibli, to i 
do nas przychodzą w kubłach. Osobno ręce, nogi, głowy... 
Rozumiesz?... Te łyżeczki chirurgiczne rozwalają takiego na 
kawałki. Potem dziewczyny z działu medycznego muszą od nowa 
składać, zszywać. Syf nie robota. Takie małe rączki, 
delikatna tkanka...
   - Lekarki zszywają?
   - Gdzie tam, za dużo tego przychodzi. Podopieczne 
zszywają. Wyskrobała jednego, to zszywa jednego; dwóch, to 
zszywa dwóch.
   - Każda swoje dziecko?
   - Nie wiem. Raczej nie... ze względów praktycznych. 
Nieważne. Ważne co innego: żeby nie pomylić jednej ręki od 
jednego, drugiej od drugiego, boby dopiero było - zarechotał 
rubasznie.
   Biały, porośnięty rzadkimi, czarnymi kudłami, opasły 
brzuch Neuheufla wylazł z rozpiętej, mundurowej koszuli i 
podskakiwał w takt śmiechu. Rud wylał kawę do zlewu. Chciało 
mu się rzygać.

Pomimo pierwszego wrażenia Rud polubił pracę przy odbieraniu 
transportów. Wymógł tylko, żeby Neuheufel nie wysyłał go do 
pracy, gdy przychodziły transporty szczelnie zamkniętych 
pojemników. Nadal się ich bał. Natomiast gdy przychodziły 
inne, praca była przyjemna. Lubił patrzeć, jak przerażone 
starcze twarze rozpogadzały się, widząc po tej stronie 
błękit nieba i słońce. Potem prowadził ich posłusznych, 
pokornie zgarbionych, kurczowo trzymających w dłoniach 
ulubione przedmioty. Tłumaczył im po drodze, żeby odrzucili 
od siebie, co przynieśli, bo i tak nie zdołają niczego z 
tamtej strony zachować. Niektórzy słuchali, inni nie, tym 
trzeba było odbierać przedmioty przemocą. Czasami wynikała z 
tego niepotrzebna szamotanina. Potem nowo przybyli szli na 
komisję, która rozstrzygała, kto udaje się na karę większą. 
Jose twierdził, że komisja o niczym nie rozstrzyga, dostaje 
gotowe decyzje z góry i tylko administruje i rozdziela 
transporty. Ruda peszyły kobiety, jeśli tylko nie były 
zgrzybiałymi staruszkami. Wydawało mu się za każdym razem, 
że czyta w ich wzroku stwierdzenie, że się nie liczy, bo 
przestał być mężczyzną, gdyż sika przez zastępczą rurkę.
   Do ich drużyny dołączył Fiala. Bardzo młody chłopak, 
świeżo po karze większej. Rud nie był w stanie patrzeć na 
jego twarz. Była wyjątkowo źle i niestarannie odtworzona. 
Uszy nierówne, jedno przyszyte nieco wyżej niż drugie. Nos 
za krótki, odsłaniający wielgachne dziurki, jakby małpie. 
Skóra na szczęce pogruzłowana i nierówna. Liczne mosty 
tkankowe na szyi, niezliczone różowe pręgi blizn 
przebiegające przez twarz. Płaty łysej skóry na czaszce i 
przerażające palce przypominające kości szkieletu, 
obciągnięte mocno napiętą, błyszczącą, różową bibułką. Fiala 
mówił, że w czasie śledztwa z upodobaniem kropili go benzyną 
i podpalali. Popalili mu prawie całą skórę. Podobno był to 
pomysł śledczego Neuheufla. Rud nie chciał w to uwierzyć. 
Fiala nic nie mógł nosić w zniszczonych dłoniach, więc tylko 
odprowadzał przybyłych i namawiał ich do pozostawiania 
wiezionych rzeczy. Na Ruda spadał obowiązek odbierania 
mienia przemocą, toteż nie był zadowolony z takiego 
pomocnika. Fiala przeciwnie, obdarzył Ruda nieoczekiwanym 
zaufaniem.
   - Najokropniejsza była potem komisja medyczna - zwierzył 
się kiedyś Rudowi, gdy siedzieli na nasypie, czekając aż 
lokomotywa odtransportuje opróżnione wagony. - Myślałem, że 
się zapadnę pod ziemię - Fiala czerwieniał ze wstydu, aż 
blizny pęczniały jak krwawe pręgi. - Przez pół godziny 
ryczały ze śmiechu, że nic mie nie zostało... Cholera, co mi 
miało zostać, jeśli wszystko dokładnie wypalili, żeby ani 
śladu nie było. Tak samo spalili mi nos, uszy, powieki; aż 
się dziwię, że nie oślepłem.
   Rud pokiwał głową ze zrozumieniem. Wypluł przeżutą gumę. 
Ostatnio dostawał od Neuheufla nikotynowe gumy do żucia. 
Najpierw powinien przyzwyczaić się do nikotyny, aby później 
zainteresować się papierosami. Neuheufel chciał go nakłonić 
do palenia papierosów, żeby Rud bardziej zainteresował się 
pracą w nadgodzinach, za które płacono papierosami.
   - To jest zwyczajna procedura adaptacyjna. Ten śmiech - 
powiedział - podobno uodparnia. Nie przejmuj się, chłopie. 
Wprawili ci chociaż rurkę do sikania?
   - Wprawili.
   - Nie boli, jak sikasz? Bo jeśli co, to zgłoś się do 
medycznego. Muszą ci zrobić poprawkę - Rud przypalił 
papierosa dla Fiali.
   - Jest w porządku. Rurka działa, tyle że stale z niej 
kapie. Bez przerwy. Kropla za kroplą.
   - To zgłoś. Niech poprawiają. Nie ma się co z nimi 
pieprzyć.
   Chwilę siedzieli w milczeniu. Rud żuł nową porcję gumy, 
choć nie lubił jej smaku. Przypomniał sobie, jak sam peszył 
się swym kalectwem, dopóki nie dowiedział się, że większość 
jest w podobnej sytuacji. Fiala palił. Na sąsiednim torze 
rozładowywano transport.
   - Przystojniak znowu niesie walizkę jakiejś dziewczynie - 
prychnął Fiala z zazdrością. - Ten to świetnie wylądował.
   - Podobno nie był na karze większej - powiedział Rud - 
więc nie ma problemów.
   Mówili o przodowniku Eckhardtzie, który uwijał się wśród 
nowego transportu.

Neuheufel coraz częściej wykorzystywał Ruda do pomocy. Rud 
sądził, że Neuheufel uczęszcza do czegoś w rodzaju szkoły 
średniej, o dość niskim poziomie nauczania. Rud musiał mu 
odrabiać zadania z matematyki, na ogół proste kombinacje 
czterech działań. Kiedyś zbuntował się i stwierdził, że woli 
pracować przy transporcie.
   Neuheufel z rozmachem uderzył go w twarz, aż głośno 
plasnęło. Kimający na pryczach starcy popodnosili głowy.
   - Ty cholerny, wstrętny niewdzięczniku - krzyknął z 
wyrzutem Neuheufel. - To ja się dla ciebie poświęciłem, 
wyciągnąłem cię z kary o trzy... o pięć sesji przed końcem, 
chociaż wcale się dobrze nie sprawowałeś i nie wykazywałeś 
szczególnej gotowości do współpracy... Swoją karierę 
zaryzykowałem, aby takiemu ulżyć, a to gówno... Tfu! - 
Neuheufel splunął z rozmachem na świeżo wyszorowaną podłogę 
z desek.
   Cała twarz nieznośnie piekła. Policzek napuchł jak 
poducha, a przynajmniej tak się wydawało. To uderzenie 
natychmiast przypomniało męki z okresu odbywania kary 
większej; obudziło drzemiący strach przed Neuheuflem. Rud 
skulił się i zgarbił, zgnieciony wewnętrznie. Wydawało mu 
się, że wszyscy patrzą na niego, niewdzięcznika, z wielką 
dezaprobatą.
   - Nawet słowem nie przeprosi - powiedział Neuheufel 
urażonym tonem. Rudowi wydawało się, że oczy Neuheufla 
zwilgotniały. Teraz dopiero zrobiło mu się przykro.
   - Przepraszam - wybąkał, spuścił oczy i wziął się do 
pisania. Liczył bardzo uważnie, bo zadania Neuheufla były 
oceniane surowo i jeden błąd dyskwalifikował całe 
rozwiązanie.
   Nie zauważył, że na twarz śledczego wypełzł nieprzyjemny 
uśmiech zadowolenia. Tylko oczy nie brały udziału w tym 
uśmiechu.
Neuheufel miał chyba egzaminy, gdyż nie pojawiał się od paru 
dni. Za to częściej przychodził Holzbucher. Jednemu ze 
swoich podopiecznych, Tony'emu, zrobił awanturę, bo odkrył u 
niego książkę pod poduszką. Głupi, nielogiczny kryminał. Rud 
zdążył ją już przeczytać. Podarty, wytłuszczony, pozbawiony 
okładek egzemplarz wydrukowany na pożółkłym papierze 
gazetowym. Holzbucher krzyczał, że stary niszczy sobie oczy 
czytając, ale nie bił starego, nawet ani razu nie uderzył go 
w twarz. Ograniczył się tylko do uroczystego spalenia 
książki. Włożył ją do miski na zupę, z której stary jadał, i 
podpalił zapalniczką. Stary jak urzeczony wpatrywał się w 
pełgający płomień. Gdy płomień się rozszerzył, na krótki 
czas dodał blasku jego zgasłym oczom.
   Ponieważ Rud nie musiał obecnie zajmować się słupkami 
Neuheufla, więcej pracował przy transportach. Zgromadził 
sporo zarobionych papierosów i wymienił za nie od strażnika 
Mykołowa prawdziwe buty z masy skóropodobnej. Buty były 
wysokie, brązowe i błyszczące, ale niepraktyczne, bo stopy 
pociły się w nich bardzo i potem nieznośnie śmierdziały. Z 
powodu butów zaczęli w drużynie nazywać Ruda - Elegant. Drugą 
połowę zgromadzonych pieniędzy ktoś mu ukradł. Rud nie 
zdążył wymienić ich na wojskowe spodnie. Niezrażony, nadal 
regularnie chodził do pracy.
   Tego dnia była wspaniała, słoneczna pogoda. Gnane 
chłodnym wiatrem, pierzaste chmury przemykały po 
nieboskłonie. Transport składał się niemal wyłącznie z 
nie narodzonych. Rud pracował przy jedynym wagonie, w którym 
nie było kadzi. Zwykły transport: starcy, nieco rakowców, 
sapiący zawałowcy.
   Nieoczekiwanie z tego szarego, nijakiego, udręczonego 
tłumu wyłoniła się postać zaplątana tam jakby przypadkiem. 
Młoda dziewczyna niosąca płócienną torbę o długich uszach. 
Jej widok urzekł Ruda, gdy wiatr rozwiał jej bardzo jasne 
włosy o niezwykłym, szarawym kolorze. Cerę miała białą, a 
płatki uszu wpadające zwykle w róż, u niej wydawały się 
nieznacznie kremowe, jakby podskórny tłuszcz przeświecał 
przez bladą skórę i nadawał jej ten nieporównany odcień 
żółtości. Dziewczyna nie była wybitnie piękna, miała zbyt 
kwadratową, wystającą szczękę i oczy zielono-niebieskie, 
matowe, przypominające nieco rybie oczy nie narodzonych. Jej 
urodę ratował fakt, że mimo tak jasnej karnacji, wręcz 
bladej, miała ciemniejsze rzęsy i brwi. Była dużo niższa od 
Ruda i dość szeroka w biodrach, choć nogi miała proste i 
zgrabne.
   Była pierwszą atrakcyjną, młodą kobietą, którą Rud 
widział od niepamiętnych czasów, a poza tym wiatr bawił się 
jej długimi, gęstymi, zaczesanymi do tyłu włosami, dodając 
może nieco zbyt zaciętej twarzy niezrównaną oprawę. Na 
dodatek w jej spojrzeniu uderzał dystans, widoczne 
przekonanie o własnej wyjątkowości i piękności, co 
utwierdzało Ruda w przekonaniu, że widzi skończony ideał. 
Przez wymownie długą chwilę w milczeniu patrzyli na siebie. 
Gdy potem rozmyślał nad tym spotkaniem, doszedł do wniosku, 
że mogła myśleć, że właśnie strażnik dokonuje selekcji i 
decyduje, gdzie ją zakwalifikować. Przecież miał na nogach 
wysokie, wojskowe buty.
   Gdy wreszcie oprzytomniał i wyciągnął rękę, aby pomóc jej 
nieść torbę - zapominając, że powinna przecież pozbyć się 
bagażu - mocna dłoń zacisnęła się na jego ramieniu. Ktoś 
szarpnął go i odepchnął na bok.
   - Te, Elegant, spierdalaj! - usłyszał donośny głos 
przodownika Eckhardta. - To nie jest twoja sprawa! No już! 
Spierdalaj do tych starych dziadów. Pilnuj, żeby nie 
pomylili drogi.
   Głos Eckhardta wibrował w powietrzu, a Rud kulił się i 
garbił ze wstydu. Twarz mu nabrzmiała i piekła bardziej niż 
wtedy, gdy oberwał po gębie od Neuheufla. Chciał zapaść się 
pod ziemię, uciec, gdzieś pobiec. Odszedł w kierunku innych 
nowo przybyłych, nie oglądając się za siebie.
   - Panienka pozwoli. Ta torba jest ciężka. Pomogę nieść - 
dobiegł go jeszcze kipiący męskością, niski głos Eckhardta.
   Tego dnia Rud był szorstki. Kilku osobom wyszarpnął 
torby. Jednego, szczególnie upartego starca, uderzył, a 
następnie zdeptał odebrane mu zdjęcia.

Przy okazji odrabiania zadań dla Neuheufla Rud zagadnął o 
Eckhardta. Pisał długie wypracowanie, czy może większą pracę 
kontrolną, zestawiał szeregi liczb z roczników 
statystycznych. Chodziło o proporcje różnych grup wiekowych 
wśród nowo przybyłych na przestrzeni ostatnich lat. Temat 
był trudny, gdyż trudno było wyłowić generalną prawidłowość. 
Poza tym musiał uważać na najlżejsze ślady myśli lęgnących 
się w ospałym umyśle Neuheufla i natychmiast każdą z nich 
chwalić, jakby była objawieniem. W przeciwnym razie 
Neuheufel obrażał się. Zresztą, mimo najlepszych chęci, 
Neuheufel i tak uważał Ruda za krętacza i niewdzięcznika. 
Szczególnie złościło go, gdy Rud wytykał mu błędy; 
rewanżował się wtedy prymitywnymi i brutalnymi docinkami, 
które Rud musiał w milczeniu przełykać. Z drugiej strony, 
musiał korygować przynajmniej najgrubsze omyłki, gdyż nie 
chciał, aby wypracowanie Neuheufla zostało odrzucone albo 
ocenione zbyt nisko. Wiedział przecież, że zawdzięcza 
Neuheuflowi skrócenie kary większej.
   Tym razem Neuheufel nie musiał się wyzłośliwiać. Praca 
szła jak po grudzie. Rud, mimo najlepszych chęci, nie był w 
stanie dostrzec historycznie nieuniknionych prawidłowości w 
kupie przypadkowych liczb. Nie potrafił odgadnąć życzenia 
nieznanych nauczycieli Neuheufla. Niesforne myśli uciekały 
od statystyki. Neuheufel głośno siorbał herbatę palcem 
przytrzymując tkwiącą w szklance łyżeczkę, żeby nie wybić 
sobie oka. Rud spytał go o Eckhardta.
   - Temu to się udało - powiedział. - Facet wielki, 
przystojny, opalony. Wyszedł z kary bez uszczerbku, ani 
jednej blizny nie ma. Żadna dziewczyna mu się nie oprze.
   Neuheufel zachichotał.
   - Gdzie tam... Przecież on sika na siedząco... Ma ledwie 
dziurkę - powiedział. - Właśnie dlatego, że mu taką 
przystojną gębę odstawiły, nie zostało skóry na naprawę 
czego innego.
   Rud był zdumiony. Takiej odpowiedzi się nie spodziewał.
   - To co on robi z tymi wszystkimi dziewczynami, które 
podrywa? - zapytał w końcu.
   - Może uprawia miłość lesbijską - wybuchnął rechotem 
Neuheufel, a jego masywny brzuch drgając potrącił blat 
stołu. Rozlała się kawa.
   Rud zarechotał z Neuheuflem, ale zaraz pomyślał, że 
Eckhardt jest bardziej nieszczęśliwy niż on sam i śmiejąc 
się jeszcze poczuł do siebie pogardę. Przestał się śmiać. 
Widząc to Neuheufel również spoważniał, przypatrując mu się 
badawczo.

Rud chadzał na spacery wokół baraków. Zapuszczał się nawet 
daleko w stronę obozu kobiecego, miał bowiem nadzieję 
jeszcze raz spotkać Białą Nieznajomą.
   - Przywidziało ci się - mówił mu Fiala. - Nikt młody nie 
przybywa tutaj w całości. Nigdy. Bez wyjątku.
   Rud dreptał z założonymi do tyłu rękami, co chwilę 
przystając i czekając na kulejącego kolegę.
   - Zapamiętaj sobie, że każdy młody idzie na sekcję - 
Fiala bezlitośnie zabijał marzenie Ruda - a tam kroją 
plasterek po plasterku, żeby określić przyczynę zgonu. Potem 
szyją, byle jak, do trumny, żeby rodzina nie narzekała. 
Wnętrzności wkładają jak leci, bez składu i ładu. Tu, 
bracie, trafiają wyłącznie albo starcy, albo pokrojeni w 
plastry. No, albo nie narodzeni, rozerwani na strzępy przez 
wyłyżeczkowanie. Innej możliwości nie ma.
   Usiedli na ławce z nieheblowanych desek, stojącej przy 
studni. Ławkę ocieniała schnąca brzózka. Dzień był 
słoneczny, upalny i Fiala czuł nieznośne gorąco, także z 
powodu czarnych spodni. Zawsze nosił czarne spodnie, żeby 
nie było widać śmierdzącej plamy w kroku. Już dwa razy 
wyznaczali mu termin operacji poprawkowej, ale za każdym 
razem wynikało nieprzewidziane opóźnienie.
   Przykry zapach moczu wzmocniony upałem i miażdżącą logiką 
wywodu, którym Fiala odbierał mu złudzenia, powodowały, że 
Rud pragnął się wyzwolić od przykrego towarzystwa. Czuł się 
jakby uwięziony. Uświadomił sobie, że ośrodek przystosowania 
to właściwie jak więzienie: druty kolczaste, budki 
strażników. A za drutami - zwykły lasek, zwykła łąka, zwykłe 
wzgórza. Może właśnie tam spotkałby Białą Nieznajomą.
   - A jednak ona była cała, ani nie pocięta, bez 
żadnych szwów - powiedział z naciskiem. - Jestem tego 
pewien, Fiala. To musiał być wyjątek. Jej się udało - Rud 
miał nadzieję, że upór zniechęci Fialę do rozmowy i zmusi
do zmiany towarzystwa.
   - Na mnie nie widać, bo skóra popalona, ale popatrz do 
lustra. Zobaczysz na swojej twarzy blizny po szwach, jak cię 
szyli po sekcji - nie rezygnował Fiala.
   - Teraz już nie wiem, które blizny są po sekcji, a które 
po karze większej - mruknął Rud. Smród moczu narastał.
   Fiala też musiał to poczuć. Był coraz bardziej 
skrępowany. Pod błahym pozorem pożegnał się i pokuśtykał na 
swych popalonych stopach. Po chwili również Rud podniósł się 
z ławki, gdyż po Fiali pozostała cuchnąca plama na desce.
   Spacerował wzdłuż wewnętrznej zony. Właściwie nikt nie 
mówił, że nie wolno się zbliżać do pasa ubitej ziemi, 
oznakowanej czerwonymi chorągiewkami. Senni strażnicy 
drzemali na swoich gniazdach. Rud obserwował lasek rosnący 
za drutami. Miał wielką ochotę dostać się do tego lasku.
   Dlaczego nie może być po prostu Niebo? - myślał - a nie 
najpierw jakiś ośrodek przygotowawczy. Od bocznicy dobiegł 
gwizd lokomotywy - przyszedł nowy transport.
   Nagle rozległ się trzask i głośny łomot. Rud odwrócił 
głowę. Jedna z budek strażnicych zawaliła się, zrywając przy 
okazji drut kolczasty. Belki rusztowania zupełnie zbutwiały 
przez lata. Zbity z desek kosz budki leżał na zewnętrznej, 
zaoranej zonie. Dochodziły z niego jęki i krzyki 
poturbowanego strażnika.
   Jakoś nikt nie zainteresował się wypadkiem. Właściwie 
można by uciekać - pomyślał Rud. Belki zupełnie przygniotły 
zasieki, otwierając drogę do ucieczki. Strażnicy z 
sąsiednich budek prawdopodobnie też nie strzelaliby, gdyż 
mogli się pomylić. Ogłupiały Rud stał bez ruchu.
   Dopiero po minucie któryś ze strażników zbudził się z 
drzemki. Rozległy się gwizdki. Poschodzili się opiekunowie i 
strażnicy. Rud oczekiwał, że będą biegali, tymczasem wszyscy 
snuli się ospale i sennie. Nie było sanitariuszy na dyżurce, 
musiano dopiero ściągać ich z dołu. Przyszło dwaj z noszami. 
Na czapkach przepisowe płomieniste pentagramy, jakie noszą 
na dole. Rudowi wydawało się, że mrużą oczy, nienawykli do 
światła. Sprawnie załadowali i odnieśli jęczącego strażnika, 
który podobno złamał nogę. Kilkoro nie narodzonych stało 
zbitych w ciasną grupkę, uważnie obserwując niezwykłe 
wydarzenia. Oni sami stanowili niecodzienny widok, gdyż 
normalnie chronią się przed silnym światłem słonecznym, 
mając skórę bardzo wrażliwą na poparzenia. Dla odmiany, w 
dni pochmurne, wczesnym rankiem albo wieczorem snuli się 
dziesiątkami, badawczo się wszystkim przypatrując. Trzeba 
było uważać, żeby nie wpaść na takiego maleńkiego człowieka, 
choć obawa była zbędna, gdyż już z odległości paru metrów 
namolnie ładowali się do psychiki przechodnia, wykrzykując 
pod jego czaszką, żeby uważał i nie zrobił im krzywdy.
   Schodziło się coraz więcej podopiecznych i opiekunów. 
Trzeba było naprawić rusztowanie i poprawić zasieki. 
Niektórzy opiekunowie zaczęli zbierać chętnych do pracy, 
ktoś przecież musiał przetransportować belki. Oczywiście, 
starców i nie narodzonych omijali. Rud początkowo chciał się 
zmyć, ale doszedł do wniosku, że właściwie nie ma nic 
ciekawego do roboty; w baraku czekało do poprawienia kolejne 
wypracowanie Neuheufla. Na myśl, że znów będzie musiał się 
męczyć i głośno zachwycać wątłymi myślami śledczego, 
skierował się ku zbiegowisku.
   - Nie pchaj się tam, chłopcze - powiedziała bezzębna 
staruszka - bo będzie na ciebie... Na pewno będą szukali 
winnego. Budują takie dziadostwo, a potem winę zwalają na 
przypadkowych ludzi!... - ożywiała się coraz bardziej. 
Zaczęła nawet nieco wymachiwać laską. Przestała jednak, gdyż 
laska była zbyt ciężka.
   Rud nie zamierzał się wycofywać. Wyróżniał się z tłumu 
zgarbionych, zeschłych postaci i szybko został wyłowiony. 
Jeden ze śledczych skinął na niego. Rud posłusznie podszedł.
   - Potrzebni są ludzie do roboty - powiedział śledczy, 
uważnie patrząc na numer na jego drelichu.
   - Ciekawe, czy już zapamiętał?... - przemknęło przez 
głowę Ruda.
   - Będziemy nosić drewno. Ustawcie się tam przy 
ogrodzeniu.
   - Mam wyjść poza zonę? - udał głupiego Rud.
   - Nie. Na dach baraku - prychnął śledczy z ironią. - Jak 
mówię, to macie wykonać, Milenkowicz - dorzucił.
   Ruda zmroziło. Skąd znał jego nazwisko? Widocznie śledczy 
kontaktują się ze sobą podobnie jak nie narodzeni i ten 
zdążył już dostać dane Ruda z centralnej kartoteki. To było 
sensowne wyjaśnienie. Bez słowa, choć z satysfakcją, 
przekroczył rozpiętą linkę z czerwonymi szmatkami, przeszedł 
przez ubity pas i ustawił się z grupką wybranych. Chwilę 
czekali, zanim skompletowano potrzebną liczbę. Śledczy 
przynieśli siekiery i piły.
   Ruda ogarnęła radość, gdy zorientował się, że pójdą po 
drewno akurat do tak utęsknionego lasku. Perspektywa 
ciężkiej pracy fizycznej nie zniechęcała. Dostał do 
niesienia siekierę osadzoną na długim stylisku. Uzbrojeni, 
jedni w piły, drudzy w siekiery, ruszyli dwójkami. Rud ze 
wzruszeniem przebył zaoraną zonę zewnętrzną zostawiając 
głębokie ślady. Wszyscy szli ochoczo, niektórzy zaczęli 
nawet pogwizdywać.
   Towarzyszył im tylko jeden nieuzbrojony śledczy. 
Przedstawił się jako Schulz. Właściwie, można by go łatwo 
obezwładnić - pomyślał Rud. Cios obuchem i po problemie. 
Trzeba tylko zaczekać, aż znikniemy w lesie, aż przestaniemy 
być widoczni z ośrodka - analizował sytuację. Zanim odkryją 
ucieczkę, będziemy już daleko. Z pewnością inni myślą to 
samo.
   Las nie był daleko i po kilkunastu minutach energicznego 
marszu weszli pomiędzy pierwsze drzewa. Schulz wybierał 
drzewa do ścięcia. Sprawiał wrażenie, jakby zupełnie nie bał 
się podopiecznych.
   Wtedy się zaczęło: Rud poczuł swędzenie w nosie. Kichnął 
raz, drugi, dziesiąty. Z nosa zaczęło lać się ciurkiem. Czuł 
się koszmarnie. Jego cielesna powłoka stała się mieszkaniem 
nie do zniesienia. Odnosił wrażenie, że głowa nabrzmiewa. 
Nie mógł myśleć. Nie miał wcześniej kataru siennego i 
nieznośne odczucia, jakie ta dolegliwość przynosi, były dlań 
czymś nowym, chociaż nie czymś bardziej męczącym, gdyż 
skutki kataru siennego są jednakowo nie do wytrzymania,
obojętne, czy jest to pierwszy atak czy setny.
   Wszyscy inni cierpieli podobnie. Niektórzy nawet puchli. 
Nieubłagany Schulz poganiał do pracy. Ścinali pnie piłami, a 
następnie siekierami obcinali gałęzie.
   - Bierzcie się do roboty. Będziecie tu siedzieć, aż 
zetniemy wszystkie potrzebne bele. Nikt za nas tego nie 
Zrobi - pokrzykiwał. On jeden nie cierpiał z powodu alergii.
   - A co wy myślicie, do cholery? - krzyknął z odcieniem 
szyderstwa - że te budki i druty kolczaste są po to, 
żebyście nie mogli uciec? Gówno prawda. One są po to, aby 
właśnie was ochronić przed otoczeniem!
   Po paru godzinach męczeńskiej pracy, męczeńskiej z powodu 
dolegliwości wywołanych alergią, nos Ruda był czerwony i 
bolesny i kilka razy nawet krwawił. Schulz rozdał im po 
jednej tabletce leku antyhistaminowego. Więcej nie miał. 
Tabletka pomogła na kwadrans, potem zaczęło się od nowa.
   Ścięte, przygotowane pnie brali po dwóch, kładąc je na 
ramionach. Pomimo ciężaru wracali szybkim krokiem w 
akompaniamencie kichnięć i przekleństw. Byle szybciej z 
powrotem do zony. Rud z ulgą wrócił za druty. Objawy kataru 
siennego ustąpiły, gdy stanął na terenie ośrodka.

Neuheufel zaczekał, aż Rud skończy pisać rozdział. 
Semestralna praca kontrola była już niemal gotowa. 
Statystyczne obliczenia korelacji regionów geograficznych z 
rodzajem i liczbą ludzi przybywających do ośrodka sprawiały 
Rudowi dużą trudność. Z niezrozumiałych wzorów, które 
Nueheufel zanotował na lekcji, wychodziły mętne wyniki; te 
same dane obliczane wielokrotnie dawały zupełnie różne 
rezultaty. Neuheufel jakby tego nie zauważał, witając każdy 
wynik z jednakowo ponurą twarzą. Natomiast Rud przejmował 
się bardzo, w myślach już słyszał awanturę, która zbliżała 
się nieuchronnie.
   Wręczył Neuheuflowi kilka zapisanych, mocno pokreślonych 
stronic i wygodnie rozsiadł się za stołem. Zmęczone oczy 
łzawiły. Śledczy długo, jakby sylabizując, czytał kolejne 
zdania. Przysuwał się do okna, żeby lepiej widzieć tekst. 
Rud w milczeniu oczekiwał na zwykłe uwagi - bez polotu, 
często bez sensu i jakby wymęczone z nieopisanym wysiłkiem. 
Czekał go przykry trud okazywania zachwytu nad 
każdym pomysłem, a jednocześnie dyskretnego korygowania 
największych bzdur. Milczenie przeciągało się. Był to zwykły 
rytuał. Czytanie było dla Neuheufla ciężkim zadaniem, 
przynajmniej takie sprawiał wrażenie.
   Tym razem stało się inaczej. Neuheufel starannie złożył 
kartki i schował do mapnika.
   Pewnie będzie te pięć stron przepisywał przez cały 
wieczór, z wywieszonym jęzorem, a jutro mi to przyniesie 
jako swoje własne pomysły i będę musiał poprawiać błędy 
ortograficzne, jakie zrobił przepisując mój tekst... - 
pomyślał Rud. Zacierał spocone dłonie.
   - No, dobrze - powiedział Neuheufel - dość to słabe, ale 
spróbuję poprawić ten tekst... dużo błędów.
   Podsumowanie takie następowało zwykle po ślamazarnym, 
wlekącym się godzinami roztrząsaniu kolejnych zadań, gdy 
Neuheufel zrozumiał już, co Rud wymyślił. Tym razem 
znaczyło, że dyskusji nie będzie lub została odłożona. 
Toteż Rud milczał.
   - Przeglądałem waszą dokumentację - powiedział Neuheufel. 
   Rud zdrętwiał.
   - To gruba teczka - ciągnął Neuheufel. - Nazbierało się 
wam tego wszystkiego.
   Rud słuchał z uwagą.
   Neuheufel też umilkł na chwilę jakby zastanawiając się, 
zaś jego grubo ciosana, niczym nabrzmiała twarz coraz 
bardziej składała się w wyraz powstrzymywanego na siłę 
śmiechu.  
   - Ta twoja Dianna była całkiem niezła - zaczął jeszcze 
poważnie. - Taka rozkoszna potrawa miłosna. Albo raczej 
smakowita zakąska, bo taka mała - Neuheufel już rechotał. 
Dłużej nie był w stanie powstrzymywać śmiechu. - 
Przeglądałem wszystkie kasety z wami. Ależ w niej siedział 
dynamit... Jak ona to wszystko wymyślała... Albo wtedy u 
niej... Wtedy, co to robiła - rechotał dalej. - Albo wtedy 
jak się cała spaliła na słońcu na różowo i obłaziła ze 
skórki; mnie się dałej podobała, nie wiem, czemuś narzekał - 
Neuheufel bezwstydnie wyraził swoją opinię.
   Rud bladł i czerwieniał na przemian.
   - Z ciebie też był niezły kogut - Neuheufel klepał się po 
udach. - Ale teraz się skończyło, Milenkowicz - dodał 
poważniejąc.
   Rud miał ochotę zapaść się pod ziemię.
   - Fajny wieczór - ciągnął Neuheufel - skrzynka piwa i 
kasety z wami. Holzbucher też uważa, że były niezłe.
   Ruda ogarnęła wściekłość. Jakim prawem ten skurwiel 
wywleka najintymniejsze detale z jego życia. Miał przecież 
dowiedzieć się czegoś o wyroku.
   Nieoczekiwanie Neuheufel kazał Rudowi wyjść. Powiedział, 
że przez przypadek omal nie ujawnił tajemnicy służbowej.
   Wzburzony Rud wybiegł przed barak. Na ławce siedział 
Jose, otoczony kłębem dymu tytoniowego.
   - Zakurzysz, Milenkowicz? - zapytał spokojnie. Pod 
wpływem jego głosu wzburzenie Ruda zaczęło opadać.  
   - Nie - odpowiedział - ale mogę trochę powdychać tego 
twojego syfa.
   Usiadł obok Josego.
   - Wyleciałeś jakby ci Neuheufel podłączył do dupy 
propeler - stwierdził Jose i zadeptał nie dopalonego skręta. 
Nie chciał podtruwać kolegi.
   - Prawie. Zaczął mi dokładnie opowiadać najintymniejsze 
detale z mojego życia. Co robiłem z Dianną. Wszystko miał na 
kasetach, skurwiel.
   - Zgadza się. Wszystko mają na kasetach. Wszystko z 
detalami. Każdą sytuację z paru ujęć. Od przodu, z boku, z 
tyłu. Widziałeś wcześniej taką kasetę?
   - Nie.
   - Zupełnie jakby ci kamera zaglądała do dupy. Mnie 
pokazywali też inne kasety, ze służby... - urwał 
nieoczekiwanie.
   - Skąd to biorą?
   - Biorą. W ciągu życia wszystko jest zapisane. Pijesz 
piwo? Już trzy ujęcia. Tulisz dziewczynę? Zaraz nagranie. Na 
kasetach mają wszystko, jako materiał dowodowy do kary 
większej. Inne rzeczy nie, tylko to, co spowodowało karę 
większą.
   - Ale kiedy podglądali? - zastanawiał się Rud. - Raz 
byliśmy przez sobotę i niedzielę w domu rodziców Dianny, jej 
rodzice pojechali gdzieś. Byliśmy zupełnie sami. Nic. Nawet 
telewizor wyłączony, rozumiesz?
   Jose pokiwał głową ze zrozumieniem, wydobył z kieszeni 
zawiniątko i zaczął mozolnie robić nowego skręta. Nałóg był 
silniejszy od przyjaźni.
   - Opowiedział mi, skurwiel, z takimi szczegółami, jakby 
siedział obok - ciągnął Rud. - Właściwie nie powinienem tak 
mówić. To mój dobroczyńca - zreflektował się.
   - Zgadza się. Na kasetach mają taką zdolność rozdzielczą, 
że widać każdy włosek, nawet cień, jaki ten włosek rzucał na 
skórę albo na inne włoski. Widzą lepiej niż ty wtedy 
widziałeś. Swoją drogą, po cholerę się wypierałeś? Oni 
zawsze mają rację; nigdy się nie mylą: jeśli dostałeś karę 
większą, znaczy, że się należała.
   - Nie wypierałem się. Zresztą, co to ma do rzeczy?
   - Tylko wtedy mogą zajrzeć do dokumentacji. Oni nie mają 
prawa przeglądać tych kaset, chyba że na twoje polecenie.
   - Prosiłem go tylko, żeby dowiedział się, za co dostałem 
karę większą.
   - Aleś głupi. Nigdy ci wprost nie powiedzą, za co 
siedzisz, a tylko dzięki twojej prośbie mogli sobie 
pooglądać te materiały.
   Rud już nie słuchał. Bardzo daleko stały drewniane stoły 
i ławy obok kiosku, w którym sprzedawano papierosy i 
niedosłodzoną oranżadę. Nie miała smaku pomarańcz, lecz 
była osłodzoną wodą, dość słabo nagazowaną. Rud nie lubił 
tej oranżady, gdyż często na dnie butelki pływały pajęczyny. 
Obecnie uważnie wpatrywał się w odległe ławki.
   - Spotkałeś tutaj tę twoją Diannę? - zapytał Jose 
otoczony dymem.
   Rud nie odpowiedział. Ani razu nie pomyślał, że mógłby tu 
szukać Dianny. Pożegnał się i szybkim krokiem, niemal 
biegiem, podążył ku kioskowi. Wydawało mu się bowiem, że w 
oddali, przy jednym ze stołów zamajaczyła znajoma, jasna 
plama.
   Biała Nieznajoma siedziała na ławce w otoczeniu kilku 
bezzębnych staruszek, które sączyły oranżadę. Miała na sobie 
zwykły strój noszony w ośrodku: brunatną bluzę, takież 
spodnie i drewniane trepy. Sposób, w jaki nosiła bluzę, 
sposób, w jaki zakładała nogę na nogę, w jaki zsuwała 
drewniany trep z kształtnej stopy, wszystko to nadawało 
wdzięku topornym, ośrodkowym łachom. Spojrzała jakby właśnie 
na niego czekała, choć może i z domieszką lęku. Mógł wydać 
się jej którymś ze śledczych, bo w tym czasie dorobił się 
wąskich, zgrabnych, zielonych spodni strażnika oraz 
służbowej czapki z daszkiem. Odpruł tylko z czapki 
pentagram, gdyż jako podopieczny nie miał prawa nosić go na 
czapce, a jedynie na plecach przy numerze generalnym.
   - Cześć. Cieszę się, że wreszcie udało mi się ciebie 
znowu spotkać - powiedział bez pytania siadając na wolnym 
miejscu obok. Bezzębne staruszki, mocno sepleniąc, żywo się 
sprzeczały. Nie dało się zrozumieć, o co im chodziło.
   Przesunęła się, żeby Rud mógł usiąść wygodniej.
   - Jak masz na imię?
   - Maria.
   Rud stracił koncept. Miał przy sobie nieco tytoniu i mógł 
go w kiosku wymienić na co innego.
   - Masz ochotę na oranżadę? - zaproponował.
   - Wszyscy przodownicy zawierają znajomość za pomocą
oranżady? - odpowiedziała pytaniem. Miała bardzo bladą cerę, 
cienie wokół oczu i nawet przedwczesne zmarszczki świadczące 
o przemęczeniu. Nigdzie na twarzy, szyi czy dłoniach żadnych 
blizn po sekcji.
   - Nie jestem przodownikiem.
   Spoczął na nich obojgu cień. Rud odwrócił głowę. 
Przodownik Eckhardt właśnie wrócił z kolejki, niosąc butelkę 
z gazowaną wodą i dwie musztardówki. Stał z poczerwieniałymi 
oczyma i wściekłością na twarzy, jeszcze podkreślającą 
męskość jego rysów. Przypominał teraz wilka.
   - Elegant, ty tutaj? - zasyczał, stawiając szklanki i 
butelkę na stole. - Zmywaj się.
   Niezrażony Rud bezczelnie odkorkował butelkę Eckhardta, 
która rachitycznie syknęła i rozlał słabo nagazowaną wodę do 
musztardówek. Jedną z nich podsunął Marii, z drugiej 
ostentacyjnie pociągnął łyk.
   - Dziękuję wam, Eckhardt - powiedział. Tamten był 
przodownikiem tylko w czasie pracy, obecnie obaj byli sobie 
równi. - Zwrócę wam w tytoniu. Dymi się z was jak ze starego 
komina.
   - Ty palisz? - zwrócił się do Marii.
   - Nie.
   - Dostaniecie funt tytoniu za przyniesienie oranżady - 
ciągnął dalej do Eckhardta - to dobra cena... No, zmyjcie 
się wreszcie, Eckhardt. Czuć was potem. Gdyby się wam 
chciało sikać, to kabina dla pań jest za kioskiem z prawej 
strony, tylko się nie pomylcie i nie pójdźcie z lewej 
strony, bo tam jest kabina dla panów.
   Rud zrobił kilka błędów. Zlekceważył przeciwnika. 
Eckhardt może był wolniejszy, ale wyższy, masywniejszy i 
silniejszy, a na dodatek Rud, siedząc, miał mocno 
ograniczone ruchy. Liczył, że znieważony i skompromitowany 
Eckhardt sam się wycofa. Pomylił się: zdążył nawet podnieść 
do ust szklankę z oranżadą, gdy Eckhardt zapieniony z 
wściekłości, wyszarpnął służbową pałkę i zdzielił nią Ruda 
po głowie. Rozlana oranżada chlapnęła po zdumionych 
staruszkach. Maria krzyknęła z przerażenia. Kolejny cios 
pałki pozbawił Ruda przytomności.

Rud znów trafił do szpitala. Jednakże obrażenia, które 
odniósł, nie były zbyt poważne. Tym razem nie krępowali go, 
więc mógł obserwować postępy leczenia. Operacja plastyczna 
twarzy, którą mu przy okazji zrobiły, udała się i bardzo 
poprawiła wygląd. Szwy zostały tak zręcznie założone, że nie 
było widać czerwonych blizn. Przestał wyglądać jak potwór. 
Zgodził się też na kosmetyczne zdarcie trzech paznokci, 
które rosły rozszczepione na całej długości. Wprawdzie bez 
znieczulenia, ale poznał już większy ból. Gdy paznokcie 
odrosną, jego ręce powinny wrócić do normalniejszego 
wyglądu. Jedynie przy dwóch palcach brakowało dwóch 
ostatnich członów.
   W sumie miał dużo szczęścia. Rozwścieczony Eckhardt byłby 
go zabił, gdyż nie przestawał bić, pomimo że Rud leżał 
nieprzytomny i zalany krwią. Próbowała go  powstrzymać 
Maria, ale ją odepchnął i dopiero jej krzyk sprowadził 
strażników, którzy obezwładnili napastnika. Cały oszczędzony 
tytoń, jaki Rud trzymał po kieszeniach, gdzieś przepadł. Nie 
wiedział, czy to Eckhardt zdążył przeglądnąć jego kieszenie, 
czy okradziono go dopiero w szpitalu.  
   Pobyt w szpitalu okazał się dla Ruda bardzo miłym 
okresem. Wyżywienie było znakomite. Codziennie litr zupy z 
brukwi z solidną wkładką mięsną: grubym plastrem 
pasztetowej, w której zdarzały się litery tekstu, lub grubym 
plastrem nieco podśmierdującego salcesonu. A do tego pół 
kilo czarnego chleba. Wieczorem ćwiartka chleba i spodeczek 
bardzo słodkiej marmolady z buraków. Mocnej, gorzkiej kawy z 
cykorii, ile dusza zamarzy. Kawę można było dostać nawet 
między posiłkami, gdy zaszło się ze swoim garnkiem do 
kuchni. Kucharka Marusia, tęga i ciężkopierśna, niby 
gderając, podnosiła przykrywę z ogromnego kotła i wielką 
chochlą pokrytą zaschłymi zaciekami, nabierała ciemnej, 
letniej lury. Muchy trzeba było wyławiać samemu. Ich tabuny 
nieustannym wirem kłębiły się wokół garów.
   Rud nie był w stanie przejeść całej porcji i wymieniając 
z innymi szybko dorobił się niezłego zapasu tytoniu i trzech 
paczek gumy do żucia, co wystarczyło, aby załatwić sobie 
przeniesienie do Panfiłowej. Nie podobała mu się jak 
dawniej, gdyż obecnie myślał o Marii, ale miał do Panfiłowej 
zaufanie. Była znakomitym fachowcem, a wygląd Ruda wymagał 
jeszcze wielu poprawek.
   Następne oszczędności wymienił na skórzaną kurtkę od 
strażnika. Była to dobra transakcja: kurtka wprawdzie dość 
stara, skóra zetlała i tu i ówdzie popękana, ale pasowała na 
Ruda jak ulał. Regulaminowe litery ZP, numer na plecach oraz 
zgrabny, nieduży, obowiązkowy pentagram przy numerze 
wyhaftowały mu staruszki z oddziału kobiecego. Troskliwie 
pozszywały też wszystkie pęknięcia. Zrobiły to za tytoń i 
kwiatki z ogrodu szpitalnego. W ich salach śmierdziało 
nieznośnie, kwiatki nie były w stanie zabić tego smrodu, ale 
stare lubiły patrzeć na kwiaty. Trzymanie kwiatów w salach 
szpitalnych było wzbronione i chore dokonywały cudów 
przemyślności ukrywając bukiety w czasie wizyt lekarskich. 
Rud nie rozumiał tej miłości kobiet do umierających kwiatów, 
zauważył jedynie, że nie słabnie ona z wiekiem. Ponadto, 
dzięki tej miłości, zamiast szarej kurtki podopiecznego 
nosił skórzaną kurtkę strażnika. Nie mógł opuszczać terenu 
szpitalnego, więc wymiana handlowa odbywała się na skraju 
ogrodu szpitalnego, gdzie Rud przesiadywał na ławce o parę 
metrów od ścieżki, którą mogli przechodzić zdrowi. 
Przesiadywał na tej ławce także z innego powodu: ciągle miał 
nadzieję, że zobaczy przechodzącą Marię. Nigdy nie 
przechodziła. Miał dla niej odłożoną gumę do żucia; 
nikotynową, bo innej nie było.
   Na ławce mogli siadywać również zdrowi, ale z reguły tego 
nie robili, prawdopodobnie obawiając się zarażenia. Tym 
razem na ławce siedziała nie narodzona. Usiadł obok.
   - Przesiądź się na drugą stronę, żeby zasłonić mnie od 
słońca, bo znowu będzie ze mnie schodzić skóra - usłyszał 
pod czaszką.
   Spełnił jej prośbę i małego człowieka spowił cień.
   - Opowiedz mi, jak chodziłeś do szkoły - rozległo się w 
głowie. Maleńka dziewczynka zerkała na niego 
ciemnozielonymi, jakby rybimi oczkami i ssała niemal 
przezroczysty, różowy paluszek. Rud zauważył, że ma już 
paznokietki.
   - Mało pamiętam - powiedział. - Nie lubiłem szkoły. Raz 
przyniosłem żabę w kieszeni, ale uciekła. Siedziałem w ławce 
z takim jednym, co obrywał muchom skrzydła, a następnie 
spuszczał na każdą muchę kroplę atramentu. Nieszczęśnice 
zakreślały różne granatowe łuki i kreski na ławce. Potem 
nabijał je na stalówkę. Później nastała epoka długopisów. 
Much nie dało się tak dobrze nabijać na długopisy. Tylko 
historyk zabraniał pisać długopisem, mówił, że to takie 
rysiki.
   - Dziewczyny też nabijały muchy na długopisy?
   - Nie. One zawsze odrabiały zadania. Podobno były 
poważniejsze od nas. W następnych klasach było już inaczej.
   - Zaczęły nabijać?
   - Nie to miałem na myśli... Raz taki jeden odpowiadał z 
historii właśnie. Powbijałem w złożoną kartkę chyba ze 
dwadzieścia pinezek. Rozumiesz? Zrobiłem taką matę jak dla 
fakira i mu podłożyłem. Usiadł i natychmiast powstał. 
Historyk wygłosił wtedy długą mowę, a następnie wyrzucił 
mnie na korytarz. Byłem dumny. Chciałem się popisać przed 
taką jedną i chyba odniosłem sukces. Potem była przerwa i 
musiałem stoczyć walkę. Urwałem mu kołnierzyk, a on mi dwa 
guziki.
   - Mam problem - przerwała mu nie narodzona dziewczynka.
   - Jaki?
   - Mam wybrać sobie wiek, w którym pozostanę na zawsze. 
Nie mogę się zdecydować. Sprawa nie jest szczególnie pilna, 
ale kiedyś będę musiała podjąć decyzję.
   - To chyba jasne - odpowiedział bez zastanowienia. - 
Wybierz wiek, w którym kobieta jest najpiękniejsza. To 
znaczy, kiedy ty byłabyś najpiękniejsza.
   - Właśnie tego nie chcę - usłyszał odpowiedź. - Widzisz, 
Ruder, kobiety właśnie wtedy, gdy są najpiękniejsze zabijają 
nas. Ja nie chcę tak wyglądać.
   Chwilę się zastanawiał, co odpowiedzieć, ale nie podjął 
tematu.
   - Skąd znasz moje imię? - spytał.
   - Ty jesteś ten strażnik, Ruder, którego zmasakrował inny 
strażnik i leczysz się po tej napaści. Maria mi opowiadała.
   - Nie jestem żadnym strażnikiem, ani śledczym, ani 
przodownikiem. Ja tylko kupiłem sobie strój pracownika, bo 
jest ładniejszy niż strój podopiecznego. Powiedz o tym 
Marii. Koniecznie. Proszę cię.
   Pokiwała nieproporcjonalnie dużą główką embriona.
   - Powiem jej - usłyszał w środku swojej głowy. - Słuchaj, 
może zdecyduję się na wygląd dziewczynki ze szkoły 
podstawowej albo sympatycznej starszej pani: siwe skronie, 
okulary, zadbana sylwetka, wypielęgnowane dłonie. To może 
być fajne, co?
   - Jak masz na imię? - zapytał.
   - Wybrałam sobie Patrycja, bo takie dziwne.
   - Ale jednocześnie ładne.
   - Widzisz, Ruder, największe świństwo, jakie mi zrobili, 
to, że pozbawili mnie dzieciństwa. To musi być fajny okres. 
Każdy, kogo pytam opowiada ciekawe rzeczy, nawet ci, co 
narzekali, że ich dzieciństwo było nieszczęśliwe. Będę mogła 
zawsze wyglądać jak w wieku, który sobie wybiorę, ale to 
przecież może każdy. Tylko, że inni przeżyli 
swoje życie, już kiedyś tak wyglądali, wcześniej byli 
młodsi, później starsi. A ja jakoś tak dziwnie, sztucznie, 
jakbym musiała przeistoczyć się w obcą osobę...
   Ruder pomyślał, że widocznie wybrał sobie ten wiek, w 
którym był. Tylko te następstwa kary większej...
   Poprosiła, aby zestawił ją z ławki. Ujął w dłonie maleńką 
istotę. Mieściła się na jednej dłoni. W przepisowym, 
brunatnym kubraczku, spodenkach i maleńkich trepach. Położył 
dłopń na ścieżce, żeby mogła zejść.
   - Dziękuję - usłyszał pod czaszką.
   - Patrycjo - powiedział. - A kto cię postawił na ławce?
   - Taki jeden staruszek - wyjaśniła. - Lubię przesiadywać 
na ławkach i rozmawiać z narodzonymi. Mówią ciekawe rzeczy. 
Jak spotkam Marię, to jej przekażę. Cześć, Ruder.
   Otworzyła maleńki parasol, który osłaniał przed słońcem 
jej łysą główkę i podreptała w swoją stronę. Rud przeciągnął 
się, aż strzeliły stawy.

Ta ławka powinna nosić nazwę Ławki Ciekawych Spotkań. Przy 
okazji wymiany handlowej można było poznać tylu nowych 
ludzi. Rud był jedynym chorym z całego oddziału, który mógł 
chodzić swobodnie. Korzystał z tego. Przez jego ręce 
przechodziła cała wymiana pomiędzy chorymi i światem 
zdrowych. Był uczciwym pośrednikiem, sobie brał tylko 
niewielką część od każdej wymiany, ale i tak gromadził w 
wielkich ilościach wszelkie dobra dostępne w ośrodku. Doszło 
nawet do tego, że nie miał co z tym zrobić. Przeżył 
niezwykłe uczucie posiadania wszystkiego, co jest możliwe do 
posiadania. Było go stać na dowolny przedmiot, który był w 
ośrodku, oprócz broni. Mógł nawet kupić psa od strażników, 
gdyby chciał. A może i broń, gdyby zaryzykował. Brakowało 
tylko Marii, żeby się przed nią pochwalić posiadanym 
bogactwem. Jakoś nie przychodziła.
   Spotykał za to innych ludzi. Przechodzili ścieżkę, 
zagadywali. Starał się unikać zgrzybiałych starców, gdyż 
częstokroć byli sklerotyczni i nie rozmawiało się z nimi 
ciekawie. Nie narodzonych nie darzył już niechęcią, jak 
poprzednio, choć też nudzili, wypytując o różne, najbłahsze 
nawet detale z codziennego życia. O wszystko to, czego nie 
pozwolono im zaznać. Przychodził nie narodzony chłopczyk 
imieniem Albert i godzinami zamęczał go pytaniami o 
narciarstwo. Rud nieopatrznie na wstępie znajomości wygadał 
się, że jeździł kiedyś na nartach. Chciał się tylko 
pochwalić, gdyż już niewiele z tego pamiętał. Od tej pory 
musiał opisywać Albertowi różne rodzaje stoków, śniegu, 
sprzętu; wszystko, co miało związek z nartami. Mały był 
bardzo bystry i natychmiast wyławiał wszelkie próby 
zmyślania nieodmiennym "Nie nawijaj stary, mów jak było 
naprawdę". Albert był pasjonatem narciarstwa, interesowało 
go wszystko z tym związane, czasami wymyślał historyjki o 
tym, jak to on sam jeździł na nartach i opowiadał je Rudowi. 
Wypytywał potem, czy nie robi błędów rzeczowych i czy tak 
można by było jeździć. Rud potakiwał, czasem coś uzupełniał.
   Nie mógł się natomiast doczekać, kiedy przyjdzie 
Brązowy Kapturek, jak w myślach nazywał Patrycję.
   Kiedyś zjawił się młody człowiek. Rudowi wydał się skądś 
znajomy. Bardzo przypominał mu kogoś, nieco niższy od Ruda, 
nieco drobniejszy.
   - Cześć, Ruder. Wychodzę stąd. Przyszedłem cię zobaczyć i 
pożegnać się - powiedział.
   - Skąd my się znamy? Przypomnij mi - Rud zmrużył oczy, 
żeby lepiej widzieć i pomóc pamięci.
   - Nieważne. Ja cię znam. Nie chciałeś nauczyć mnie łowić
ryby. Byłeś dobrym wędkarzem i ja też mogłem być dobrym 
wędkarzem.
   - Tu nie ma ryb - odpowiedział Rud, nie mogąc sobie 
przypomnieć, skąd go zna.
   Tamten wzruszył ramionami.
   - Właśnie dlatego. Teraz jest już za późno. No, to cześć. 
Ciekawe, czy do zobaczenia - powiedział odchodząc.
   - Jak się nazywasz? - rzucił za nim Rud.
   - Rolf. Nic ci to nie powie, sam wybrałem sobie to imię.
   Rud długo za nim patrzył. Sylwetka, wygląd były znajome. 
Dopiero goląc się przed lustrem dokonał odkrycia: Rolf 
wyglądał niemal jak kopia Ruda, może nieco drobniejszy, 
nieco młodszy. Jedyną różnicą były zielono-niebieskie oczy, 
jak oczy Dianny.
   Maria nie przychodziła nadal. Kiedyś wysiadując swoją 
ławkę dostrzegł charakterystyczną, tuptającą sylwetkę w 
brunatnym kapturku i pod maleńkim parasolem.
   - Patrycjo! - zawołał.
   Odwróciła bezwłosą twarzyczkę embriona, krzywiąc się, bo 
właśnie zawiało słodkawym dymem od szpitalnego krematorium.
   - Masz ochotę posiedzieć ze mną? - zapytał.
   - Tak, ale niedługo. Śpieszy mi się - usłyszał w swojej 
głowie.
   Podeszła bliżej, a on podstawił jej dłoń, następnie 
uniósł jak kruszynę i pozwolił zejść na siedzenie ławki. 
Dopiero potem przesiadł się tak, aby ją osłonić od słońca. 
Znowu w pierwszej chwili zapomniał usiąść z właściwej 
strony.
   - Gdzie się tak śpieszysz? - zapytał.
   - Oglądam przychodzące transporty. Lubię patrzeć na nowo 
przybywających.
   - Oglądasz? - zdziwił się Rud. - Nigdy nie widziałem, 
żeby nie narodzeni przyglądali się transportom...
   - Jest takie miejsce, z którego nas nie widać. Tam jest 
galeria widokowa dla nie narodzonych, ale mało kto 
przychodzi... To jest na dachu tego budynku, do którego oni 
wchodzą. Galeria jest zaraz za rynną.
   - Oni idą na komisję, która ustala, kto ma iść na karę 
większą, a kto nie musi - powiedział Rud.
   - Komisja decyduje?
   - Nie, dostaje skądś gotowe papiery z decyzjami. Komisja 
administruje; tego dać tu, tego tam i tak dalej... Kupa 
papierkowej roboty.
   - Nigdy nie widziałam, jak przychodzą nie narodzeni - 
usłyszał uwagę Patrycji.
   - Są w tych blaszanych kubłach zamykanych na zatrzaski - 
odpowiedział i zaraz ugryzł się w język.
   - Dlaczego przywożą nas w kubłach? - zapytała odruchowo, 
ale zaraz dodała - Myślałam, że nas zszywają gdzieś 
wcześniej... - umilkła.
   - Powiedziałaś Marii, o co cię prosiłem? - przerwał po 
chwili ciszę.
   Patrycja spuściła główkę, choć i tak nie potrafiłby 
niczego wyczytać z jej twarzyczki.
   - Tak.
   - Co powiedziała? - nalegał.
   - Maria jest dość biedna. Chce oszczędzić trochę 
jedzenia, żeby ci przynieść jakiś prezent.
   - Jedzenie?... Prezent? - Nie mogło mu się pomieścić to w 
głowie. - Słuchaj, Patrycjo, powiedz Marii, że jedzenia mam 
pod dostatkiem. Ją chciałem zobaczyć, nie prezenty. Mogę ją 
zaopatrzyć, w co tylko będzie chciała. Żarcia mam potąd - 
zrobił ruch dłonią na wysokości gardła.
   - Już pójdę. Zestaw mnie na ścieżkę.
   - Proszę cię, nie zapomnij jej tego powtórzyć - 
powiedział za odchodzącą Patrycją. Pokiwała główką w 
brunatnym kapturku i odeszła w kierunku budynku przyjęć.
   Rud zaczął czyścić paznokcie. Był po kolejnej operacji 
plastycznej, którą kupił sobie za zarobioną żywność. Obecnie 
miał wszystkie palce u rąk i każdy z nich ze zgrabnym 
paznokciem. Przed karą nie miałem ładniejszych paznokci - 
stwierdził z uznaniem, gdy czarne obwódki zamieniły się na 
białe.

Maria przyszła po paru dniach. Rud nie wiedział, jak zacząć 
rozmowę, gdy ujrzał ją z bliska. Była taka delikatna, taka 
kobieca i taka inna, nie pasująca do otoczenia.
   - Cześć - powiedziała i usiadła obok na ławce.
   Nadal nie odzyskiwał pewności siebie. Zauważył, że Maria 
ma szarawą, niezdrową, bladą cerę.
   - Nie mogłem się doczekać twojego przyjścia - powiedział 
wreszcie. - Źle wyglądasz.
   - Rzadko wychodzę z baraku - odpowiedziała po chwili 
milczenia.
   - Nie pracujesz?
   - Nie muszę.
   - Mario, czy nie potrzebujesz jedzenia? Nie wyglądasz 
dobrze.
   Chwilę się zastanawiała.
   - Dobrze - powiedziała po namyśle. - Wezmę jedzenie. Tego 
nigdy dość. Kiedy mogę po nie przyjść?
   Mroził go jej ton pełen lęku. Nadal mi nie ufa, czy 
co?... - pomyślał.
   - Mario, ja nie jestem żadnym strażnikiem, ani 
przodownikiem, ani nigdy nie byłem - powiedział z naciskiem.
   - Wiem. Mówiłeś mi to już wcześniej - znów ten ton i 
nieufna mina. Zaczęło go to złościć: nie wierzy mi, czy co?
   - Przyjdź jutro, to przyniosę jakieś jedzenie - 
powiedział głośno.
   - Dobrze - odpowiedziała i pożegnała się pośpiesznie.

Następnego dnia Rud dał jej cztery bochny czarnego chleba - 
niemal cały zapas, jaki miał odłożony; dołożył dwa grube 
plastry salcesonu, zawinięte w szary papier pakunkowy. Nie 
chciała przy nim jeść, lecz wszystko zawinęła do dużej 
chusty. Tytoniu ani gumy do żucia nie wzięła w ogóle. Pomógł 
jej założyć tobół przez głowę tak, że ładunek wypadał na 
plecach, a węzeł miała pod szyją. Rud był rozzłoszczony: 
chciał z nią chociaż porozmawiać, a spotkanie ograniczyło 
się do przepakowania żywności. Czuł urażoną dumę.
   Było jeszcze kilka takich spotkań. Za każdym razem 
podobnie. W sumie nie zamienili więcej niż dwieście słów. 
Przypuszczał, że ona wie, jak został okaleczony w czasie 
odbywania kary większej i zdołał pogodzić się z tym, że ich 
spotkania muszą ograniczać się do wymiany towarowej. 
Wystarczał mu jej widok, przelotnie uchwycony zapach włosów, 
błysk oka, sposób poruszania się.
   Raz spytał ją o przeszłość.
   - Nic szczególnego - wzruszyła ramionami. - Osiemnaście 
lat życia spokojnej dziewczyny. Takiej samotniczki. Nic 
szczególnego dla ciebie.
   Nie nawiązał rozmowy, choć wkrótce doszedł do wniosku, że 
to właśnie było czymś szczególnym.
   Innym razem zapytał ją, co robi z jedzeniem.
   - W naszym baraku głodują - odpowiedziała. - Wiesz, jak 
oni kaleczą kobiety podczas kary większej? Jakie strzępy 
ludzi wracają? Jak zmasakrowane? I jeszcze tutaj nie dają im 
jeść... - urwała jakby w obawie, że powiedziała zbyt wiele.
   - Ja byłem na karze większej, Mario - powiedział z 
naciskiem - Mężczyzn też tam kaleczą.
   - Pracowałeś przy przesłuchaniach?... - znów wrócił na 
jej twarz znajomy wyraz strachu.
   Pokiwał przecząco głową. Chyba nigdy nie zdołam przekonać 
tego głuptasa...
   - Mario, ja odbyłem karę większą - mówił może zbyt 
stanowczo. - Wróciłem stamtąd zmasakrowany i okaleczony.
   - Nie widać.
   Pomyślał, że trudno by było ją przekonać, gdyż obecnie na 
jego ciele ślady okaleczeń zostały starannie usunięte przez 
szereg operacji plastycznych. Nawet rurka do sikania, 
kilkakrotnie poprawiana przez chirurgów, nie różniła się od 
tego, co zastępowała. Stare blizny zdążyły już zblednąć, a 
blizny po operacjach plastycznych były wąskie i tak zręcznie 
poukrywane w naturalnych zmarszczkach skóry, że trudno je 
było odszukać. Może zęby były zbyt równe i białe; może układ 
małżowin usznych nie był idealny, ale i tak skrywały je 
długie, gęste, czarne włosy, które po serii przesadzeń 
znakomicie pokrywały czaszkę. Właściwie są obecnie gęstsze 
niż miałem je pod koniec pobytu po tamtej stronie... - 
pomyślał, gładząc się dłonią po włosach.
   - Ależ masz śmieci na głowie - zmienił temat i zaczął 
lekko wyczesywać z pasm jej włosów jakieś źdźbła trawy czy 
suche listki. Nie broniła się, nawet przysunęła bliżej, aby 
nie musiał sięgać zbyt daleko. Jednocześnie wyczuł, że 
zesztywniała i stała się wewnętrznie napięta.
   - Skąd tyle tego masz - powiedział, układając jej na 
dłoni kolejne źdźbła.
   - Pewnie poduszka ma dziurę i siano z niej wyłazi - 
odpowiedziała - albo sypie się z siennika, z pryczy nade 
mną. Tam leży taka staruszka, która kaszle całymi nocami i 
co kaszlnie, to sobie popuści, a rano zawsze na jej sienniku 
jest nowa, wilgotna plana... - Maria mówiła innym tonem.  
Zauważył, że była po raz pierwszy rozluźniona.
   - Nigdy nie kapie, ale zawsze przemoknie - powiedziała. - 
Ma miarkę w oku, ile wypić przed spaniem...
   - Ma miarkę w pęcherzu - stwierdził.
   Po raz pierwszy się roześmiała.
   - Milenkowicz! - rozległ się za nimi głos Panfiłowej. - 
Rozmowa ze zdrowymi jest zabroniona. Czas wizyt jest kiedy 
indziej. Macie natychmiast zgłosić się do rejestracji.
   Sprawa musiała być ważna, skoro Panfiłowa osobiście się 
po niego pofatygowała. Odszedł z Panfiłową. Raz odwrócił 
głowę, by popatrzeć na Marię odchodzącą w przeciwnym 
kierunku i nieco zgarbioną pod zawiniątkiem. Ona również się 
odwróciła za nim. Złapał spojrzenie jej zielonych oczu. 
Zwykle przygasłe, teraz błyszczały. Za bardzo rysowała się 
jej wydatna szczęka.

Póki handlował żywnością, nikomu to nie przeszkadzało. Gdy 
bezinteresownie zaczął dostarczać jedzenie dla 
współmieszkanek baraku Marii, natychmiast został usunięty ze 
szpitala. Wypisano go karnie. Od dawna nic mu nie dolegało, 
ale robił sobie jedną po drugiej kosmetyczne operacje, z 
których każda kosztowała wiele tytoniu, gumy do żucia, 
chleba i pasztetówki. Widocznie ktoś obawiał się, że sprawa 
stanie się zbyt znana i jeszcze tego samego dnia Rud znalazł 
się w swoim dotychczasowym baraku.
   Neuheufla nie było, inni, aktywniejsi poszli do pracy, a 
na pryczach leżeli jedynie zgrzybiali, zdziecinniali starcy. 
Kilku z nich, siedząc w kucki na pryczach, kiwało się 
rytmicznie. W nie wietrzonej od rana sali smród był nie do 
wytrzymania. Większość z nich robiła pod siebie. Rud zdążył 
odwyknąć od tego zwykłego, barakowego zapachu. W szpitalu 
leżał w sali zaledwie ośmioosobowej.
   Nie wytrzymał długo w tym smrodzie. Poszedł pod kiosk 
napić się oranżady. Miał wątłą nadzieję, że może napotka tam 
Marię.
   Wokół kiosku, jak zwykle, panowało ożywienie, choć 
rozmowy prowadzono starczym mamlaniem warg. Jak oni potrafią 
się tak porozumiewać... - zastanawiał się Rud wielokrotnie.
   Dzień był upalny. Rud stał w kolejce za otyłym, spoconym 
i dyszącym jak ryba zawałowcem. Za nim ustawiły się dwie 
pięćdziesięcioletnie, potwornie wychudzone kobiety. 
Rozmawiały o nowych transportach ze śledczą w furażerce z 
pentagramem.
   Śledcza mówiła, że lada dzień spodziewają się olbrzymich 
transportów w różnym wieku: młodych, starych, kobiet, 
dzieci, ale najwięcej młodych mężczyzn. Wówczas i w ośrodku 
zacznie się dziać więcej. Rud z niechęcią patrzył na odległy 
lasek za drutami. Na samo wspomnienie wyprawy po drewno 
wierciło go w nosie. Jedna z chudych kobiet zadarła bluzę
i pokazywała drugiej potwornie długą bliznę w poprzek 
pleców. Mówiła, że to po usunięciu zrakowaciałej nerki.
   Ktoś zerwał się od stolika i ruszył ku niemu.
   - Elegant! - rozległ się ryk. - Wreszcie cię mam, ty 
skurwielu! 
   Eckhardt, czerwony z wściekłości, sunął ku Rudowi jak 
rozwścieczony byk.
   - Ty skurwielu! Zachciewa ci się cudzych dziewczyn? To ci 
się odechce! - Eckhardt zamachnął się obszernym cepem. 
Kolejka rozbiegła się na boki. Śledcza nie próbowała 
interweniować; nie była uzbrojona.
   Rud zanurkował pod potężnym ramieniem, lecącym jak serce 
dzwonu. Zrobił to tak zręcznie, że Eckhardt nie zdążył 
wyhamować ciosu i z rozmachem palnął w drewnianą ścianę 
kiosku. Zadudniły deski. Zaciekawiona sprzedawczyni 
wychyliła się i zaczęła krzyczeć.
   Eckhardt skrzywił się z bólu, ścisnął stłuczoną garść. 
Jego przystojna twarz wykrzywiona cierpieniem nabrała 
bardziej myślącego wyrazu. Przeczekał pierwszy ból i znów 
się zamachnął. Nie wyciągał pałki, gdyż poprzednio za użycie 
służbowej pałki w prywatnej kłótni został ukarany 
pozbawieniem funkcji przodownika na miesiąc i ograniczeniem 
racji żywnościowej. Rud wiedział o tym i nie obawiał się 
czarnej, gumowej pałki tkwiącej za służbowym pasem 
Eckhardta.
   Przez cały czas lżył Ruda i wykrzykiwał po to, aby go 
przestraszyć, a sobie dodać odwagi. Nazywał go "szpitalnym 
prominentem", "nienasyconym dziwkarzem", "wszą, co się 
podszywa pod strażnika". Wykrzykiwał też litanię mniej 
skomplikowanych wyzwisk. Rud nie dawał się sprowokować i 
wyprowadzić z równowagi. Eckhardt machał ramionami jak 
cepami, ale niezbyt precyzyjne ciosy albo mijały Ruda, albo 
dawały się lekko sparować. Rud nie uderzał silnie, aby nie 
angażować się w jeden cios. Parę razy celnie skontrował 
lewą, aż kształtna głowa Eckhardta odskoczyła do tyłu 
trafiona w podbródek. Jednakże nieustannie musiał cofać się 
pod naporem cięższego, silniejszego, choć wolniejszego 
przeciwnika.
   Czekał na swój moment przez parę minut. Wreszcie, po 
kolejnym, skontrowanym ciosie Eckhardt odsłonił szczękę. Tym 
razem Rud pozwolił sobie na zamach. Potężny cios zatrzymał 
Eckhardta; półprzytomny zdołał machnąć bezsensownie ręką, 
usiłując jeszcze uderzyć. Drugi, jeszcze potężniejszy cios 
skosił go na ziemię.
   Sycząc z bólu Rud trzymał swoją prawą kiść w lewej. 
Potrzaskał sobie kości o szczękę przeciwnika. Żałował, że 
Maria nie widziała tego zwycięstwa.

Rud nie miał przykrych konsekwencji z powodu bójki z 
Eckhardtem. Uratowały go zeznania śledczej, która widziała 
początek awantury. Śledcza nazywała się Kohlengruber i była 
protokolantką przy oględzinach Ruda, zaraz po przeniesieniu 
go z dołu na górę.
   - Zmieniliście się nie do poznania, Milenkowicz - 
powiedziała po zakończeniu rozprawy wyjaśniającej, gdy 
zamienili ze sobą parę słów. - Zupełnie nie widać, że macie 
protezę.
   - Nie obcięli mi wtedy nogi - odpowiedział.
   Kohlengruber mocno pachniała perfumami. Miała 
jaskrawoczerwone, długie paznokcie. Maria obcinała paznokcie 
krócej i nigdy ich nie malowała.
   - Coś podobnego - zdziwiła się. - Nawet tak zmasakrowaną 
nogę zdołały uratować... Jaka to oszczędność. Wiecie, ile 
teraz kosztuje dobra proteza? Majątek. Nie wypłacilibyście 
się z tego - odpowiedziała na swoje własne pytanie.
   Szurnięta baba - pomyślał. - Dobrze, że chociaż zeznawała 
z sensem.
   Po dłuższej przerwie znów musiał zajmować się 
wypracowaniami Neuheufla, chociaż nie miał najmniejszej 
ochoty tego robić. Nie śmiał jednak zbuntować się otwarcie. 
Zdobyta w szpitalu pewność siebie nie wystarczała na 
Neuheufla. Rud mozolił się z niechlujnie wydrukowanymi 
tabelami. Skomplikowane metody wyliczeń wydawały się mętne i 
niepotrzebnie zawikłane.
   - Nieźle, wróciliście do normalnego wyglądu sprzed kary 
większej - powiedział Neuheufel przyglądając mu się uważnie. 
- Nie widać dosłownie żadnych różnic... żadnych blizn. 
Świetna robota.
   Wyciągnął z teczki duże, kolorowe zdjęcie Ruda.
   - Podnieście no głowę znad papierów - powiedział, a 
następnie starannie porównywał twarz Ruda z fotografią. - 
Nie ma żadnych różnic - powtórzył. - Kara przeszła bez 
śladu.
   - Jest ślad i to zasadniczy - wypalił Rud. - Sikam przez 
doprawioną rurkę.
   Zgodnie z niepisaną regułą nigdy nie wspominano o tym. 
Nawet zgrzybiali starcy starali się unikać tego tematu i 
udawać, że jest jak przedtem, pomimo że z przodu na ich 
spodniach tworzyły się osady mocznika z zasychających 
kropel. Niektórzy, dodatkowo śmierdzieli kałem wydobywającym 
się nieustannie z zastępczych odbytów.
   - Dalej macie tę samą rurkę, co przedtem? - zapytał 
ironicznie Neuheufel.
   - No nie... zrobili mi parę operacji plastycznych - 
przyznał Rud.
   - Właśnie. I co? I jak teraz wygląda? Inaczej niż przed 
karą?
   - Wygląda znakomicie. Identycznie jak przed karą, ale 
przecież nie tylko o to chodzi... - Rud nieco się speszył.
   - Ha, ha, ha - zaśmiał się Neuheufel. - Pewnie, że nie 
będzie wam się niczego chciało, jeśli żrecie brom garściami. 
Marusia sypie to świństwo do kawy łopatą. A co wy myślicie, 
do cholery, Milenkowicz? - powiedział z naciskiem Neuheufel. 
- Że po co wszystkim daje się kawę? A po to, by żarli brom. 
Ładnie by to było, jakbyście jeszcze tu nam wszyscy zaczęli 
ganiać za babami, a baby za wami... Do tego nie można 
dopuścić w ośrodku. 
   Rud milczał zdumiony. Neuheufel widząc, że go nie 
przekonał, powiedział z naciskiem:
   - Obecnie jesteście zupełnie zdrowym, normalnym 
mężczyzną, znakomicie wyprowadzonym medycznie z następstw 
kary większej. To są znowu normalne części waszego ciała, 
nie przeszczepy i protezy. Wyglądacie identycznie jak wtedy, 
kiedy mieliście trzydziestkę, gdyż ten wiek i wygląd 
najbardziej wam odpowiada. Prawda, że odpowiada?
   - Tak - odpowiedział Rud. Wydawało mu się, że skrzydła 
rosną mu u ramion. - To znaczy, że nie tylko mój wygląd 
fizyczny, ale i stan powrócił już do normy? - upewnił się.
   - Znaczy dokładnie tyle, co powiedziałem.
   Zapanowało milczenie. Rud wrócił do pracy. Chciał jak 
najszybciej spotkać się z Marią i powiedzieć to, co 
usłyszał. Chciał wykrzyczeć, że znów jest zdrowym 
człowiekiem. Starannie przepisywał kolumny liczb, a 
następnie mnożył je lub dodawał.
   - Właściwie wasze okaleczenie nie było sprawą 
obiektywną... - bąknął Neuheufel. - To wy tak odbieraliście, 
było to waszą karą...
   Rud nie odzywał się; nie zrozumiał.
   - Zresztą... Myślałem, że domyśliliście się tego sami, 
Milenkowicz - ciągnął Neuheufel. - Goniliście jak opętani za 
tą małolatą z baraku 971C.
   - Za Marią?... - wyrwało mu się.
   - Nie lubię tego imienia - Neuheufel skrzywił się 
niechętnie. - Nie powinni go nadawać nikomu. - Zresztą to 
wyjątkowo nieładna dziewczyna - dodał grzebiąc w teczce. - 
Taka blada, ta skóra aż szarawa i przezroczysta, jakby 
przeświecał przez nią podskórny tłuszcz... Te włosy takie 
nijakie, właściwie bezbarwne, jeśli zapomni ich sobie 
rozjaśnić... -  ciągnął z pogardą w głosie. - A ta wysunięta 
szczena, to musi być niezły charakterek... Rybie oczy, takie 
matowe, bez połysku, nieruchawe jak u embriona... Usta 
blade, sutki blade... - ciągnął dalej, jakby sobie 
przypomniawszy - zbudowana koszmarnie: dupa jak komoda, 
jeszcze do tego taka przetrącona... Lewy cycek dwa razy 
większy niż prawy. Jeden celuje w górę, drugi w dół... - 
zachichotał obleśnie Neuheufel, kciukiem pokazując kierunki 
wskazywane przez sutki.  
   - Kłamiesz, ty cholerna świnio! Odpieprz się od niej! - 
wrzasnął Rud i jak dziki kot rzucił się ku Neuheuflowi, 
chcąc złapać go za gardło. Gdzieś w bok poleciało krzesło, 
posypały się papiery z biurka. Przerażeni starcy kulili się 
na pryczach.
   Neuheufel lekko machnął ręką, trafiając Ruda w trakcie 
skoku. Rud jak piórko odskoczył w bok i potoczył się po 
podłodze. Siła ciosu Neuheufla była nieprawdopodobna.
   - Ty? Do mnie? Do śledczego? - powiedział. Nawet nie 
podniósł głosu.
   Rud potłuczony i obolały zbierał się z zaszczanej 
podłogi. O drewniany bok pryczy rozciął sobie skórę na 
skroni.
   - Chodź tu, gówno - zakomenderował Neuheufel. - Ty też 
sobie pooglądaj.
   Dał mu dużą kartkę. Rud milczał. Miał przed sobą duże 
kolorowe zdjęcie nagiej Marii. Zapewne jedno z tych zdjęć 
dokumentacyjnych, o których wspominał Jose. W górnym rogu 
był mały pentagram i numer Marii. Zdjęcie przedstawiało 
stojącą w lekkim rozkroku Marię; z przodu, z obu boków i z 
tyłu. Była zbudowana brzydko: nierównej wielkości piersi o 
nieproporcjonalnie dużych brodawkach, szerokie, bardzo 
niezgrabne biodra. Pomimo tego Rud przyglądał się zdjęciu z 
wielkim zainteresowaniem: pierwszy raz widział Marię nagą. 
Jej twarz miała w sobie coś nieuchwytnie odpychającego, 
jakiś obrzydliwy półuśmiech tłumionej, nieposkromionej, 
zwierzęcej żądzy.
   - Wystarczy - powiedział Neuheufel i odebrał odbitkę 
Rudowi - to jest z archiwum. Teraz możecie tu posprzątać, 
Milenkowicz; postawić krzesło i poukładać papiery.

Za atak na Neuheufla został ukarany zakazem opuszczania 
baraku przez tydzień. Kara wydała mu się nieoczekiwanie 
niska.
   Odsiedział tydzień w smrodzie i półmroku. Obrażony 
Neuheufel nie pojawił się w ciągu całego tygodnia. W zamian 
przychodził regularnie Holzbucher i z reguły zlecał Rudowi 
szorowanie podłogi. Rud nie protestował, gdyż spodziewał się 
czegoś gorszego, a i lepiej pielęgnowana podłoga zyskała, bo 
stała się jaśniejsza i mniej cuchnęła moczem.
   Dopiero teraz zauważył, że starcy głodowali. W czasie 
posiłków byli często pomijani albo dostawali rzadką zupę z 
wierzchu kotła. Szczególnie tracili ci, którzy nie mogli się 
ruszać ze swoich prycz.
   Po siedmiu dniach Holzbucher zignorował obecność Ruda na 
sali i nie wydał mu żadnych poleceń. Oznaczało to, że areszt 
się skończył. Rud postanowił odszukać Marię. Szczęśliwie 
zapamiętał numer baraku, który wymienił Neuheufel.
   Przebrał się w swoją najlepszą kurtkę strażnika, takież 
spodnie, buty z dermy i wojskową czapkę. Chciał wyglądać jak 
najlepiej. Odnalezienie baraku 971C nie powinno być trudne, 
gdyż rzędy baraków numerowano w widocznym miejscu.
   Dzień był słoneczny, ale dość chłodny, po niebie mknęły 
pierzaste, białe obłoki. Wiał silny wiatr, który wznosił 
obozowymi ulicami tumany pyłu, gdyż od dawna nie padało. Rud 
szedł ponad godzinę, zanim dotarł do rzędu 971. Dopiero 
teraz zrozumiał, jak mało prawdopodobne było tamto spotkanie 
przy oranżadzie. Postanowił spytać Marię, dlaczego wtedy 
odeszła aż tak daleko od swojego baraku. Przez całą następną 
godzinę szukał baraku C; pytał spotykane kobiety, 
strażniczki. Wszystkie patrzyły na niego podejrzliwie, gdyż 
niewielu mężczyzn zapuszczało się w rejon obozów kobiecych, 
a jego strój budził dodatkowe wątpliwości.
   Do baraku kobiecego nie wolno mu było wejść, więc 
poprosił, zgodnie z regulaminem, którąś ze snujących się 
podopiecznych, aby wywołała kuratorkę.
   Wyszła tęga, niska kobieta o szerokiej twarzy, jeszcze 
dopinając ostatnie guziki bluzy munduru. Jedną z szybek 
okularów miała pękniętą. Na widok Ruda poprawiła furażerkę 
wciśniętą na brunatne włosy i chyba nawet chciała 
zasalutować, zanim zorientowała się po braku pentagramu na 
jego czapce, że nie ma przed sobą strażnika.
   - Czego chcecie? - burknęła nieżyczliwie, nabierając 
pewności siebie.
   - Chciałem mówić z Marią.
   Skrzywiła się na dźwięk tego imienia.
   - Mamy ich tu kilkanaście. Z którą? - zapytała. - Jak się 
nazywa?
   - Nie wiem - stropił się Rud. - Taka młoda...
   - Nie narodzona?
   - Nie. Młoda, znaczy najwyżej osiemnaście lat. Piękna.
   - Bez śladów sekcji? I nie odbywała kary większej? - 
strażniczka spojrzała bystro.
   - Raczej tak... - tego też nie był pewien.
   - No to wiecie, czy nie wiecie, z kim chcieliście mówić, 
Milenkowicz? - powiedziała twardo.
   - Chcę mówić z Marią. Mogę opisać, jak wygląda...
   - Nie trzeba - przerwała strażniczka. - Ja tu jestem 
kuratorką i chyba lepiej wiem, o kogo chodzi. Ona przynosiła 
kradzione jedzenie ze szpitala, prawda?
   Rud nie odpowiedział, ale oznaczało to potwierdzenie.
   - To nie było kradzione jedzenie - powiedział po chwili, 
zrozumiawszy, że jego milczenie może zaszkodzić Marii. - 
Dostawała to jedzenie ode mnie.
   - Nieważne. To już nie ma znaczenia. Jej tu nie ma.
   - Jak to nie ma? Co jej zrobiliście za to przynoszone 
jedzenie?
   - Uspokójcie się, Milenkowicz. Nic jej nie zrobiliśmy. Po 
prostu zakończyła okres przygotowawczy.
   - Zakończyła... - niepewnie powtórzył, jakby to jeszcze 
do niego nie dotarło.
   Kuratorka wzruszyła ramionami.
   - Do kobiecego baraku wchodzić wam nie wolno, pamiętajcie 
- rzuciła przez ramię i zniknęła we wnętrzu.

Jednak próbował tam się dostać, ale było to niemożliwe. Nie 
był w stanie sforsować progu. Każda próba napotykała opór 
wewnętrzny; Rud pocił się, dostawał zimnych dreszczy, ale 
nie mógł przekroczyć krytycznej linii. Zahipnotyzowali mnie, 
czy co... - myślał nie mogąc uwierzyć. W końcu zrezygnował.
   Załamany powlókł się zapyloną drogą wśród baraków z 
przegniłych, czarnych desek.
   - Ruder! - rozległ się okrzyk w środku jego mózgu.
   Ruder drgnął i rozejrzał się. 
   - Spaceruję już ponad godzinę, ale jeśli posadzisz mnie 
na ławce, to chętnie z tobą pogadam - znowu mówiło wewnątrz 
głowy. Dopiero teraz dostrzegł charakterystyczną, maleńką 
sylwetkę Brunatnego Kapturka, stojącą w cieniu baraku.
   - Patrycja! - ucieszył się.
   Mała istotka wspięła się na jego dłoń. Usiadł na ławce, a 
Patrycję ustawił obok siebie. Tym razem ułożyła się, 
skręcając się w kłębuszek.
   - Zmęczona jestem tym łażeniem, to sobie poleżę - 
wyjaśniła.
   Nie narodzeni nigdy nie przyjmowali pozy embriona przy 
narodzonych, w ten sposób starali się podkreślić swoje 
człowieczeństwo. To, że tak się ułożyła przy Rudzie, 
świadczyło o dużej zażyłości.
   - Powiedz mi, co jest z Marią - zaczął. - Koniecznie chcę 
ją zobaczyć.
   - Niestety, Ruder. Marii już tu nie ma. Skończyła pobyt w 
ośrodku - dźwięczało w jego mózgu. - Wczoraj się ze mną 
pożegnała.
   - O mnie zapomniała - powiedział głucho Rud. - Potrzebny 
jej byłem tylko, żeby załatwić żarcie dla koleżanek.
   - Nie krzywdź jej - skarcił go głos wewnątrz własnej 
głowy. - Maria przez tydzień, dzień po dniu, przychodziła 
pod twój barak, żeby ciebie zobaczyć i ani razu nie 
wyszedłeś, nawet przypadkiem. Dwie godziny w jedną, dwie w 
drugą stronę... pamiętaj.
   - Tak blisko była... - zdziwił się. - A ja odsiadywałem 
karę, tydzień aresztu właśnie, dzisiaj skończyłem odsiadkę. 
Gdyby chociaż podeszła do okna, mógłbym ją zobaczyć...
   - Gdyby wiedziała, że chcesz ją zobaczyć...
   - Co ci skurwiele - uniósł się - co ci skurwiele nagadali 
Marii? Że co? Że nie chcę jej widzieć?
   - Maria mi powiedziała, że prawdopodobnie miałeś 
nieprzyjemności o to wynoszenie jedzenia i obraziłeś się na 
nią.
   Rud milczał.
   - Jestem zaskoczony - powiedział po chwili - że mogła tak 
myśleć. Przecież zrobiłbym wszystko, czego by chciała. Dla 
niej...
   - Byłeś zawsze taki pewny siebie, stanowczy, 
zdecydowany... - mówiła Patrycja. - Po prostu mówiłeś, czego 
od niej chcesz i... dostawałeś. Bała się tego. Widzisz, 
Maria dużo mi się zwierzała. Ona się w tobie zakochała od 
pierwszego wejrzenia, od razu. Walczyła z tym uczuciem, gdyż 
uważała, że jesteś jednym ze strażników, a ona nie chciała 
mieć z nimi nic wspólnego. Dlatego i ciebie próbowała z 
początku unikać, chociaż było to ponad jej siły. Tak mówiła.
   - Przecież ja nie jestem strażnikiem, nigdy nawet nie 
byłem przodownikiem. Noszę tylko ich strój, bo jest 
ładniejszy od łachów ośrodkowych.
   - Kto tam dokładnie teraz wie. Śledczy, strażnicy czy 
kuratorzy stosują różne metody. Skąd miała wiedzieć, zanim 
sam jej nie powiedziałeś.
   - Ja też zakochałem się w niej od pierwszego wejrzenia. 
Nie zdążyłem jej o tym powiedzieć.
   - Tego nie wiadomo. Wiem, że Maria ciebie kochała. A ty, 
Ruder? Wczoraj Dianna, dzisiaj Maria, może jutro przywiozą w 
transporcie jakąś inną dziewczynę...
   - Jak możesz? - uniósł się. - Jak możesz tak do mnie 
mówić?... A kim ty właściwie jesteś, że tak mówisz o mnie?
   - Masz rację... - Patrycja spuściła główkę. - Jestem 
nikim. Dziewczynką, której nie pozwolono się urodzić; 
embrionem rozerwanym na strzępy przez łyżeczki chirurgiczne. 
Nie mam prawa sądzić ludzi, których serca zostały okaleczone 
przez walkę z innymi ludźmi. Z pewnością sama nie byłabym 
lepsza.
   - Przepraszam cię. Nie chciałem cię dotknąć, Patrycjo - 
zrobiło mu się jej żal. - Neuheufel mówił, że już niemal 
zakończyłem okres przystosowania, więc z pewnością wkrótce 
opuszczę ośrodek. Wtedy odszukam Marię i powiem to, czego 
nie zdążyłem powiedzieć.
   Patrycja milczała.
   - Bo, widzisz... Myślałem, że ona mnie unika, ponieważ 
jestem okaleczony, dlatego nie chciałem się narzucać. Teraz 
znowu jestem normalny i chciałem jej o tym powiedzieć.
   - Bez sensu, Ruder. Każdy wraca z kary większej tak samo 
okaleczony.
   Twarz Ruda wyrażała bezbrzeżne zdumienie.
   - ...i każdy wolniej lub szybciej wraca do stanu 
normalnego. Ci, którzy nie byli na karze większej, jak ja 
albo ona, to wiedzą. Nie trzeba tego mówić. To jest zwykłe, 
ale mija. Zresztą, my możemy więcej, na przykład możemy 
widzieć, jak taka pozszywana, gojąca się twarz wyglądała przed 
karą i jak będzie znów wyglądała po tej karze.
   - Czyli wtedy, gdy ją zobaczyłem pierwszy raz, to ona nie 
widziała tej mojej koszmarnej, zmasakrowanej gęby, tylko 
normalną twarz?
   - Nie wiem. Jeśli chciała, mogła widzieć normalną twarz. 
Nie wiem; nie mówiła mi o tym.
   Znowu milczeli.
   - Wiesz, ci śledczy mają swoje sposoby. Neuheufel, żeby 
mnie do niej zniechęcić, pokazywał mi zdjęcia rejestracyjne 
nagiej Marii. Takiej jakości, że widać każdy szczegół. Żebym 
widział wszystkie wady jej budowy. Wiesz, że jedną pierś 
miała znacznie większą niż drugą i że miała takie załamane, 
bardzo niezgrabne biodra - powiedział. - Ale jakoś...
   - To nieprawda - przerwała stanowczo Patrycja. - Maria 
miała jednakowe piersi. Na pewno.
   - Skąd wiesz?
   - Wiem, bo je widziałam. Prosiłam, żeby mi pokazała, jak 
wyglądają piersi kobiety... Muszę to wiedzieć, bo 
opuszczając ośrodek będę decydować, w jakim wieku chcę mieć 
ciało.
   Rud siłą się powstrzymywał, by jej nie wypytywać, jak tamte 
piersi wyglądały.
   - Jeszcze z jednego powodu... - słowa docierały do jego 
głowy cicho i jakoś tak niepewnie, jakby się Patrycja bardzo 
wstydziła. - Chciałam, żeby mnie potrzymała przy piersi jak 
matka niemowlę... żeby zobaczyć, jak to jest.
   - I co?
   - I nic. Nie udało się, bo koniuszek piersi nie chciał 
się zmieścić w moich ustach.
   - Chyba też nie była tak niezgrabna. Przecież gdyby miała 
przetrącone biodra, bez trudu bym zauważył... przecież 
widziałem jej sylwetkę, jak chodzi, jak się rusza...
   - Pewnie podsunęli zdjęcie innej dziewczyny. Maria nie 
mówiła mi, że komuś pozwoliła fotografować się nago.
   - Nie. Twarz była Marii - zaprzeczył - chociaż ta twarz 
też jakaś obca, taka obrzmiała, obleśna, aż napuchła od 
tłumionej, nienasyconej żądzy.
   - Chciała w sobie stłumić uczucie do ciebie. Z tym 
walczyła - powiedziała Patrycja. - A w ogóle co to były za 
zdjęcia?
   - No, takie z rejestracji, z przepisowym pentagramem i 
numerem ewidencyjnym - odpowiedział.
   - Nie daj się ogłupić, Ruder. Przecież oni żadnych takich 
zdjęć nie robią, bo nie mają prawa robić. Sądzę, że 
Neuheufel to sfabrykował, żeby obserwować twoją reakcję. 
Gdyby była wyzywająca i rozwalona jak na zdjęciach 
pornograficznych, to byś nie uwierzył, więc zrobił to 
inteligentniej.
   - Sądzisz, że celowo sprowokował bójkę, żeby mieć 
pretekst do zaaresztowania mnie, bym nie mógł zobaczyć się z 
Marią? - powiedział do siebie. - Ale skurwiel... I to ma być 
Niebo - dodał z ironią.
   - Ach, Niebo... - westchnęła Patrycja. - Wiesz, że 
niedługo stąd wychodzę?
   - Tak?
   - Chciałam przedtem zobaczyć moich... tych dwoje, co nie 
chcieli zostać moimi rodzicami... podobno są tu jeszcze.
   - Naprawdę chciałabyś ich widzieć?
   - Wiesz, Ruder, właśnie tak mówi niemal każdy 
nie narodzony. Każdy się zarzeka, że nie. Ale pod koniec 
niemal każdy idzie ich spotkać... tak jakoś... żeby 
wiedzieć. Żeby ich zobaczyć. Oboje.
   - Będziesz z nimi rozmawiać?
   - Parę przypadkowych słów - wzruszyła ramionami. - Nie 
chcę, żeby się domyślili.
   Ruder zamilkł.

Rud doszedł do wniosku, że nie ma sensu awanturować się z 
Neuheuflem, gdyż mogło to jedynie opóźnić spotkanie z Marią. 
Ostatecznie śledczy był w jakimś stopniu jego dobroczyńcą. 
Dlatego w końcu Rud zdobył się nawet na to, aby przeprosić 
Neuheufla za swój wybuch. Przeprosiny zostały przyjęte ze 
zrozumieniem. Nieokrzesany śledczy najwyraźniej na swój 
sposób lubił tego podopiecznego. Rud znów pisywał 
wypracowania Neuheufla lub rozwiązywał jego problemy 
arytmetyczne. Stał się jedynie ostrożniejszy, skryty. 
Zdarzało się nawet, że dzielił się swoim jedzeniem z 
niedołężnymi starcami, którzy nie wstawali ze swoich pryczy. 
Nie robił tego z litości, lecz dlatego, że Maria tak robiła.
   - Wiecie, Neuheufel, inaczej wyobrażałem sobie Niebo - 
kiedyś zaczął rozmowę ze śledczym. Zbyt długo gryzły go 
wątpliwości i w końcu nie wytrzymał. - Przede wszystkim 
brakuje mi tu...
   - Tu nie może ci nikogo brakować - przerwał mu Neuheufel. 
Był w dobrym nastroju; syty, sączył przez zęby mocną kawę i 
swoim zwyczajem spluwał fusami na podłogę. Wypracowanie 
zyskało wysoką ocenę i był życzliwie nastawiony do Ruda. - 
Każdy tu kiedyś był... Galilejczyk też... Doskonale pamiętam 
ten dzień, chociaż to było tak dawno - Neuheufel zamyślił 
się. - Przywieźli Go w piątek po fajerancie. Wszyscy, 
chłopaki się zlecieli, żeby zobaczyć. Sam komendant 
prowadził przesłuchanie. Ja tam nie mogłem przyjść, bo 
miałem służbę na dole, ale potem chłopaki opowiadali... 
Holzbucher sam widział... A potem, nie?, jak stąd wychodził, 
to dopiero było, chłopie - zamyślony Neuheufel zwracał się 
do Ruda jak do kolegi, nie do podopiecznego. - Jakie światło 
poszło... mówię ci... takie białe. Wszystko było przez 
ściany widać. Nie dało się pracować. Musieliśmy przerwać 
wszystkie przesłuchania, co do jednego... Potem zaczęły się 
zwolnienia. Póki nie dosłali uzupełnień, było mniej roboty. 
Wiesz, przesłuchiwałem jednego z tych dwóch, co przyszli z 
Nim. Dotąd siedzi. Drugi zaraz dostał wypis. Wyszedł prawie 
równo z Galilejczykiem.  
   - Jego... Jego... On... On... - powtarzał z wysiłkiem Rud 
- Neuheufel, ja nie mogę wymówić Jego imienia...
   - Tu nie możesz - powiedział Neuheufel. - Nikt nie może.
   - Neuheufel, przecież w Niebie wszyscy mają sławić Jego 
imię - to był niemal szloch.
   - A kto ci powiedział, że tu Niebo, głupcze - twarz 
Neuheufla tężała w znajomym wyrazie.
   - Wy powiedzieliście, Neuheufel, w sali przesłuchań, 
jeszcze na dole - wypalił Rud.
   Neuheufel wykonał nieokreślony ruch ręką.
   - Och - powiedział - każdemu się tak mówi. To jest zwykły 
punkt procedury. Chodzi o poprawienie samopoczucia 
podopiecznego. Zresztą, czuliście się tu jak w Niebie, 
prawda? Zwyczajnie: odbywacie teraz karę mniejszą.
   - Karę mniejszą?
   - Tak, dla was kara mniejsza to upokorzenie, kara większa 
to ból. Nie można bez końca kary większej, bo mógłbyś się 
przyzwyczaić, a nie o to chodzi. Dlatego okresy kary 
większej muszą być przeplatane okresami lżejszymi, kary 
mniejszej, abyś nie utracił skali cierpienia.
   - Jak długo trwa kara? - rzucił Rud czując jak strach 
zaczyna ściskać go za gardło.
   - Różnie. Wiesz przecież, że dla jednych będzie trwało na 
zawsze, dla innych się skończy, jeszcze inni idą tylko na 
karę mniejszą. Widzisz, to tkwi w nich samych - obserwuję 
ich od wielu pokoleń - oni tutaj są dokładnie tacy, jakimi 
byli po tamtej stronie, ani trochę lepsi. Gdy ból ustanie, 
wracają do starych nawyków. Nie chcą być inni. Popatrz na 
samego siebie: ledwie bezpośredni ból fizyczny ustał, 
wróciłeś do tego samego, od razu te twoje kombinacje, 
machinacje i gonitwa za babami. Gdybyś się wcześniej 
zorientował, że znów jesteś w formie, to być pewnie zdążył 
uwieść tę twoją... I wy chcecie stąd wyjść, Milenkowicz? - 
zakończył pytaniem
   - Neuheufel, czy ja stąd kiedyś wyjdę? - zaszlochał Rud.
   - Co wy?! Co wy, Milenkowicz?! - ryknął odmieniony 
Neuheufel. - Chcecie, żebym naruszył tajemnicę służbową? 
Sami poszukajcie odpowiedzi w swoim sercu, a nie pytajcie 
mnie...
   - Kiedyś powiedzieliście, że okres mojego przystosowania 
dobiega końca, to znaczy kara mniejsza dobiega końca. To co 
teraz będzie ze mną?
   - Dzisiaj to już nie jest tajemnica - Neuheufel obojętnie 
wzruszył ramionami. - Pójdziecie znowu odbywać karę większą. 
Nie pierwszy i nie ostatni raz.
   - Ile mi jeszcze zostało czasu? Kiedy mnie wezmą na dół?
   - Jutro.

Waterloo, kwiecień-maj 1990
                                          Marek S. Huberath

                      MAREK S. HUBERATH                                      
Pod tym pseudonimem ukrywa się fizyk z Krakowa. Urodzony w 
1954 roku, pracuje w Instytucie Fizyki Uniwersytetu 
Jagiellońskiego. Jego wstrząsające opowiadanie "Wrócieeś 
Sneogg, wiedziaam..." zajęło pierwsze miejsce w Drugim 
Literackim Konkursie "Fantastyki" (druk w "F" 9/87; ponadto 
w pokonkursowej antologii "Pożeracz szarości", Agencja 
Reporter, 1991).
   "Karę większą" łączy z poprzednim opowiadaniem 
pokrewieństwo wizji i autorskich zainteresowań. W obu 
tekstach mówi autor o człowieku postawionym w sytuacji 
granicznej, głosi obronę słabych i pokrzywdzonych, pokazuje 
anielskie i diabelskie strony ludzkiej kondycji. "Kara 
większa" - pierwsza chyba tak przejmująca w polskiej SF 
literacka wizja piekła - stanowi ponadto dramatyczny pendent 
do hałaśliwie u nas rozmywanej dyskusji o aborcji. Huberath 
pisze rzadko, nie sięga po pióro bez potrzeby; oprócz 
literatury uprawia drugie karkołomne hobby - chodzi po 
górach, czasem z liną.
                                               (mp)

