Autor: Evaldas Liutkevicius
Tytuł: Jedna z nieskończoności

Z "NF" 7/91

W mroku przez wycięcie celownika Marius widział niewyraźną 
sylwetę grila. Wczepiając się trzema szczupłymi łapami w 
okruchy skał, gril zręcznie wspinał się w górę kamiennym 
zboczem.
   Lufa karabinu śledząca trop zwierzęcia powoli zakreśliła 
szeroki łuk i na mgnienie oka zatrzymała się. Wyskoczył z niej 
język ognia i echo strzału potoczyło się wąwozem. 
Kula zaświstała, plasnęła o skałę, posypały się odłamki.
   Zebrawszy siły gril olbrzymim skokiem dopadł szczytu 
stoku, przetoczył się przez skalny gzyms i błysnąwszy 
zielonymi oczyma, zniknął w ciemnościach. Marius zgrzytnął
tylko zębami. Zarzucił karabin na ramię i chrząknąwszy 
puścił się tropem grila.
   Po polowaniu, które trwało cały dzień, zmordowany marszem 
pod wściekle palącym słońcem Elana, Marius ledwie trzymał 
się na nogach. Teraz zaś nadchodziła wieczorna pora mgieł, 
ciężkie buty coraz częściej ześlizgiwały się z mokrych 
kamieni i Marius co chwila ryzykował skręceniem karku. 
Oszlifowane wiatrem, zetlałe i porowate ze starości skały 
Elana nawet w ciągu dnia nie dawały bezpiecznego oparcia.
   Marius starał się nie patrzeć w dół. Pot ciekł mu po 
twarzy, piersi, plecach. Wilgotny kombinezon przywierał do 
ciała, krępując ruchy.
   Nieustannie wycierał oczy zalane słonym potem. 
Serce wściekle biło w piersiach. Chwilami wydawało mu się, 
że głuche echo tętna wypełnia wąwóz. Na marsz dookoła nie 
miał czasu. Przez godzinę, którą zmarnowałby obchodząc Żółte 
Kolumny, gril mógł skryć się Bóg wie gdzie, a wtedy - szukaj 
wiatru w polu. Nie pomoże nawet bioindykator. Zaś stracić 
taką zdobycz po czternastogodzinnym pościgu - o tym Marius 
nie chciał nawet myśleć.
   Otar i Dom odłączyli prawie na początku polowania.  W 
puszczy jeszcze trzymali się razem, ale w kamiennym wąwozie 
od razu zostali w tyle. Będą tu nie wcześniej niż za dwie 
godziny.  
   Marius mimowolnie się uśmiechnął: czegóż innego mógł 
oczekiwać. Nie sposób żółtodziobom-stażystom wytrzymać 
diabelskiego wyścigu pod niemiłosiernie pieczącym Korsarzem. 
To zadanie dla wytrenowanego ciała, ciała profesjonalisty, 
który wyróżnia się błyskawiczną reakcją, zwierzęcym węchem 
oraz intuicją.
   Myśl o tym podziałała na Mariusa jak najlepszy doping.
Znalazł w sobie siły do dalszej ryzykownej wspinaczki. 
Dotarł do szczytu i nagle stanął porażony podejrzeniem: a 
może gril wyczekuje za gzymsem, gotowy zepchnąć przeciwnika 
w dół, jak tylko Marius wysunie głowę? Ale odrzucił tę 
głupią myśl. Gril nie ma ani siły, ani niezbędnego sprytu, by 
próbować podobnych sztuczek.
   Przetoczył się przez gzyms i zastygł, by chwilę odpocząć.
   Bioindykator na kolbie karabinu zamrugał rubinowym okiem 
- odnalazł ślady grila. Ale Marius nawet nie spojrzał na 
skalę aktywności - zainteresowało go co innego. Mimo że 
było dość ciemno, od razu poznał to miejsce. Wcześniej 
widział je tylko na mapie oraz na taśmie - sfilmowane z 
szybowca z wysokości stu metrów.
   Czarny Kanion...
   Gorączkowo starał się przypomnieć sobie szczegóły. 
Długość - siedem kilometrów. I żadnej drogi w bok.  
   Jeżeli gril poszedł kanionem? Ściany 
siedemdziesięciometrowej wysokości są równe jak stół. Tu nie 
ma punktów zaczepienia nawet dla łap grila.
   Jeżeli on ucieka Czarnym Kanionem?
   Marius obejrzał się.
   Z miejsca, w którym stał, były dwie drogi: jedną z nich 
przed chwilą przybył. Druga - to Czarny Kanion.
   Nozdrza Mariusa rozszerzyły się, serce zaczęło bić 
mocniej.
   Teraz nie ucieknie.
   Do założenia okularów na podczerwieni wystarczyło kilka
sekund. Marius zobaczył upiornie błyszczący świat. 
Powierzchnia Elana, rozżarzona słońcem palącym przez cały 
dzień, nie zdążyła ostygnąć. Widoczność przez okulary była 
wspaniała.
   Poprawił pas karabinu i ruszył naprzód. Czarny Kanion 
powitał go ciszą.
   Szedł żwawo, ale nie śpiesząc się: gril jest co prawda 
niezłym alpinistą, lecz na równym terenie to Marius ma 
zdecydowaną przewagę. Człowiek dogoni grila wcześniej, nim 
zwierzę pokona połowę drogi do wyjścia z kanionu.
   Lufa karabinu rytmicznie uderzała o biodro Mariusa. 
Jedynie ten dźwięk oraz głuche echo kroków mąciło ciszę.
   Po raz pierwszy od początku polowania, od chwili, kiedy 
odnalazł ślady grila, Marius pozwolił sobie na chwilę 
odprężenia. Na swobodną grę myśli i marzeń.
   Teraz nie ucieknie.
   Sygnał bioindykatora przywrócił Mariusa rzeczywistości. 
Rzucił okiem na skalę aktywności - strzałka drżała tuż przy 
czerwonej linii.
   Marius zdjął z ramienia karabin. Teraz nie ucieknie.

Dwunasty przytulił się do gładkiej kamiennej ściany. Poczuł 
przyjemny chłód, orzeźwiający śmiertelnie zmęczone ciało.
   Dwunogi morderca jest bardzo blisko. Dwunasty czuje go 
wszystkimi komórkami swego ciała.
   A wokół tylko kamień. Równy kamień. Nie ma o co zaczepić 
łap... Iść. Iść naprzód. Sił... brak sił.
   "Nie ma uniwersalnego ciała - uczyli Starsi. - 
Uniwersalny jest tylko umysł. Tylko na nim można polegać w 
każdej sytuacji".
   Fale myśli dwunogiego chłoszczą go niczym jadowite bicze.  
Od każdego nowego impulsu przez ciało Dwunastego przechodzą 
skurcze. Coraz silniejsze impulsy dotykają coraz boleśniej.  
Przyniesiony czarnymi falami pulsujący ból rozprzestrzenia 
się jak trucizna po całym ciele.  
   Dwunasty zamknął oczy. Skoncentrował uwagę na kolorze 
fal. Tylko ciemne tony. Zaledwie kilka razy błysnęły zielone 
i niebieskie fale, lecz były zimne. I tak samo bolesne.
   To już wszystko. Koniec.
   Dwunasty przeczołgał się jeszcze dziesięć metrów i 
bezsilnie przywarł do zimnej ściany. Wszystko na nic. 
Dwunogi go dogoni.
   Dwunasty może się jeszcze poruszać, przedłużyć swoją 
egzystencję o kilka minut. Przedłużyć egzystencję...
   I strach.
   Impulsy myśli znów stały się silniejsze, chaos obcej 
świadomości płomienną falą zalał mózg.
   Ale dlaczego? Dlaczego?
   On jeszcze tak mało widział. Przeżył zaledwie trzydzieści 
ciał. I to wcale nie najdłuższych egzystencji.
   Ot Dziewiętnasty albo Dwudziesty Czwarty przeżyli więcej 
niż po sto ciał, a nie są wcale najstarszymi z fanów.
   Dlaczego on ma umierać?
   Fanów zostało tak mało... I liczba ich wciąż się 
zmniejsza. Chociaż byli ostrożni - wciąż ginęli i 
ginęli. I nie zawsze znajdowali obok ciało nadające się do 
zamiany. Wtedy - koniec. Śmierć.
   Dopóki nie było dwunogich, fany trzymały się. A teraz... 
Przyszli dwunodzy i sieją wokół śmierć.
   Można byłoby ich zabić. Zniszczyć. Wszystkich.
   Ale Starsi nie pozwalają. Umysł - świętość nad 
świętościami. Starsi uczą: iskry umysłu w czarnej przepaści 
Kosmosu są tak samo rzadkie jak zielone kwiaty na pustyni. 
Zniszczyć umysłu nie wolno nikomu. Nikomu.
   Dwunodzy są naprawdę rozumni. Ale dlaczego zabijają 
fanów? Jeżeli Starsi mają rację - nikt nie ma prawa zgasić 
iskry umysłu. Taka jest Wieczysta Ustawa. Dlaczego dwunodzy 
jej nie przestrzegają?
   Starsi mówią: dwunodzy chorują na straszną chorobę - 
niewiedzę polegającą na tym, że wydaje się im, że wiedzą 
wszystko. Fany znają tę chorobę. I rozumieją, że nie można 
wyzdrowieć od razu. Trzeba przechorować. Tylko wtedy poznasz 
prawdę. Kiedyś dwunodzy zrozumieją...
   Ale dlaczego teraz muszą ginąć fany? Nie wolno dotykać 
dwunogiego. Nie wolno mu szkodzić. Nawet w samoobronie. 
Nikomu nie wolno ulec pokusie zniszczenia umysłu.
   A dwunodzy mordują.
   "Mordują tylko zwierzęta" - mówią Starsi.
   Dwunodzy są rozumni...
   Nie!!! Ten chaos przeciwieństw zabije szybciej niż 
błyskawice dwunogich...
   Impulsy obcej świadomości zaczęły kłuć ciało Dwunastego z 
większą siłą. Dwunogi był tuż obok.

Marius patrzył na grila, przyciśniętego do czarnej ściany, 
na jego wytrzeszczone oczy. W świecie stworzonym przez 
okulary na podczerwieni gril przypominał świecącą puchową 
piłkę, z której sterczały trzy blade, długie wyrostki - 
łapy. Piękny egzemplarz. Za pół godziny przybędą tu Dom z 
Otarem, naprowadzeni bioindykatorem. Będą się mogli cieszyć
zdobyczą. Puścić ślinę.
   Marius podniósł karabin.
   Echo strzału tysiącami bąbelków dźwięku prysnęło na czarne 
skały Elana.

Życie Dwunastego gasło powoli. Czuł, jak psychoenergia 
opuszcza ciało, rozpływa się i topnieje w przestrzeni. 
Odruchowo próbował jeszcze badać otoczenie, chociaż wiedział 
- daremnie. Receptory nie znajdowały w promieniu stu metrów 
najmniejszej cząstki organicznej materii, a tym bardziej 
odpowiedniego organizmu. A świadomość gasła.  
   To znaczy koniec. Śmierć?
   Dlaczego Dwunasty oszukuje siebie? Przecież jest 
odpowiednie ciało. Tutaj, obok. Dwunogi!
   Nie, nie!... Odebrać ciało - znaczy zniszczyć jego 
świadomość. Zniszczyć jego umysł. Gniew Starszych będzie 
straszny. I wyrok może być straszniejszy niż śmierć... 
   Dwunasty przypomniał sobie starą legendę o Siódmym, który 
zmienił ciało bez niezbędnej potrzeby! A potem, uciekając od 
Starszych, począł zmieniać ciała jak nawiedzony. Wtedy 
jeszcze planeta tętniła życiem, toteż Starszym ciężko było 
złapać Siódmego. A jednak wpadł.
   Myśląc o strasznym losie Siódmego Dwunasty na chwilę 
zapomniał, że sam jest już prawie martwy...
   Nagle zalała go straszna chęć życia. Bolesna, ostra, 
niezwyciężona.
   Dlaczego oszukuje sam siebie? Przecież podświadomie 
wiedział, że to zrobi. Wiedział już wtedy, gdy dwunogi 
zaczął go tropić.
   Nie było czasu na myślenie. Życie ledwie się tliło. 
Dwunasty zebrał siły i mocny impuls świadomości fana 
eksplodował w mózgu człowieka.
   Pojedynek trwał tylko chwilę.
   Świadomość człowieka broniła się zaciekle. Takiego oporu 
Dwunasty jeszcze nigdy nie zaznał. Lecz pojedynek nie był 
dla niego czymś nowym.
   Jeszcze sekunda i tego, który nazywał się Marius 
Tarvydas, już nie było.
   Dwunasty zrobił kilka kroków, sprawdzając swoje nowe 
wcielenie. Ciało dwunogiego nieoczekiwanie spodobało mu się. 
Stuleciami trenowana sztuka adaptacji zrobiła swoje: po 
pięciu minutach ruchy Dwunastego niczym się nie różniły od 
ruchów człowieka.
   Dwunasty starał się nie patrzeć na okrwawione zwłoki, 
które jeszcze tak niedawno były jego ciałem. Piętnasty 
kiedyś powiedział, że do tego można przywyknąć, ale nie 
wcześniej niż po trzydziestu zmianach.
   Nagle spostrzegł, że trzyma w ręku broń dwunogiego. Palce 
same się rozwarły, karabin upadł na ziemię. Dwunasty patrzył 
nań, starając się przezwyciężyć nerwowy dreszcz. Kilka minut 
temu... Zamknął oczy.
   Nagle, nie pojmując, dlaczego tak robi, schylił się i 
podniósł karabin. Ręce wyczuły ciężar metalu.
   Oto ona, straszna broń dwunogiego, rzucająca 
śmiercionośne błyskawice.
   Nieświadomie powtarzając jego ruchy, Dwunasty spróbował 
sobie przypomnieć, co robił dwunogi.
   Padł strzał.
   Dwunasty odruchowo odskoczył na bok, lecz nie wypuścił 
karabinu z rąk.
   Coś przeszkadzało mu skupić myśli.
   Bioimpulsy. Wyczuł to już wcześniej, lecz głowa była 
zajęta czymś innym i nie zwrócił na to uwagi.
   Kalejdoskop fal mrugał szybciej i szybciej, wypychając 
inne odczucia.
   Nagle fala zimnego strachu zalała Dwunastego. Komórki 
ciała wyczuły dobrze znany biorytm, którego on nie pomyli z 
żadnym innym aż do śmierci.
   Dwunodzy.
   Na chwilę zapomniał, że ma nowe ciało. Ciało dwunogiego.
   Znów poczuł, że jest prześladowany. Objął go strach 
śmierci.
   I nagle wszystko - strach, nienawiść, pragnienie życia - 
zlało się w szaleństwo kolorów i wybuchło niczym gwiazda 
objąwszy mózg falą ognia.
   Tęcza impulsów świadomości stopniowo gasła, zmieniając 
się w czarną pulsację, która, podobna nagłej nocy, wstawała z 
tajemniczych głębin świadomości i rozprzestrzeniała się 
ciemnym potopem, obejmując całość Dwunastego.
   Świadomość fana nadała rozkaz i mięśnie człowieczego 
ciała posłusznie skurczyły się, przystępując do jego 
wykonania.
   Ręce, które jeszcze niedawno należały do zawodowego 
myśliwego, Mariusa Tarvydasa, mocniej ścisnęły karabin.
   Otar pierwszy zobaczył Mariusa, stojącego przy martwym 
grilu.
   - Myślałem, że on mimo wszystko uciekł! - 
krzyknął jeszcze z daleka.
   - Mój Boże, jak zdołaliście wejść na tę ścianę? Nie 
wierzyłem własnym oczom, kiedy bioindykator pokazał 
kierunek. My z przyjacielem nawet posprzeczaliśmy się! 
Prawda, Dom? - Otar stuknął dryblasa w ramię.
   Dom nic nie odpowiedział, tylko nie odrywając oczu, 
patrzył na Mariusa. Szóstym zmysłem poczuł nagle, co zdarzy 
się za chwilę i skoczył w bok. Lecz w Czarnym Kanionie nie 
było żadnej kryjówki. Kula weszła prosto w serce, Dom upadł 
nawet nie krzyknąwszy, uderzając twarzą o fioletowy piasek 
Elana.
   Otar szeroko rozwartymi oczami śledził lufę karabinu, z 
której wyskoczyła cienka niteczka dymu. I tak upadł - ze 
zdziwieniem w oczach i kulą między nimi. Leżał i patrzył 
wytrzeszczonymi oczami w niebo Elana, zdziwiony mnogością 
gwiazd. Na chwilę przed śmiercią zrozumiał, jaki 
bezgraniczny jest wszechświat.

Na czarnym ekranie centralnego pulpitu migotały białe iskry 
gwiazd. Jedna z nich, w środku ekranu, była trochę większa 
niż pozostałe.
   Objęci miękkimi amortyzatorami przeciążeń w głębokich 
krzesłach pilotów naprzeciw pulpitu siedzieli trzej 
mężczyźni. Cel podróży osiągną za 72 godziny.
   Trzy pary oczu patrzyły na gwiazdę w środku ekranu.
   - A co było później? - przemówił nawigator. - Później?
   Egzobiolog oderwał wzrok od ekranu i potarł palcami 
głowę.
   - Znaleźliśmy ich po dwóch dniach. Otara, Doma i grila... 
Marszruta patrolowego szybowca przecinała tego dnia Czarny 
Kanion.
   - A ten... w ciele Mariusa... - w głosie nawigatora 
brzmiała nieskrywana ciekawość.
   - Sam przyszedł do nas po trzech dniach. To był pierwszy 
nasz kontakt z fanami. Przyszedł prosząc, by go zabić... 
Czemu tak się zdziwiliście? - zapytał egzobiolog patrząc na 
wytrzeszczone oczy nawigatora. Ten był tak przejęty, że 
zapomniał o swoim pulpicie. - Taka była decyzja Starszych 
fanów. I jego własna także... Świadomość, umysł dla fanów... 
święta rzecz. Fan raczej zgodzi się umrzeć niż zaszkodzić 
rozumnej istocie. Zetknęli się z ludźmi - no i zdarzyło się 
coś podobnego do biblijnego "Jeżeli uderzą cię w jeden 
policzek, nadstaw drugi...". Fakt, że fan zamordował tych 
dwóch... nie, trzech ludzi, zupełnie nie przeczy tej srogiej 
zasadzie. Wyskoczyła po prostu psychiczna anomalia. Mówiąc 
ziemskimi terminami: nerwy, szok, "zbrodnia w afekcie". 
Chociaż zwyczajnie nikt nie może zmusić fana do złamania 
Prawa Wieków. Wystarczyło, że przyszedł do siebie i... 
osądził się sam.
   - Nigdy nie zrozumiem tego! - powiedział martwym głosem 
nawigator. - Zostało ich zaledwie siedemdziesięciu. I po 
tym, co ludzie zrobili na Elanie... Kiedy ta historia na 
Ziemi wciąż była sensacją dnia, przez stereowizję często 
pokazywano centrum kosmicznego Polowania. Tam jest sala 
Elana! Wszędzie futra. Ściany, meble... Pomyśleć tylko, że 
którykolwiek z nich mógłby... Przecież oni, fany, muszą 
nienawidzić nas... Zniszczyć jak...  Nie, nigdy się nie 
zrozumiemy.
   - Tak, ich kanony myślenia są nam bardzo obce - zamruczał 
egzobiolog. - Ciężko będzie nam obcować ze sobą. Bardzo 
ciężko... Ale to już nie moja dziedzina...
   Nawigator wyczekująco spojrzał na egzopsychologa, który 
zamyślony patrzył na ekran i, jak się wydawało, zupełnie nie 
słuchał rozmowy.
   - Co ja mogę powiedzieć? - głos egzopsychologa zabrzmiał 
głucho pod kopułą centrum nawigacji. - Struktura ich 
myślenia jest bliska naszej, oczywiście w kosmicznym sensie. 
Lecz jeżeli przeciwstawimy ludzi oraz fanów cywilizacji 
kryształów Akwana, to znaczy drodze i celom zupełnie dla nas 
niezrozumiałym i które chyba nigdy nie staną się dla nas 
jasne, wtedy biosfery Ziemi i Elana, hm, okażą się gałęziami 
właściwie tego samego drzewa...
   - No nie, tego już za wiele - bąknął egzobiolog.
   - Ależ ta, tak - głos egzopsychologa zabrzmiał głucho.
   - Jedno jest pewne: z podobnymi zjawiskami dotychczas się 
nie zetknęliśmy, a po zetknięciu znów przekonujemy się, że 
nie dojrzeliśmy do podobnych spotkań... Widać, że 
dysproporcja między rozwojem psychiki oraz techniki nie jest 
tylko efektownym wymysłem naszych moralistów...
   Zamilkł na chwilę.
   - Nigdy nie będziemy wiedzieć, jak się to wszystko 
zaczęło. Czy to była jakaś "genetyczna katastrofa", czy 
złożona mutacja. Tak czy owak to musiało się zdarzyć 
niewyobrażalnie dawno temu, jeżeli dane o początku nie 
pozostały nawet w ogromnych arsenałach pamięci fanów. 
Niektórzy myślą, że był taki moment w ewolucji, gdy fany
już nie mogły rozmnażać się biologicznie. Albo nie chciały, 
myśląc, że odnalazły inną, bardziej przyszłościową drogę. 
Przyszedł moment, kiedy nowe fany już nie rodziły się. 
Przekazywano tylko samą informację, świadomość, osobowość, 
zapis wewnętrznego "ja" każdego fana, nieważne, jak to 
nazwiemy... Ta informacja mogła być przekazywana do każdego 
biologicznie dostatecznie skomplikowanego przedstawiciela 
fauny Elana. Fany tak opanowały tę metodę, że straciły
swe prawdziwe ciała w tym egotelepsychotransplantacyjnym 
wirze. Myślały, że odnalazły drogę w "złoty wiek". Wtedy 
były ich miliardy. Techniczny kierunek cywilizacji został 
zupełnie zapoznany. Biocywilizacja, całkowita symbioza z 
biosferą... I wtedy przyszła pora wielkich nieszczęść. 
Liczba fanów zaczęła katastroficznie maleć. A droga do 
biologicznej regeneracji rasy była już dawno zapomniana. 
Została jedyna szansa - strzec tego, co pozostało. Jaka to 
była droga, wiedzą tylko fany. Po ostatniej geologicznej 
zmianie planety, którą nazywają porą Długiej Suszy, było ich 
jeszcze kilkaset tysięcy. Ile jest teraz - wiecie sami...
   Egzopsycholog zamilkł.
   - A co się stało z fanem Mariusem? - przerwał ciszę 
nawigator.
   - To było najstraszniejsze z tego, co przeżyłem 
kiedykolwiek - odezwał się egzobiolog. - Kiedy pojawił się w 
bazie i kontakt z fanami został nawiązany, nikt nawet nie 
pomyślał, ażeby go zabić. Wrócić do swoich już nie mógł. 
Starsi nie zmieniają decyzji. Został więc w bazie i spędził 
tam pięć strasznych dni. Bał się ludzi, chociaż starał się 
tego nie pokazywać. A ludzie bali się jego. Nawet ci, 
specjalnie przygotowywani do takich kontaktów. Nic dziwnego 
- oni mogliby spokojnie obcować z rozumną ośmiornicą czy 
myślącym pająkiem wielkości słonia, ale to... Tym bardziej 
że z Mariusem większość pracowników bazy znała się ponad 
rok... Czwartego dnia Dwunastemu zdarzyło się to, co, mówiąc 
o człowieku, nazwalibyśmy "ostrą schizofrenią"... Ale co to 
była za schizofrenia! Jeżeli chociaż trochę znacie faunę 
Elana, możecie wyobrazić sobie, co czułem, gdy w ruchach 
ludzkiego ciała nagle poznawałem to grila, to kwakka, to 
jeszcze z dziesięć bioform będących kiedyś ciałami fana. Nie 
wiedzieliśmy, co robić. Kiedy wreszcie w strzępy rozbił 
meteopawilon i poważnie ranił dwóch laborantów, ktoś nie 
wytrzymał nerwowo...
   W sterowni zapanowała cisza, którą mąciło tylko 
terkotanie aparatury steru.
   - Straszna jest nie sama katastrofa Elana - cicho 
przemówił egzopsycholog. - Straszne jest to, że my, ledwie 
zrobiwszy pierwszy pewny krok w kosmos, popełniliśmy tak 
straszny błąd, który w żadnym wypadku nie powinien się 
powtórzyć. Nie wolno tak postępować. A my dopiero 
postawiliśmy nogę na progu galaktyki i nie wiemy, jaki 
będzie następny krok...
   Trzej ludzie milcząc patrzyli na ekran przy pulpicie, na 
którym powiększał się Korsarz - gwiazda, dookoła której 
kręci się Elan. Maleńka planeta. Drobina w bezgranicznej 
galaktyce. Atom w bezdennym wszechświecie. Jedna z 
nieskończoności.
                            Przełożyła Erika Straukiene

                    EVALDAS LIUTKEVICIUS
Urodzony w 1957 roku w Mariampolu. Absolwent wydziału prawa 
Uniwersytetu Wileńskiego, pracuje obecnie jako prokurator. 
Debiutował w 1982 roku w litewskim magazynie "Nauka i 
technika" prezentowanym dziś tekstem "Jedna z 
nieskończoności". Zajęty pracą zawodową nie pisze wiele, 
opublikował dotąd tylko trzy opowiadania; Jean Pierre Moumon 
przetłumaczył je na francuski i pomieścił w swoim 
"Antaresie". Liutkevicius lubi fantasy (m.in. naszego A. 
Sapkowskiego), sam pisze fantastykę wychodzącą od dobrych 
amerykańskich wzorców SF z lat pięćdziesiątych. Mimo to jego 
liczące 9 lat opowiadanie kojarzy się wcale nie po 
amerykańsku i zgoła współcześnie.
   "Jedną z nieskończoności" z języka litewskiego na polski 
przełożyła działaczka Kowieńskiego Klubu Miłośników 
Fantastyki, E r i k a   S t r a u k i e n e, debiutując tym 
samym na naszych łamach jako tłumaczka. Jesienią 1989 roku 
przebywała z wizytą na Nordconie i gościła także w 
"Fantastyce".  
                                                     (mp)

