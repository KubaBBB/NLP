Autor: John Morressy
Tytul: Nic do stracenia

(Nothing to lose, nothing to kick)

Z "NF" 1/92

Michael McGuffey wszystko robił dość dobrze, ale w niczym 
nie był dobry naprawdę i uważał to za przekleństwo swego 
życia. Pragnął uznania, chwały i poklasku. Otrzymywał 
uprzejme skinienia i uśmiechy zaabsorbowanych czym innym 
ludzi. Pragnął słyszeć swoje imię wyrywające się z milionów 
gardeł. Zamiast tego słyszał, jak mówiono o nim "ten Mike 
Jakmutam..." Do bólu pragnął być kimś znanym, a z 
każdym dniem stawał się coraz bardziej niezauważany.
   W ponury wieczór trzydziestych czwartych urodzin siedział 
samotnie w nędznym pokoju rozmyślając nad swym życiem.  
Stwierdził, że można by je przedstawić na wykresie jako 
stale opadającą krzywą. Był kumplem bohaterów, rozmazaną 
twarzą w rogu fotografii wielkich ludzi, pomocnikiem 
zwycięzców. Zawsze tak było i nic nie wskazywało, żeby teraz 
nagle miało się coś zmienić.  
   Kiedy na studiach grał w szkolnej drużynie koszykówki, 
zawsze siedział na ławce rezerwowych. Zarobił kilka punktów, 
ale najlepszy był jako podający. Studiował prawo, ale nazwa 
uniwersytetu, który skończył, nikomu nic nie mówiła. Po 
dyplomie zaczął pracować w małej firmie "Baer, Barron, Withes 
i Cyr", specjalizującej się w mozolnym zdobywaniu informacji 
dla większych, lepiej znanych zespołów adwokackich. Ożenił 
się z miłą, całkiem atrakcyjną dziewczyną i wynajęli skromne 
mieszkanie. Po pewnym czasie pogodził się z faktem, że jego 
życie najprawdopodobniej nie stanie się nagle szczególnie 
widowiskowe. Ale również nie będzie beznadziejne. Po prostu 
wielkość nie wchodziła w grę.
   W trzecim roku małżeństwa żona odeszła od niego. Parę dni 
później, w czasie gdy był w pracy, przyjechała dużym 
samochodem bagażowym i zabrała wszystko, czego zdążyli się 
dorobić.
   McGuffey próbował zapomnieć. Zaczął chodzić do barów dla 
samotnych, dużo pił i odstręczał każdą napotkaną kobietę 
swymi rzewnymi monologami. "Bear, Barron, Withers i Cyr" 
trezygnowali z jego usług. Zaczął pić jeszcze więcej.
   Zaplątał się w pełen napięć związek z początkującą 
aktorką i dzięki niej zainteresował się sceną. Po jakimś 
czasie zaproponowano mu rólkę w purenonsensowym dramacie 
wystawianym daleko od Broadwayu. Uwierzył, że wreszcie 
przyszedł jego czas. Sztuka upadła podczas pierwszego 
przedstawienia, kiedy żaden z widzów nie wrócił po przerwie.  
   McGuffey zacisnął zęby i postanowił szukać sławy w 
pisaniu. Napisał powieść opowiadającą w żywy, 
bezkompromisowy sposób o życiu jego pokolenia. Zaakceptowana 
w trzydziestym siódmym wydawnictwie, do którego posłał 
maszynopis, ukazała się podczas strajku księgarzy. Sprzedano 
osiemdziesiąt jeden egzemplarzy. Kiedy McGuffey przesłał 
maszynopis kolejnej książki: "Głos wołającego na puszczy", 
otrzymał odmowę pocztą zwrotną. Wydawca nie odpowiadał na 
jego szalone telefony i odsyłał listy nawet ich nie 
otwierając.  
   To był kres jego możliwości. Wchodząc w trzydziesty 
czwarty rok życia, czuł się podstarzałym nieudacznikiem i na 
takiego też wyglądał. Miał bladą i obwisłą skórę, siwiejące 
włosy, oczy bez wyrazu. Jeśli kiedykolwiek miał zostać kimś 
wielkim i sławnym, na co czuł, że zasługiwał, powinno się to 
stać niedługo. Bardzo niedługo. Tej właśnie nocy.
   Wyjrzał w ciemne niebo przez pokryte warstwą brudu, mokre 
od deszczu okno i zacisnął za złością pięści.
   - Dlaczego mi to robisz? - jęknął. - Pragnę zostać kimś 
znanym! Zasługuję na to. 
   Odwrócił się od okna i padł na twarde, wąskie łóżko.
   - Oddam wszystko, co mam, żeby być sławny - łkał. - Oddam 
wszystko każdemu, kto uczyni mnie sławnym. - Płakał we 
wygniecioną poduszkę.
   Usłyszał wewnątrz głowy zimny, bezosobowy głos:
   - Wszystko, każdemu? Czy jesteś pewien? - zapytał głos.
   - Tak! - krzyknął McGuffey.
   W tym samym momencie usłyszał pukanie do drzwi. 
   Usiadł zdziwiony. Od tak dawna nikt go nie odwiedzał, że 
zaczął zachowywać się ostrożnie jak zbieg. Wstał z łóżka i 
skradając się podszedł do drzwi.
   - Kto tam? - zawołał.
   - Czy to mieszkanie pana Michaela Aloysiusa McGuffeya? - 
zapytał zimny, bezosobowy i znajomy głos.
   - Tak. Kim pan jest?
   - Mam parę spraw do tego pana, ale nie można ich 
załatwić, jeżeli stoi się po dwóch stronach drzwi. Czy mogę 
wejść?
   McGuffey zawahał się, po czym otworzył. Gość nie miał ani 
głosu ani manier złodziejaszka. A gdyby nawet był nim,
w mieszkaniu nie znajdowało się nic interesującego.
   Przybysz, wysoki, szczupły mężczyzna w 
dopasowanym, prążkowanym garniturze, nosił melonik i trzymał 
teczkę oraz cienki parasol. Włosy i wąsy miał rude, oczy 
bladoniebieskie, nos wąski i garbaty. Jego wygląd odpowiadał 
wyobrażeniu McGuffeya o londyńskim radcy prawnym.
   Wszedł do środka i rozejrzał się, jakby oceniając 
lokatora według jego mieszkania. McGuffey poczuł się nagle 
nieswojo i jeszcze gorzej niż zwykle.
   - Musi pan wybaczyć... nie oczekiwałem - mamrotał.
   Jego gość usadowił się na najmniej zniszczonym krześle, 
położył teczkę i parasol obok siebie, a kapelusz na oparciu. 
Spoglądając na gospodarza odezwał się:
   - Zakładam, że to pan jest Michael McGuffey. Zgadza się?
   - Tak, panie...panie...
   Sięgając w głąb wewnętrznej kieszeni marynarki, gość 
wyciągnął karty wizytowe i wręczył jedną z nich 
McGuffeyowi. Wypukłe, czarne litery głosiły: "Alistair 
Burne-Brymstone. K.C.S.E." Papier był bardzo zimny w dotyku.
   - Czego więc pan sobie życzy, panie Burne-Brymstone? 
Jeżeli reprezentuje pan kogoś, kto chce wyciągnąć ode mnie 
jakieś pieniądze, traci pan swój czas. Mam ubranie na 
grzbiecie i niewiele więcej - apatycznie stwierdził 
McGuffey.
   Burne-Brymstone machnął na tę sugestię ręką i 
zdecydowanie pokręcił głową. 
   - Orientujemy się bardzo dobrze, jaki jest pański status 
materialny, panie McGuffey i to od jakiegoś już czasu. Nie 
przyszedłem tu po to, żeby prosić o pieniądze - powiedział.
   - Więc co? Spadek? - Na samo brzmienie tego słowa 
McGuffeya przeszedł dreszcz. - Czy ktoś zostawił mi 
pieniądze? Czy wujek Warren wreszcie...
   Jego gość ponownie machnął tylko wymanikiurowaną dłonią.
   - To jest spotkanie handlowe. Parę minut temu złożył pan 
ofertę. Jestem tu, żeby przedyskutować warunki.
   - Jaką ofertę?
   - Powiedział pan, że odda wszystko każdemu kto uczyni 
pana sławnym.
   - Naprawdę? ...Tak, być może to właśnie powiedziałem.
   - Owszem, panie McGuffey. Nawet na pewno pan to powiedział.
I to z dużym przejęciem. Czy oferta jest nadal aktualna?
   McGuffey poczuł się nagle nieswojo. Przyjrzał się swojemu 
gościowi uważniej. Wyglądał na człowieka godnego zaufania, 
ale cała sytuacja była dość niepokojąca. Jak ktokolwiek 
mógł usłyszeć jego zdławione poduszką słowa?  
   - Jeżeli zastanawia się pan skąd to wiem, zapewniam, że 
posiadamy stały serwis informacyjny - powiedział 
Burne-Brymstone z uspokajającym uśmiechem.
   - Na mój temat?
   - Na temat wszystkich ludzi.
   McGuffey przez chwilę milczał przetrawiając tę 
informację. Wiedział, że mafia rozporządza ogromnymi 
środkami, ale nigdy nie spodziewał się, że na taką skalę. 
To, w co się pakował, mogło byś śliskim interesem... ale oni 
obiecywali sławę...  
   - Jaka jest wasza oferta?
   - Proponujemy pięć lat sławy i powodzenia we
wskazanej przez pana dziedzinie w zamian za pańską duszę.
   - Moją duszę? Czy pan jest?...
   Głos McGuffeya załamał się. Był gotów na układ z 
przestępcami. Diabeł to zupełnie inna sprawa.
   - Jestem - przyznał Burne-Brymstone lekko skłaniając 
głowę.
   - Ależ pan jest przecież Anglikiem! - zaprotestował 
McGuffey.
   - Mój drogi przyjacielu, czyż nie tego się pan 
spodziewał? Ostatecznie, pan jest Irlandczykiem.
   McGuffey spojrzał na elegancką, uśmiechniętą i bardzo 
anglosaską postać, i przypomniał sobie opowieści swojej 
babki ze starego kraju o dniach przed Wiosennym Powstaniem.
   - Ma pan rację, Burne-Brymstone. Nie zastanawiałem się 
nad tym od dawna, ale ma pan rację.
   - Oczywiście, że tak. A teraz czy jest jeszcze coś, co 
chciałby pan przedyskutować przed złożeniem podpisu?
   - Tak. Dlaczego dostaję tylko pięć lat. Ci wszyscy, o 
których słyszałem, dostawali dwanaście, a niektórzy nawet 
dwadzieścia cztery lata.
   - Mój drogi przyjacielu, chyba zdaje pan sobie sprawę, jak 
bardzo wzrosły koszty w ciągu ostatnich paru wieków. Po 
prostu nie jesteśmy w stanie proponować warunków z tamtych 
czasów. Z drugiej jednak strony, dzięki nowym technologiom 
można osiągnąć więcej korzyści. Dziś w ciągu 
pięciu lat można się naprawdę porządnie zdeprawować. Kiedyś 
potrzeba było na to co najmniej pięćdziesięciu. W 
rzeczywistości więc osiągnęliśmy postęp.
   McGuffey potrząsnął głową.
   - Technologia mnie nie obchodzi. Pięć lat to pięć lat, a 
nie dwadzieścia cztery.
   - Proszę tego nie brać do siebie, mój drogi, ale pan 
także nie jest Faustem.
   - Niech będzie dziesięć.
   - Mogę zgodzić się na sześć, McGuffey, ale to moje 
ostatnie słowo.
   - Kiedy to się zacznie?
   - Pan wyznacza termin. Zazwyczaj umowa zaczyna 
obowiązywać natychmiast po podpisaniu.
   McGuffey westchnął głęboko.
   - Dobrze więc. Chwileczkę. Chcę, żeby wszystko było 
zupełnie jasne. Jeżeli zaprzedam panu swoją duszę - 
przyjmując, że ją posiadam - w momencie podpisywania stanę 
się sławny. Zgadza się?
   - Jeżeli takie jest pańskie życzenie. Uważam, że warunki 
trzeba ustalać bardzo precyzyjnie. To zapobiega późniejszym 
pretensjom. 
   - Czy myśli pan, że ja będę chciał oszukiwać?
   - Mój drogi, każdy próbuje. Proszę więc wyrazić jasno 
swoje pragnienia.
   McGuffey kiwnął głową unosząc dłoń, jakby prosząc o 
cierpliwość. Po chwili zastanowienia powiedział:
   - Chcę międzynarodowej sławy i uznania dla moich 
artystycznych osiągnięć, a także majątku i zdrowia, bym mógł 
korzystać z nich w pełni.
   - To wszystko? - zapytał rozmarzonym głosem 
Burne-Brymstone.
   - Jeszcze nie. Chcę odnosić olśniewające sukcesy w każdym 
przedsięwzięciu, za które się wezmę. Chcę, by damy, których 
widok zapiera dech w piersi, obdarzały mnie szczodrze swymi 
uczuciami i to bez wahania. Chcę, by potężni tego świata 
bali się mnie i poważali, a masy uwielbiały. Chcę, żeby w 
momencie mojego wejścia do jakiegoś pokoju zapadała cisza, a 
po chwili wybuchały wiwaty i wyrazy ślepego uwielbienia dla 
mej wielkości. Tego chcę, Burne-Brymstone. I chcę tego od 
chwili podpisania dokumentu.
   - Rozumiem. To będzie formularz 12-A.
   Burne-Brymstone wyciągnął odpowiednie papiery ze swej 
teczki, uważnie przeczytał je, po czym dał do sprawdzenia 
McGuffeyowi. McGuffey czytał powoli, niezwykle wnikliwie, 
żałując, że od tak dawna wziął rozbrat z prawem. Nie mógł 
powstrzymać podejrzeń, chociaż wszystko wyglądało absolutnie 
w porządku. Firma, z którą miał do czynienia, nie cieszyła 
się dobrą reputacją. Burne-Brymstone usiadł wygodnie w 
fotelu niczym nie okazując zniecierpliwienia.
   - Chciałbym tu wprowadzić pewną poprawkę. Niewielką - 
powiedział McGuffey. Burne-Brymstone uniósł brew jakby 
zaciekawiony, więc ciągnął dalej. - W artykule siódmym
chciałbym dodać słowa "jeżeli istnieje" po słowie "dusza".
   - Panie McGuffey, zadziwia mnie pan. W naszych 
kartotekach jest pan umieszczony w spisie katolików, 
proszę więc wybaczyć, w tej kwestii nie powinien mieć pan 
wątpliwości.
   - Byłem wychowany w rodzinie katolickiej. Teraz jestem 
czymś w rodzaju agnostyka.
   Burne-Brymstone parsknął śmiechem.
   - Nawet teraz?
   - Cóż... wciąż nie mam pewności, jeżeli chodzi o duszę i 
to wszystko.
   - Ponieważ my mamy pewność, myślę, że taka poprawka jest 
możliwa. Czy podpisze pan teraz?  
   - A co ze zmianą tekstu?
   - Nie ma potrzeby nic dopisywać. Proszę spojrzeć i 
sprawdzić, czy teraz zapis jest odpowiedni.
   McGuffey spojrzał na artykuł siódmy. Zmienione słowa 
widniały, jakby były tam zawsze. Poczuł chłód w żołądku i 
nie chcąc dopuścić do głosu lęków, chwycił oferowane pióro i 
złożył podpis powyżej wydrukowanego swego nazwiska. Kiedy 
wykańczał ogonek od y w McGuffey, zadzwonił telefon.
   - To do pana, panie McGuffey - powiedział Burne-Brymstone 
wyjmując pióro spomiędzy palców swego klienta i sięgając po 
kontrakt.
   - Ależ ja nie mam telefonu.
   - Teraz już tak. Dzwoni pański nowojorski agent.
   - Ależ ja nie mam agenta.
   - Teraz już tak. Ośmiu. I wszyscy są bardzo zapracowani.
   McGuffey wstał i ruszył oszołomiony do zakurzonego 
parapetu, gdzie dzwonił jaskrawoczerwony telefon. 
Odwrócił się, żeby przeprosić i zdążył jeszcze zobaczyć 
swego gościa w drzwiach. Uśmiechnięty Burne-Brymstone musnął 
dłonią melonik.
   - Au revoir, panie McGuffey. Do zobaczenia za sześć lat.
   I już go nie było.

Od tej chwili życie Michaela McGuffeya nie przypominało w 
niczym tego, co doświadczał wcześniej. Każdy dzień był 
świętem.
   Jego powieść "Głos wołającego na puszczy" została kupiona 
na pniu, o czym poinformowały gazety na całym świecie. Na 
jej kampanię reklamową przeznaczono pięć milionów dolarów. 
McGuffey ledwie zakończył objazd po wszystkich 
większych miastach, gdzie zorganizowano mu spotkania 
autorskie, a już musiał zaczynać próby do 
piętnastoodcinkowego miniserialu, którego scenariusz bazował 
na jego książce. Grał w nim główną rolę. Miał tylko dwa dni 
na odpoczynek, które spędził wysłuchując entuzjastycznych 
recenzji, odczytywanych mu przez aktualną przyjaciółkę i już 
trzeba było ruszać na Zachodnie Wybrzeże, by rozpocząć pracę nad 
filmem. A ponieważ to on sam był autorem scenariusza i 
ścieżki dźwiękowej, a także producentem i reżyserem, jego 
dni były wypełnione pracą. Wieczory spędzał w 
najelegantszych klubach, noce zaś w łóżkach kolejnych 
piękności. Każdego ranka zrywał się tryskając energią, gotów 
powitać czekający na niego z utęsknieniem świat.
   Stał się idolem. Uwielbiali go wszyscy niezależnie od 
wieku, płci, języka, kultury, rasy, narodowości. Eskimosi i 
pigmeje, Ainowie i Lapończycy, Beduini - wszyscy oni 
nazywali swoje dzieci, chłopców jak i dziewczynki, Michaelem 
McGuffeyem. Zewsząd wyglądała uwieczniona na plakatach jego 
uśmiechnięta twarz, od Wielkiego Muru w Chinach po Chichen 
Itza, od Kremla do Timbuktu. Wszędzie również było go 
słychać - w przejściach, poczekalniach, wielkich magazynach, 
dyskotekach, na przyjęciach i w samolotach - śpiewającego 
swe nagrodzone piosenki do muzycznej wersji swej nagrodzonej 
powieści "Głos wołającego na puszczy". Był wszechobecny jak 
pogoda.  
   Grywał w golfa z prezydentami, pokonał nawet pewnego 
księcia dziewiętnastoma punktami. Śpiewał przed królową, a 
po występie cała rodzina królewska urządziła mu owację na 
stojąco. Spił dokumentnie całe Politbiuro, a kiedy wszyscy 
leżeli już pod stołem, wychylił ostatni stakańczyk wódki i 
poszedł prosto do teatru "Bolszoj", gdzie dla niego 
dziewiętnaście razy podnoszono kurtynę.  
   Dzięki jego urokowi i talentowi film "Głos wołającego na 
puszczy" otrzymał dziewiętnaście Oskarów, McGuffey został 
więc od razu poproszony, by przez kilka najbliższych lat był 
mistrzem ceremonii podczas rozdawania tej prestiżowej 
nagrody. Mowa, którą wygłosił odbierając Nobla, natychmiast 
przeszła do klasyki. W plebiscycie magazynu "Time" przez pięć 
lat pod rząd był wybierany mężczyzną roku.
   Przez wszystkich traktowany był jako największy 
autorytet. I to w każdej dziedzinie. Wypowiadał się 
publicznie na temat wyborów, zdrowia, ekologii, ekonomii, 
Bliskiego Wschodu, bezpieczeństwa na drogach, praw 
obywatelskich, sportu i programu kosmicznego - a ludzie 
słuchali. W telewizji pojawiał się co najmniej cztery razy w 
tygodniu. Czasami jako jedyny gość w najbardziej popularnych 
programach publicystycznych. Niekiedy pozwalał przeprowadzić 
ze sobą wywiad. Ale najczęściej wygłaszał memoranda w 
sprawach najwyższej, światowej wagi.
   W ciągu jednego tylko roku powstało siedemnaście nowych 
organizacji artystycznych, kulturalnych czy literackich, po 
to tylko, by przyznać jakąś nagrodę Michaelowi McGuffeyowi. 
Jego obrazy zainicjowały nowy trend w malarstwie, nazwany 
modą na nadmiar, która opanowała natychmiast Zachodnią 
Europę i Japonię, a w Sowietach spowodowała kryzys. 
Jego prace wystawiono w muzeum, którego budynek on sam 
zaprojektował. Premiera jego "Wariacji na perkusję, cztery 
głosy i orkiestrę" odbyła się w Centrum Kennedy'ego, a owacja 
po prapremierze była większa od tych, jakie otrzymywał ten
prezydent.
   McGuffey był stale w ruchu, a podróżował jak na 
miliardera przystało. W limuzynie towarzyszyli mu fryzjer, 
manikiurzystka, krawiec, charakteryzator, sekretarz, lekarz, 
i instruktor gry w szachy. Za nimi podążał zespół do 
kontaktów z mediami. A obstawa jechała z przodu, z tyłu i po 
bokach. Nigdy nie był sam, zawsze towarzyszyli mu ludzie - a 
on to uwielbiał, uwielbiał, uwielbiał.
   Kiedy minęła połowa szóstego roku tej międzynarodowej 
celebry na jego cześć Michael McGuffey zaczął poważniej 
zastanawiać się nad swoją przyszłością. Podobało mu się 
życie, jakie prowadził i nie chciał zamieniać go na wieczność, 
która na pewno nie miała być przyjemna.
   Zebrał zespół swoich doradców prawnych, zaprzysiągł ich i 
zdradził warunki ugody z Burne-Brymstonem. Nikt nie wydawał 
się szczególnie zaskoczony. Popatrzyli po sobie i poprosili, 
by pokazał im kontrakt. Kiedy położył go przed nimi, uważnie 
obejrzeli papiery. Przez jakiś czas w pokoju panowała absolutna 
cisza.
   Kilkenny, starszy partner firmy, spojrzał na Katza, 
drugiego starszego partnera. Katz uniósł brwi i powoli 
pokręcił głową.
   - Bardzo interesujący dokument - stwierdził Kilkenny.
   - Krótki, jasny i zwięzły... właśnie przed takimi 
dokumentami zawsze pana przestrzegaliśmy - powiedział Kutz 
patrząc na McGuffeya ze smutkiem i rezygnacją.
   - Kiedy to podpisywałem, nie miał mnie kto ostrzec - 
odpowiedział McGuffey poirytowanym głosem. - Teraz macie 
mnie z tego wyciągnąć.
   Katz odchrząknął, westchnął i wreszcie powiedział.
   - Tak jak już mój partner zauważył, panie McGuffey, to 
jest bardzo interesujący dokument.  
   - Co chce pan przez to powiedzieć, panie Katz?
   - Jeśli wybaczy mi pan ten kolokwializm, powiem krótko. 
Jest pan udupiony, panie McGuffey.
   - Udupiony? - powtórzył McGuffey cichym, drżącym głosem.
   Katz kiwnął głową. Kilkenny poprawił okulary, odkaszlnął 
i z dodającym otuchy uśmiechem powiedział:
   - Chyba że mógłby pan dowieść tym... ludziom, że nie ma 
pan duszy, wtedy problem byłby rozwiązany. Zgodnie z
dokumentem, mógłby pan zatrzymać wszystko, bez żadnych 
legalnych konsekwencji.
   - Ale... przecież jesteśmy inteligentnymi ludźmi... to 
jest dwudziesty wiek, a nie średniowiecze... nikt już w 
takie rzeczy nie wierzy... prawda?
   - Wszystko wskazuje na to, że Burne-Brymstone i jego 
ludzie - tak. A oni wypełnili swoją część zobowiązania - 
powiedział Kilkenny. - Jeżeli posiada pan duszę, należy ona 
do nich.
   - Wymyślcie coś! - głos McGuffeya wzniósł się do krzyku. 
- Wyciągnijcie mnie z tego! Walczcie z nimi!
   - Żadem sąd się tego nie podejmie - powiedział Katz 
ponuro.
   - Może więc ugoda? 
   - Z tymi ludźmi?
   McGuffey złapał się za głowę. Spojrzał po siedzących 
wokół stołu prawnikach. Dwieście lat doświadczenia, 
ukończone najbardziej prestiżowe wydziały prawa, wpływy, 
kontakty - musieli znaleźć jakieś rozwiązanie.
   - Dobrze - powiedział z wysiłkiem kontrolując swój głos 
- nie wystąpimy do sądu i nie mamy szans na ugodę. Jakie są 
inne rozwiązania?
   Z odległego końca stołu doszedł go cichy głos starego, 
siwego Vikery.
   - We wszystkich podobnych przypadkach, o jakich 
słyszałem, stosowana była modlitwa i pokuta. Jak zapatruje 
się pan na takie rozwiązanie, panie McGuffey?
   McGuffey spojrzał na niego zaszokowany. Cisza przeciągała 
się, atmosfera zrobiła się ciężka, przerwał ją wreszcie 
młody Woodby, aplikant, odzywając się prawie szeptem.
   - Jeżeli można coś zaproponować...
   - Proponuj, proponuj! - wykrzyknął McGuffey. 
   - Rejestracja.
   Dwadzieścia zebranych wokół stołu osób równocześnie 
westchnęło, a potem wykrzyknęło.
   - Właśnie to chciałem zaproponować!
   - Czy to oznacza, że ja jestem niezarejestrowany? Każda 
znakomita osobistość jest zarejestrowana. Jak to się stało, 
żeście o tym zapomnieli?
   - Kiedy Kongres w jawnym głosowaniu ustanowił, że nie 
obowiązuje pana jurysdykcja kraju, wydawało się to zbędne. 
Teraz oczywiście, jeżeli uważa pan...
   McGuffey podniósł ręce prosząc o ciszę i zwrócił się do 
Woodby'ego.
   - Zarejestruję się więc. I co to dla mnie oznacza?
   - Istnieje słynne postanowienie ogłoszone przez Sir 
Edwarda Coke'a w sprawie szpitala w Sutton, którego 
najważniejszy paragraf głosi, że podmioty zarejestrowane nie 
mają dusz. Następnie Lord Thurlow potwierdził to bardziej 
dosadnie, w słynnym zdaniu : "Nie mają duszy, którą by mogli 
stracić, ani zadka, który by można kopnąć" - dodał Woodby ze 
sztywnym, zawodowym uśmieszkiem.  
   - Jest pan pewien, Woodby?
   - Absolutnie pewien, panie McGuffey.
   - Jeżeli to jest takie proste, dlaczego Burne-Brymstone 
nie wpadł na to? Jak mógł przeoczyć coś tak oczywistego, 
panie Woodby?
   - Każdy popełnia błędy, panie McGuffey.
   - Myśli pan, że ci ludzie również? - zapytał McGuffey z 
niewiarą.
   - Zgodnie z moimi wiadomościami, w ten właśnie sposób 
stali się nimi, panie McGuffey. Zawsze przeceniali 
swoje możliwości.
   McGuffey zapadł się głęboko w fotel i wreszcie odetchnął 
z ulgą. Parsknął cicho, a potem roześmiał się na głos. 
Pochylił się do przodu i z radości huknął pięścią w 
wypoliturowany blat stołu, po czym krzyknął.
   - Na co więc czekacie? Rejestrujcie mnie!

Burne-Brymstone zjawił się punktualnie. McGuffey przyjął 
go w pokoju wielkości boiska do piłki nożnej swego pied a 
terre w Palm Springs.
   - Czy jest pan gotowy, McGuffey? - zapytał 
Burne-Brymstone.
   - Oczywiście.
   - Muszę przyznać, że znosi to pan całkiem nieźle, stary 
przyjacielu. Zadziwiająco nieźle.
   McGuffey wzruszył ramionami i machnął lekceważąco ręką.
   - Napije się pan czegoś? - zapytał szykując dwie 
szklanki.
   - Chyba mamy czas na strzemiennego. Zazwyczaj 
zostawiam sobie parę minut na wysłuchanie lamentów i błagań, 
wie pan, ale jak widać pan nie będzie tracił na nie 
niepotrzebnie czasu.
   - Nie - odpowiedział z uśmiechem McGuffey. Nalał do obu 
szklanek pokaźną porcję pięcioletniej szkockiej whisky. Do 
swojej szklanki wrzucił kostkę lodu, drugą wręczył swojemu 
gościowi.
    - Dziś nie będzie żadnych próśb i żadnych lamentów, 
chyba że pańskie.
   - Nie bardzo rozumiem.
   - Nie wybieram się z panem nigdzie, panie 
Burne-Brymstone. A jednocześnie nie zamierzam złamać naszej 
umowy. Widzi pan, zostałem zarejestrowany.
   - Co? - zapytał Burne-Brymstone nagle blednąc.
   - Rejestracja. My, podmioty zarejestrowane, nie posiadamy 
dusz, co najprawdopodobniej dobrze pan wie. Tu są papiery, 
jeżeli chce pan coś sprawdzić, a tu odpowiednie przepisy - 
powiedział McGuffey wskazując ręką w kierunku długiego 
stołu, na którym leżał imponujący zbiór prawniczych tomów.
   - Rejestracja. A niech to - powiedział głucho 
Burne-Brymstone. - Zawsze o tym zapominam. A niech to. - 
Wypił do dna i podał szklankę do kolejnego napełnienia.
   - Czy to znaczy, że taka pomyłka zdarzyła się już panu 
wcześniej?
   - Tak - Burne-Brymstone skinął głową. - Już kilka razy 
się o to potknąłem.
   - To pech, kolego - stwierdził McGuffey. Nalał gościowi 
ponownie, ale sobie wrzucił tylko kolejną kostkę lodu, 
uważając, że powinien mieć się na baczności, zanim wszystko 
zostanie omówione. Podając szklankę Burne-Brymstone'owi 
powiedział:
   - Muszę przyznać, że znosi to pan całkiem nieźle. 
Przypuszczam, że zdaje sobie pan sprawę, iż zgodnie z 
kontraktem musicie nadal wypełniać swoją część zobowiązania.
   - Oczywiście, panie McGuffey. Będzie pan osobą słynną na 
całym świecie do końca swego długiego, bardzo długiego 
życia. Właściwie można powiedzieć, że będzie się pan robił 
każdego dnia coraz sławniejszy. Tak jak tu jest 
napisane.
   - To bardzo ładnie z waszej strony.
   Burne-Brymstone uśmiechnął się. Zdążył już odzyskać 
poprzednią pewność siebie.
   - Ależ skąd. I proszę pamiętać, że jeśli kiedykolwiek 
poczułby pan gotowość, żeby jednak zjawić się u nas, 
wystarczy tylko jedno pańskie słowo. Będziemy na podsłuchu.
   - Doceniam propozycję, ale to chyba tylko strata czasu. 
Podoba mi się takie życie.
   Kiedy Burne-Brymstone nic na to nie odpowiedział, tylko 
uśmiechnął się dziwnie, McGuffey spojrzał podejrzliwie. Nie 
był już tak pewny siebie jak na początku rozmowy. 
   - Nie możecie mi nic odebrać. Kontrakt stwierdza to 
zupełnie jasno. Nie próbujcie mnie oszukać.  
   - Oszukać takiego sprytnego faceta? Nawet mi to do głowy 
nie przyszło, przyjacielu. Powiedziałem to zupełnie 
poważnie. Z dnia na dzień pańska sława będzie rosła. Wszyscy 
i wszędzie będą pana pożądać. Tylko...
   - Co?...
   - Tylko od tej chwili przestanie to być przyjemnością.
   - Hej, poczekaj no chwilę, Burne-Brymstone - powiedział 
drżącym głosem McGuffey. - Tylko jedną chwilę. Podpisaliśmy 
umowę. Nie wolno jej zmieniać wstecz.
   - Mój drogi przyjacielu - powiedział podnosząc się 
Burne-Brymstone - obiecaliśmy ci sławę i daliśmy ci ją, nie 
oszczędzając na niczym. Nigdy nie obiecywaliśmy, że będzie 
ona pana cieszyć. Pewność, że tak się stanie, istniała tylko 
w pańskiej wyobraźni. - Dokończył drinka, skinął zadowolony 
głową i dodał. - Zjawię się na pierwsze wezwanie. 
Przypuszczam, że będzie pan gotowy na nasze warunki nie 
później niż za jakieś trzy tygodnie. Do zobaczenia, 
McGuffey.
   McGuffey znalazł się nagle zupełnie sam w pokoju. Nalał 
sobie kolejnego, potężnego drinka i przełknął go jednym 
haustem. W sąsiednim pokoju zadzwonił telefon, gdzieś dalej 
rozdzwonił się następny. Nagle przestraszył go dzwonek 
aparatu na stole tuż obok. Wydawało się, że terkot dzwonków 
otacza go ze wszystkich stron. Podbiegł do okna i zobaczył 
nadjeżdżający właśnie autokar pełen reporterów, którzy 
rzucili się w stronę jego domu. Widać też było zbliżające 
się trzy kolejne autokary pełne turystów. Do dzwonka
telefonów dołączył się gong drzwi, frontowych i kuchennych. 
Ktoś zaczął walić w nie pięścią, ktoś inny stukał w okno. 
Słyszał wołających jego imię ludzi.
   A z każdym dniem miał się stawać coraz sławniejszy. 

                           Przełożyła Dorota Malinowska

                        JOHN MORRESSY
Urodził się w 1930 r. Amerykański pisarz SF i profesor 
literatury angielskiej. Na początku swej kariery literackiej 
opublikował dwie powieści obyczajowe, po czym zajął się SF. 
Uważa, że jest to obecnie najciekawsza, dająca najwięcej 
satysfakcji pisarskiej dziedzina. Filozoficzną podstawą 
twórczości Morressy'ego stanowi twierdzenie, że ludzkość w 
przyszłości będzie się zachowywała podobnie jak w 
przeszłości. Jego nieco moralizatorska proza zawiera zawsze 
dużo humoru.  
   Czytelnicy "Fantastyki" i "Małej Fantastyki" mieli okazję 
zapoznać się z trzema opowiadaniami Johna Morressy'ego: 
"Murphy pokazuje co potrafi" ("F" nr 3/89), "Moggropple po 
tamtej stronie lustra" ("F" nr 7/89) i "Duchy z otchłannych 
głębi" ("MF" nr 3/88).  
                                                      D.M.
