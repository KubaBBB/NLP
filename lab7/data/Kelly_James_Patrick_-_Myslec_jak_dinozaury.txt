Autor: JAMES PATRICK KELLY
Tytul: MYŚLEĆ JAK DINOZAURY

(Think Like A Dinosaur)

Z "NF" 5/97
   
   Kamala Shastri wróciła na ten świat tak, jak go 
opuściła - naga. Na chwiejnych nogach wytoczyła się z 
asemblera starając się utrzymać równowagę w warunkach 
niewielkiego ciążenia panującego na Stacji Tuulen. Jednym 
ruchem złapałem ją w ramiona i opatuliłem w szlafrok, a 
następnie opuściłem na platformę. Trzy lata na innej 
planecie zmieniły Kamalę. Była teraz szczuplejsza i 
bardziej muskularna. Jej paznokcie były długie na kilka 
centymetrów, a na lewym policzku miała cztery równoległe 
nacięcia. Być może Gendianie w ten sposób upiększali swoje 
twarze. Lecz najbardziej uderzył mnie widoczny w jej 
oczach wyraz niebotycznego zdumienia. To miejsce, tak 
dobrze mi znane, zdawało się ją szokować. Wyglądało na to, 
że  nie dałaby głowy, czy ściany wzdłuż których się 
posuwaliśmy, a nawet otaczające nas powietrze, istnieją 
naprawdę. Nauczyła się myśleć jak mieszkańcy planety, z 
której wracała.
   - Miło cię znowu widzieć. - Szum ruchomej platformy 
wzrósł do cichego buczenia, w miarę jak przesuwaliśmy się w 
dół korytarza.
   Głośno przełknęła ślinę i pomyślałem, że zaraz się 
rozpłacze. Trzy lata temu na pewno by tak zrobiła. 
Większość migrantów po wyjściu z asemblera długo nie może 
przyjść do siebie. Wszystko przez to, że nie ma 
fazy przejściowej. Kilka sekund temu Kamala opuściła Gend, 
czwartą planetę gwiazdy, którą nazywamy epsilon Leo, a 
obecnie znajdowała się już na orbicie okołoksiężycowej, 
prawie w domu. Największa przygoda jej życia dobiegła 
końca.
   - Matthew? - spytała.
   - Michael - poprawiłem. Mimo wszystko cieszyłem się, 
że mnie pamięta. W końcu spotkanie z nią odmieniło moje 
życie.

   Od czasu, kiedy przybyłem na Stację Tuulen, aby badać 
życie dinozaurów, asystowałem przy niemal trzystu 
migracjach - zarówno wyjazdach, jak i powrotach. 
Kamala Shastri była moim jedynym pirackim skanem 
kwantowym. Wątpię, żeby dinozaury pamiętały o tym 
incydencie. Podejrzewam, że same od czasu do czasu 
pozwalają sobie na takie drobne wykroczenie. Wiem o niej 
więcej - przynajmniej o takiej, jaką była trzy lata temu - 
niż o sobie samym. Kiedy dinozaury wysłały ją na Gend, 
ważyła 50391,72 gramy i na jeden milimetr sześcienny jej 
ciała przypadało 4,81 miliona czerwonych krwinek. Umiała 
grać na nagasvaram - bambusowym instrumencie podobnym do 
fletu. Jej ojciec pochodził z miejscowości Thana niedaleko 
Bombaju, jej ulubionym smakiem był arbuzowy, w swym 
życiu miała pięciu kochanków. Jako jedenastolatka
marzyła o karierze gimnastyczki, lecz zamiast tego została 
inżynierem-biomateriałoznawcą, a w wieku dwudziestu 
dziewięciu lat zgłosiła się jako ochotniczka na wyprawę w 
kosmos, gdzie miała nauczyć się hodowli sztucznych oczu. 
Dwa lata spędziła na szkoleniu migracyjnym wiedząc, że w 
każdym momencie mogą wycofać ją z programu, nawet na 
chwilę przed tym, jak Silloin przekształciła jej ciało w 
sygnał poruszający się z prędkością większą od prędkości 
światła. Wielokrotnie tłumaczono jej, co to znaczy 
zbilansować strony równania.
   Poznałem ją 22 czerwca 2069 roku.  Przyleciała 
wahadłowcem z portu L1 na Lunexie i wyszła ze śluzy 
powietrznej dokładnie o 10.15; mała, okrągła kobietka o 
czarnych włosach rozdzielonych przedziałkiem na środku głowy 
i upiętych z tyłu w taki sposób, żeby ściśle przylegały do 
czaszki. Jej skóra została sztucznie przyciemniona, co miało 
stanowić ochronę przed ultrafioletowym promieniowaniem 
epsilon Leo i osiągnęła czarnogranatowy odcień późnego 
wieczoru. Ubrana była w obcisły, pasiasty kombinezon i 
kapcie na rzepach.  
   - Witamy na Stacji Tuulen - uśmiechnąłem się 
wyciągając do niej rękę. - Mam na imię Michael. - Poczułem 
uścisk jej dłoni. - Jestem sapientologiem, ale dorabiam tu 
także jako przewodnik.
   - Przewodnik? - kiwnęła głową z roztargnieniem. - Aha. 
- Patrzyła na mnie niewidzącym wzrokiem tak, jakby 
spodziewała się spotkać kogoś innego.
   - Proszę się nie niepokoić - powiedziałem. - 
Dinozaury siedzą w swoich klatkach.
   Otworzyła szeroko oczy ze zdziwienia, podczas gdy jej 
dłoń wyśliznęła się z mojej.
   - Nazywasz Hanenów dinozaurami?
   - A czemu by nie - zaśmiałem się. - Oni mówią na nas 
"dzieciaki". Albo "beksy".
   Pokręciła głową ze zdziwienia. Ludzie, którzy nigdy 
wcześniej nie mieli kontaktu z dinozaurami, nosili w 
wyobraźni romantyczny obraz tych stworów. Przedstawiali je 
sobie jako szlachetne gady, którym udało się opanować 
fizykę prędkości światła, i które wprowadziły Ziemian w 
cudowny świat galaktycznej cywilizacji. Wątpię, żeby Kamala 
kiedykolwiek widziała dinozaura, jak rżnie w pokera albo z 
lubością pożera przerażonego królika. Nigdy też nie 
toczyła sporów z Linną, która wciąż nie była przekonana co 
do tego, czy ludzie są odpowiednio psychicznie 
przygotowani do wypraw w kosmos.
   - Jadłaś coś? - spytałem wskazując gestem dłoni rząd 
otwartych poczekalni po obu stronach korytarza.
   - Tak... to znaczy, nie. - Nie ruszała się z miejsca. 
- Nie jestem głodna.
   - Niech zgadnę. Jesteś zbyt zdenerwowana, żeby jeść. 
Jesteś zbyt zdenerwowana, żeby rozmawiać. Najbardziej 
chciałabyś, żebym się wreszcie zamknął, wepchnął cię do 
kuli i wysłał w kosmos. Wolałabyś, żebyśmy sobie darowali 
całą tę gadkę, co?
   - Nie mam nic przeciwko chwili rozmowy.
   - No proszę. Posłuchaj, Kamala, moim obowiązkiem jest 
poinformowanie cię, że na planecie Gend nie będą na ciebie 
czekały kanapki z masłem fistaszkowym i dżemem. Nie mówiąc 
już o vindaloo z kurczaka. Pamiętasz, jak mam na imię?
   - Michael?
   - O, widzę, że nie jesteś aż tak bardzo zdenerwowana. 
Mówię ci, nie ma co marzyć o taco albo pizzy 
wegetariańskiej. Masz ostatnią okazję, żeby zjeść jak 
człowiek.
   - W porządku. - Nie zdobyła się na pełen uśmiech,
zbyt zajęta sprawianiem pozorów odważnej, ale kącik 
jej ust uniósł się lekko w górę. - Nie odmówiłabym 
filiżanki herbaty.
   - Herbatę akurat mają tam, gdzie się udajesz. - 
Pozwoliła mi zaprowadzić się do poczekalni D. Podeszwy jej 
kapci chrzęściły odrywając się od dywanu. - Rzecz jasna, 
gdy Gendianie chcą sobie zaparzyć herbatkę, ścinają parę 
listków z przydomowego trawnika.
   - Gendianie nie mają trawników. Żyją pod powierzchnią 
planety.
   - Chyba musisz odświeżyć moją pamięć - położyłem dłoń 
na jej ramieniu. Pod obcisłym kostiumem czułem napięte 
mięśnie. - Czy oni wyglądają jak małe łasice, czy też są 
pokryci pomarańczowymi guzami?
   - Nie są ani trochę podobni do łasic.
   Przeszliśmy przez wypukłe, przezroczyste drzwi i 
weszliśmy do poczekalni D - małego, prostokątnego 
pomieszczenia wyposażonego w niskie, przyjazne człowiekowi 
meble. Po jednej stronie znajdowała się mała kuchenka, po 
drugiej próżniowa toaleta. Sufit był koloru błękitnego 
nieba, a na jednej z dłuższych ścian widać było panoramę 
Bostonu z widokiem na Charles River, której wody lśniły w 
ostrym świetle czerwcowego słońca. Kamala właśnie 
ukończyła studia doktoranckie na Massachussets Institute of 
Technology w Bostonie.  
   Przyciemniłem drzwi. Przysiadła na skraju kanapy 
niczym mały ptaszek na gałęzi, gotowy, by w każdej chwili 
szybko odfrunąć.
   Gdy parzyłem jej herbatę, ekran wmontowany w jeden z 
moich paznokci zaczął pulsować. Odpowiedziałem na wezwanie 
i po chwili dyskretnie pojawiła się mała sylwetka Silloin. 
Nie patrzyła na mnie, zbyt zajęta śledzeniem swoich 
monitorów i wskaźników w kontrolce.
   = Mamy problem = jej głos zabrzęczał w aparaciku, 
który miałem w uchu. = Drobna awaria, ale będziemy musieli 
przełożyć na jutro ostatnich dwóch z dzisiejszego 
rozkładu. Przekaż im, żeby zostali na Lunexie do jutra. 
Załatwimy ich na pierwszej zmianie. Czy tę małą da się 
jakoś zająć przez godzinkę?
    - Jasne - powiedziałem. - Kamala, czy chciałabyś 
poznać Hanena? - Przekształciłem obraz Silloin w okno 
odpowiadające rozmiarom dinozaura i przeniosłem je na 
ścianę pokoju. - Silloin, przedstawiam ci Kamalę Shastri. 
To właśnie Silloin dowodzi tutaj wszystkim. Ja jestem 
tylko odźwiernym.
   Z wysokości okna Silloin spojrzała na dziewczynę 
swym przednim okiem, a następnie obróciła się dookoła 
własnej osi, aby przyjrzeć się jej także okiem tylnym. Jak 
na dinozaura była bardzo mała, ale miała olbrzymią głowę, 
która chwiała się jej na szyi niczym arbuz ustawiony na 
grejpfrucie. Musiała się przed chwilą nasmarować olejem, 
bo jej srebrne łuski błyszczały oślepiająco. 
   = Kamala, czy przyjmiesz moje najlepsze oznaki dobrej 
woli względem ciebie? = odezwała się tym ich specyficznym 
sposobem wysławiania się i podniosła w górę lewą rękę z 
rozczapierzonymi, skórzastymi palcami, pomiędzy którymi 
widać było ciemne półkola błony pławnej.
   - Oczywiście, ja...
   = I pozwolisz nam zająć się twoją translacją? =
   Dziewczyna wyprostowała się.
   - Tak.
   = Masz jakieś pytania? =
   Jestem pewien, że miała ich kilkaset, ale była zbyt 
przerażona, by pytać o cokolwiek. Gdy tak siedziała 
niezdecydowana, wtrąciłem się do rozmowy.
   - Co było pierwsze, jaszczurka czy jajo?
   Silloin nie zwróciła na mnie najmniejszej uwagi.
   = Kiedy będzie dla ciebie najlepszy czas, by zacząć? =
   - Właśnie wyraziła ochotę na małą herbatkę - 
powiedziałem podając dziewczynie filiżankę. - Przyprowadzę 
ją, jak skończy. Może za jakąś godzinkę?
   Słysząc to, Kamala omal nie zerwała się z kanapy. 
   - Ależ nie, to na pewno nie zajmie mi aż...
   Silloin wyszczerzyła w uśmiechu zęby, z których kilka 
było długości fortepianowych klawiszy.
   = To byłby najodpowiedniejszy termin, Michael. =  
   Wyłączyła się, a w miejscu, gdzie zgasło okno z jej 
obrazem, pojawiła się mewa lecąca nad skąpanym w słońcu 
Bostonem.
   - Dlaczego to zrobiłeś? - w głosie Kamali słychać 
było urazę.
   - Ponieważ zgodnie z rozkładem musisz poczekać na 
swoją kolejkę. Nie jesteś jedynym migrantem, którego dziś 
wysyłamy. - Rzecz jasna, było to kłamstwo. Liczba migrantów 
została znacznie ograniczona, ponieważ Jodi Latchaw, drugi 
z sapientologów pracujących na Tuulen, chwilowo przebywał 
na Uniwersytecie Hipparchus, gdzie miał przedstawić swoją 
pracę na temat pojęcia tożsamości u Hanenów. - Nie martw 
się, postaram się, aby ten czas szybko zleciał.
   Przez chwilę patrzeliśmy na siebie. Mogłem bez trudu 
zagadać kogoś przez godzinę, robiłem to już nie raz. 
Mógłbym też wypytać ją, po co zgodziła się brać udział w 
takiej misji. Na pewno kryła się za tym jakaś niewidoma 
babcia lub jakaś dalsza krewna oczekująca z 
niecierpliwością na sztuczne oczy, nie mówiąc już o 
dodatkowych nowinkach medycznych, którymi mogła zaowocować 
jej wyprawa, takich jak niezawodny środek przeciw gruźlicy, 
klęsce głodu czy przedwczesnemu wytryskowi i tak gadu-gadu, 
ple-ple, a czas by  sobie płynął i płynął. Albo mógłbym ją 
po prostu zostawić samą, żeby sobie poczytała ścianę. Cała 
sztuka polegała na tym, by odgadnąć, w jakim jest nastroju.  
   - Powierz mi jakiś sekret - powiedziałem.
   - Co?
   - Sekret, tajemnicę, coś, czego nikt nie wie oprócz 
ciebie.
   Gapiła się na mnie, jakbym przed chwilą spadł z Marsa.
   - Posłuchaj, za chwilę udasz się w miejsce, które 
znajduje się jakieś trzysta dziesięć lat świetlnych stąd, 
prawda? Masz tam pozostać przez trzy lata. Zanim wrócisz, 
ja mogę być już kimś zupełnie innym, na przykład bogatym i 
sławnym facetem, mieszkającym i pracującym zupełnie gdzie 
indziej. Najprawdopodobniej już nigdy się nie zobaczymy. Nie 
masz więc nic do stracenia. Obiecuję, że nikomu nie 
powtórzę.  
   Opadła na oparcie kanapy i położyła filiżankę na 
kolanie.
   - To jeszcze jeden test, prawda? Po tym wszystkim, co 
przeszłam, wciąż jeszcze nie są zdecydowani, czy mnie 
posłać?
   - Nie, nie, za parę godzin będziesz razem z łasicami 
pałaszować orzechy w jakiejś ciemnej gendiańskiej norze.  To 
nie żaden test, po prostu chcę z tobą chwilkę pogawędzić.  
   - Idiota!
   - Bardziej właściwy byłby tu termin: logomaniak. Z 
greckiego: logos, czyli słowo i mania co oznacza, że w 
każdym bicie brakuje mi ze dwóch bajtów. Lubię sobie z 
kimś od czasu do czasu pogadać, to wszystko. Wiesz co, 
może ja zacznę. Jeśli mój sekret nie wyda ci się zbyt 
atrakcyjny, nie będziesz musiała nic mi opowiadać.
   Popijając herbatę przyglądała mi się spod zmrużonych
powiek. Jej oczy były jak wąskie szparki. Byłem niemal 
pewny, że jeśli w tej chwili przejmuje się czymkolwiek, to 
na pewno nie faktem, iż za chwilę miała zostać połknięta 
przez wielką, niebieską kulę.
   - Zostałem wychowany w rodzinie katolickiej - 
powiedziałem sadowiąc się na krześle stojącym naprzeciwko 
niej. - Obecnie już nie jestem katolikiem, ale nie o tym 
chciałem mówić. Moi rodzice posłali mnie do Liceum im. 
Maryi Bożej Rodzicielki, które nazywaliśmy Maboro. Szkołą 
kierowało stare małżeństwo kapłanów - ojciec Thomas i jego 
żona, mateczka Jennifer. Ojciec Tom uczył fizyki, z której 
miałem trzy na szynach, głównie dlatego, że księżulo mówił, 
jakby miał kluski w gębie. Mateczka Jennifer wykładała nam 
teologię i miała w sobie ciepło marmurowego sarkofagu. 
Przezywaliśmy ją Mateczka Maboro.
   Pewnego wieczoru, kiedy byłem w ostatniej klasie, 
jakieś dwa tygodnie przed końcem roku szkolnego Ojciec Tom 
i Mateczka Maboro pojechali swym małym chevroletem na 
lody. Wracając do domu Mateczka Maboro próbowała 
przejechać skrzyżowanie na żółtym świetle i ich mały 
samochodzik został skasowany przez rozpędzoną karetkę 
pogotowia. Jak mówiłem, była już stara, sto dwadzieścia z 
hakiem, dawno powinni jej byli odebrać prawo jazdy. Zginęła 
na miejscu. Ojciec Tom zmarł w szpitalu.
   Oczywiście spodziewano się po nas, że będziemy 
przybici tym, co się stało i wydaje mi się, że nawet 
trochę mi było żal tych staruszków, chociaż nigdy nie 
lubiłem ani jej, ani jego i w dodatku wkurzał mnie fakt,  
że ich śmierć pokomplikowała sprawy całej naszej klasie 
tuż przed ukończeniem szkoły. Byłem więc bardziej 
rozdrażniony niż smutny, a jednocześnie miałem poczucie 
winy z powodu swej małoduszności. Pewnie żeby to w pełni 
zrozumieć, musiałabyś także wychować się w katolickiej 
rodzinie. W każdym razie w dzień po wypadku spędzono 
wszystkich uczniów do sali gimnastycznej, gdzie 
wierciliśmy się na ławkach słuchając telewizyjnego kazania 
wygłoszonego przez samego kardynała. Próbował nas 
pocieszać tak, jakby ci, co zginęli, byli naszymi 
rodzicami. Przyłapano mnie, jak dzieliłem się dowcipnymi 
uwagami na ten temat z siedzącym koło mnie chłopakiem, tak 
więc w ostatnim tygodniu szkoły zostałem zawieszony w 
prawach ucznia.
   Kamala dopiła herbatę. Umieściła kubek w specjalnym 
uchwycie przymocowanym do blatu stołu.
   - Chcesz jeszcze? - spytałem.
   Poruszyła się niespokojnie.
   - Po co mi to wszystko opowiadasz?
   - To część tajemnicy - pochyliłem się do przodu. - 
Widzisz, wraz z moją rodziną mieszkałem jakąś przecznicę 
od Cmentarza Ducha Świętego. Żeby dojść do przystanku 
autobusowego na McKinley Avenue, musiałem przejść przez 
cmentarz. Kilka dni po mojej wpadce w sali gimnastycznej, 
około północy, wracałem do domu z balu maturalnego, gdzie 
dzięki kilku dawkom perceptyny udało mi się osiągnąć 
wyższe stany świadomości, w związku z czym czułem się 
bystry jak król filozofów. Idąc przez cmentarz natknąłem 
się na dwa świeżo usypane kopczyki ziemi, jeden obok 
drugiego. Z początku myślałem, że to klomby, ale wkrótce 
dostrzegłem krzyże. Były to nowe groby: spoczywali tam 
Ojciec Tom i Mateczka Maboro. Krzyże były zwykłe, 
drewniane, pomalowane na biało, z wypisanymi ręcznie 
imionami i nazwiskami zmarłych. Pomyślałem sobie, że 
zostały one tymczasowo wbite w kopczyki ziemi, w 
oczekiwaniu na kamienne nagrobki. Nawet bez pobudzającego 
świadomość działania perceptyny zdałbym sobie sprawę, że 
oto nadarza mi się niepowtarzalna okazja. Wiedziałem, że 
jeśli zamienię krzyże miejscami, to nikt się nie 
zorientuje, co zaszło. Wyjęcie ich z ziemi nie nastręczało 
większego kłopotu. Gdy było po wszystkim, przygładziłem 
dłońmi ziemię wokół przestawionych krzyży i puściłem się 
biegiem w stronę ukrytej w murze furtki.
   Do tej chwili wydawała się nie rozumieć, o co chodzi w 
mojej opowieści i przyglądała mi się z łaskawą 
wyrozumiałością. Nagle w jej oczach pojawił się błysk.
   - Jak mogłeś to zrobić! To straszne! - zawołała.
   - Bez wątpienia - odparłem - aczkolwiek dinozaury 
uważają, że sam pomysł chowania martwych ciał na 
cmentarzach i oznaczanie miejsc pochówku napisami wyrytymi 
w kamieniu jest dość żałosny. Mówią, że martwe ciało nie 
posiada żadnej tożsamości, więc po co ten cały 
sentymentalizm? Linna pytała mnie, dlaczego w związku z tym 
nie oznaczamy naszych odchodów. Ale to jeszcze nie jest 
ten sekret. Noc, o której mówię, była jedną z upalnych, 
czerwcowych nocy. Jednak kiedy zacząłem uciekać, nagle 
ogarnął mnie straszliwy chłód. Trząsłem się z zimna, a z 
ust zaczęły wydobywać się obłoczki pary. Moje buty stawały 
się coraz cięższe i cięższe, jakby były z kamienia. W 
miarę gdy zbliżałem się do furtki, wydawało mi się, że 
walczę z silnym wiatrem, aczkolwiek żaden podmuch nie 
podnosił mojego ubrania, które nadal przylegało do ciała. 
Zwolniłem i zacząłem iść normalnym, spokojnym krokiem. 
Wiedziałem, że jakoś dojdę, ale moje serce waliło jak 
oszalałe i nagle usłyszałem jakiś ni to szept, ni to szum 
morskich fal i wpadłem w panikę. I tu dochodzimy do 
sedna tajemnicy: jestem tchórzem. Wróciłem do grobów, 
przestawiłem krzyże z powrotem i nigdy więcej nie 
zbliżałem się do cmentarza. Prawdę mówiąc - kiwnąłem 
głową w stronę ścian poczekalni D na Stacji Tuulen - kiedy 
dorosłem, starałem się zawsze trzymać jak najdalej tamtego 
miejsca.
   Wpatrywała się we mnie bacznie, gdy opadałem na 
oparcie fotela. 
   - To prawdziwa historia - powiedziałem unosząc w górę 
rękę niczym w geście przysięgi.
   Wyglądała na tak skonsternowaną, że nie mogłem 
powstrzymać się od śmiechu. Po chwili i na jej ciemnej 
twarzy pojawił się uśmiech, a zaraz potem usłyszałem jej 
chichot. Był to miękki, płynny dźwięk, podobny do szumu 
strumyka przelewającego się po gładkich kamieniach, który 
wprawił mnie w jeszcze większe rozbawienie. Jej wargi były 
pełne, a zęby lśniły bielą.
   - Teraz twoja kolej - powiedziałem w końcu.
   - Nie, nie, ja nie mogę - zamachała rękami. - 
Zresztą, nie miałabym do opowiedzenia czegoś tak 
niesamowitego... - urwała i jej twarz przybrała wyraz 
zaciekawienia. - Opowiadałeś to komuś przedtem?
   - Raz - odpowiedziałem. - Hanenom, podczas testu 
psychologicznego przed przyjęciem mnie na tę posadę. Ale 
pominąłem ostatnią część. Znam sposób myślenia dinozaurów, 
więc zakończyłem swą opowieść na tym, jak przestawiłem 
krzyże. Reszta to dziecinada. - Pogroziłem jej 
ostrzegawczo palcem. - Tylko nie zapomnij, że obiecałaś mi 
dochować tajemnicy.
   - Naprawdę ci to obiecałam?
   - Opowiedz mi o jakimś wydarzeniu z czasów, gdy byłaś 
mała. Gdzie spędziłaś dzieciństwo?
   - W Toronto. - Spojrzała na mnie taksującym wzrokiem, 
jakby zastanawiała się, czy jestem godny usłyszenia jej 
opowieści. - Mam taką jedną historię, ale wcale nie 
śmieszną. Raczej smutną.
   Kiwnąłem głową zachęcająco i zmieniłem widok na 
ścianie na panoramę Toronto, z górującymi nad miastem 
punktowcami CN Tower i Toronto-Dominion Centre, budynkiem 
Sądu Handlowego i Królewską Iglicą.
   Obróciła się, by spojrzeć na zmieniony obraz i zaczęła 
swoją opowieść, mówiąc do mnie przez ramię.
   - Kiedy miałam dziesięć lat, przeprowadziliśmy się do 
mieszkania w samym centrum, na Bloor Street, żeby mama 
miała blisko do pracy - palcem wskazała na ścianę i 
odwróciła się twarzą do mnie. - Mama jest księgową, a tato 
projektuje tapety czytnikowe dla Imagineering. 
Zamieszkaliśmy w ogromnym drapaczu chmur. Wydawało mi się, 
że codziennie spotykamy w windzie innych sąsiadów, o 
których nie wiedzieliśmy, że są naszymi sąsiadami. Kiedy 
pewnego dnia wracałam ze szkoły, jakaś staruszka 
zatrzymała mnie na korytarzu. "Dziewczynko, powiedziała czy 
nie chciałabyś zarobić dziesięciu dolarów?" Rodzice wiele 
razy ostrzegali mnie, żebym nie rozmawiała z obcymi, ale 
kobieta wyglądała na mieszkankę wieżowca. Poza tym zamiast 
nóg miała parę staroświeckich protez przypinanych paskami, 
więc wiedziałam, że w razie czego zdążę uciec. Poprosiła 
mnie, żebym jej zrobiła zakupy w sklepie, wręczyła mi 
listę, kartę gotówkową i potem miałam przynieść 
wszystko do jej mieszkania o numerze 10W. Powinnam była od 
razu podejrzewać, że coś jest nie tak, bo przecież 
sklepy spożywcze w śródmieściu dostarczały 
zamówiony towar do domu, ale wkrótce zorientowałam się, że 
tak naprawdę chodziło jej o to, by z kimś porozmawiać. 
Gotowa była za to zapłacić, zazwyczaj pięć lub dziesięć 
dolarów, w zależności od tego jak długo u niej siedziałam. 
W niedługim czasie zaczęłam zachodzić do niej niemal 
codziennie po szkole. Gdyby moi rodzice dowiedzieli się o 
tym, na pewno zabroniliby mi u niej bywać. Oboje byli 
bardzo zasadniczy. Nie spodobałoby im się, że biorę od 
staruszki pieniądze. Ale żadne z nich nie wracało do domu 
przed szóstą, więc wystarczyło, że wszystko trzymałam w 
tajemnicy.
   - Kim była ta kobieta? - spytałem. - O czym 
rozmawiałyście?
   - Nazywała się Margaret Ase. Miała dziewięćdziesiąt 
siedem lat i myślę, że kiedyś pracowała w jakimś 
poradnictwie. Jej mąż i córka zmarli i została sama. 
Niewiele się dowiedziałam o jej życiu, wolała, żebym to ja 
mówiła. Pytała mnie o przyjaciół, o to czego uczą nas 
w szkole, o rodzinę i takie tam...
   Nagle zauważyłem, że mój paznokieć pulsuje światłem. 
Nastawiłem się na odbiór.  
   = Michael, miło mi wezwać cię tutaj = głos Silloin 
zabrzęczał mi w uchu. Dwadzieścia minut przed umówionym 
czasem.
   - Widzisz, mówiłem ci, że ta godzinka szybko nam zleci. 
- Wstałem. Oczy Kamali po raz kolejny rozszerzyły się w 
wyrazie zdziwienia. - Jeśli jesteś gotowa, możemy ruszać.
    Podałem jej rękę. Chwyciła się jej i pozwoliła pomóc 
sobie wstać. Przez chwilę stała niezdecydowana i wtedy 
poczułem, że cała jej determinacja oparta jest na 
niezwykle kruchych podstawach. Objąłem ją w talii i 
poprowadziłem do korytarza. W mikrograwitacji panującej na 
Stacji Tuulen jej ciało wydawało się ulotne jak 
wspomnienie.
   - Powiedz mi, co w tej historii było smutne?
   Z początku myślałem, że mnie nie usłyszała. Szła obok 
w milczeniu.
   - Hej, nie trzymaj mnie w napięciu, Kamala - 
zawołałem. - Musisz dokończyć swoją opowieść.
   - Nie - odpowiedziała. - Wcale nie muszę.
   Nie wziąłem tego do siebie. Jedynym celem całej 
pogawędki było odwrócenie jej uwagi od tego, co ją 
czekało. Jeśli nie chciała przestać gnębić się domysłami, 
był to jej wybór. Niektórzy migranci kontynuowali rozmowę 
aż do chwili, kiedy znikali w wielkiej, niebieskiej kuli, 
ale wielu z nich milkło na chwilę przed tym. Zwracali się 
ku swemu wnętrzu. Może w myślach była już na Gendzie, 
mrużąc oczy w ostrym, białym świetle.
   Weszliśmy do hali centrum skanowania, największego 
pomieszczenia na Stacji Tuulen. Tuż przed nami znajdowała 
się kula, będąca obudową układu niedestrukcyjnych 
czujników kwantowych, czyli UNCK-a - dla miłośników 
skrótów. Lśniła błękitnobiałym blaskiem przywodzącym na 
myśl czapy lodowca i była wielkości dwóch słoni. Górna 
półkula uniosła się i stół skanujący wysunął się na 
zewnątrz niczym szary, połyskliwy język. Kamala zbliżyła 
się do kuli i dotknęła jej w miejscu, gdzie światło 
odbijało się od polerowanej powierzchni. Na prawo od nas 
znajdowała się obita tapicerką ława, mgielnik oraz 
toaleta. Spojrzałem w lewo, w stronę okienka kontrolki. 
Zobaczyłem Silloin patrzącą na nas przez szybkę, z 
nieprawdopodobnych rozmiarów głową przechyloną na jeden 
bok.
   = Jest uległa? = jej głos zabrzęczał mi w uchu.
   W odpowiedzi uniosłem do góry skrzyżowane palce.
   = Witamy cię, Kamalo Shastri = głos Silloin zabrzmiał 
w głośnikach kojącym szeptem. = Czy jesteś gotowa do 
rozpoczęcia translacji? =
   Kamala kiwnęła głową w stronę okienka.
   - Czy tu mam się rozebrać?
   = Jeśli nie sprawi ci to kłopotu. =
   Minęła mnie idąc w kierunku ławy. Wydawało się, że 
nagle przestałem dla niej istnieć. Od tej pory wszystko 
rozgrywało się pomiędzy nią a dinozaurem. Szybko zdjęła 
ubranie, składając obcisły kostium w schludną kostkę i 
układając kapcie pod ławą. Kącikiem oka dostrzegłem 
malutkie stopy, grube uda i piękną, gładką, ciemną skórę 
na plecach. Weszła do mgielnika i zamknęła drzwi.
   - Gotowa! - zawołała.
   Zamykając odpowiednie obwody Silloin spowodowała, że 
kabina mgielnika wypełniła się gęstą chmurą nanosoczewek. 
Przylepiały się one do ciała Kamali, pokrywając całą jego 
powierzchnię równomierną warstwą. Wdychała je, więc przez 
układ oddechowy zdołały wniknąć do jej krwiobiegu. 
Zakaszlała tylko dwa razy - była dobrze wyszkolona. Po 
ośmiu minutach Silloin oczyściła powietrze w mgielniku i 
dziewczyna wydostała się na zewnątrz. Wciąż nie zwracając 
na mnie uwagi, ponownie skierowała wzrok na okienko 
kontrolki.
   = Teraz musisz ułożyć się na stole skanującym = 
powiedziała Silloin = i pozwolić Michaelowi, żeby cię 
unieruchomił. =
   Bez wahania zbliżyła się do kuli, weszła na 
znajdujący się pod kulą mały, ruchomy pomost i położyła 
się na stole.
   Poszedłem za nią.
   - Naprawdę nie chcesz mi wyjawić twego sekretu?
   Gapiła się w sufit nawet nie poruszywszy powieką.
   - W porządku. - Z torebki, którą miałem przytroczoną 
do biodra, wyjąłem mały kanister i iskrownik. - Teraz 
wszystko będzie tak jak na szkoleniu. - Spryskałem 
podeszwy jej stóp nanosoczewkami w płynie. Widziałem, jak 
jej przepona na przemian unosi się i opada, unosi się i 
opada. Cała była skupiona na prawidłowym wykonywaniu 
ruchów oddechowych. - Pamiętaj, w skanerze nie wolno 
skakać na skakance ani gwizdać.
   Nie odpowiedziała.
   - Teraz oddychaj głęboko - powiedziałem i przytknąłem 
iskrownik do jej dużego palca u stopy. Dał się słyszeć 
krótki trzask, podczas gdy nanosoczewki, którymi pokryta 
była jej skóra, utworzyły sztywną sieć unieruchamiając ją 
w pozycji leżącej. - Postrasz ode mnie łasiczki. - Zabrałem 
swój sprzęt, zszedłem z pomostu i odtoczyłem go na bok, 
pod ścianę.
   Z cichym buczeniem wielka, niebieska kula wciągnęła 
do wewnątrz swój wysunięty język. Patrzyłem, jak górna 
półkula zamyka się, zakrywając Kamalę Shastri, a potem 
dołączyłem do Silloin w kontrolce.
   Nie należę do tych, którzy utrzymują, że dinozaury 
śmierdzą. Był to jeden z powodów, dla których pozwolono mi 
prowadzić nad nimi badania. Z tego, co wiem, Parikkal, na 
przykład, w ogóle nie ma żadnego zapachu. Silloin 
zazwyczaj rozsiewa mdlący aromat skwaśniałego wina, o 
którym trudno powiedzieć, że jest nieprzyjemny. Pod 
wpływem stresu jednak zapach ten stawał się ostry, 
podobny do zapachu octu. Czuło się, że ten ranek musiał 
być dla niej istnym piekłem. Starając się oddychać przez 
usta, usiadłem na taborecie przy moim stanowisku.
   Silloin wykonywała wszystkie czynności w pośpiechu, 
jako że kula była już szczelnie zamknięta. Pomimo długiego 
szkolenia migranci szybko dostają napadów 
klaustrofobii. W końcu dość długo leżą w ciemności, 
spowici twardą skorupą nano, niecierpliwie czekając na 
translację. Czekając. Symulator w ośrodku szkoleniowym w 
Singapurze podczas emulowania skanu wydaje cichy szum. 
Większości kojarzy się to z kroplami deszczu uderzającymi 
o zewnętrzną powierzchnię kuli, niektórym przypomina to 
szum, jaki słychać w radiu podczas wyszukiwania stacji. 
Dopóki słyszą ten dźwięk, wydaje im się, że są bezpieczni. 
Odtwarzamy go przez głośniki, kiedy tkwią w naszej kuli, 
aczkolwiek cała operacja skanowania trwa około trzech 
sekund i jest absolutnie bezgłośna. Z mojego miejsca 
widziałem, jak trzy okna znajdujące się na wysokości kości 
strzałkowej, centralnego odcinka kręgosłupa oraz czaszki 
przestają pulsować, co oznaczało zakończenie gromadzenia 
danych. Silloin coś tam sobie rzęziła pod nosem, ale z jej 
commu nie dobiegało żadne tłumaczenie. Z pewnością nie 
mówiła nic, co mały Michael musiałby wiedzieć. Głowa 
chodziła jej na boki, gdy kontrolowała niesamowitą liczbę
odczytów pojawiających się jeden za drugim na monitorach. 
Jej pazury skrobały po ekranach dotykowych, które jaśniały 
pomarańczowym i żółtym światłem.
   Na moim stanowisku znajdował się jedynie ekran 
przebiegu migracji i pojedynczy biały przycisk.
   Nie kłamałem, gdy mówiłem, że jestem tylko 
odźwiernym. Moja działka to sapientologia, a nie fizyka 
kwantowa. Cokolwiek przyczyniło się do awarii podczas 
migracji Kamali, nie mogło to być skutkiem mojego 
przewinienia lub zaniedbania. Dinozaury mówią, że układ 
niedestrukcyjnych czujników kwantowych nic sobie nie robi 
z zasady nieoznaczoności Heisenberga i potrafi mierzyć 
najmniejsze cząstki czasoprzestrzeni nie naruszając ich 
dualizmu korpuskularno-falowego. Jak małe cząstki? Mówi 
się, że nikt nie jest w stanie "zobaczyć" przedmiotu o 
długości 1,62 x 10-33 centymetra, ponieważ przy takim 
rzędzie wielkości następuje oddzielenie czasu od 
przestrzeni. Czas przestaje istnieć, a przestrzeń staje się 
stochastyczną pianą, czymś w rodzaju kwantowej plwociny. 
My, ludzie, nazywamy taką długość długością 
Plancka-Wheelera. Istnieje też czas Plancka-Wheelera, 
10-45 sekundy. Jeśli dwa zdarzenia następują po sobie w 
odstępie 10-45 sekundy, niemożliwe jest stwierdzenie, 
które z nich było pierwsze. Dla mnie to wszystko jest jak 
pochrząkiwania dinozaurów - ale na tym właśnie polegało 
skanowanie. Hanenowie używają zupełnie nieznanej nam 
techniki w celu tworzenia specjalnych sztucznych kanalików 
w czasoprzestrzeni, które otwierają dzięki wahaniom próżni 
elektromagnetycznej, aby przepuścić przez nie sygnał 
biegnący szybciej niż światło, a następnie złożyć migranta 
na powrót z cząstek elementarnych w miejscu przeznaczenia.
   Na ekranie przebiegu migracji widziałem, że sygnał, 
który zawierał wszystkie dane Kamali Shastri, został już 
poddany kompresji i przesłany przez kanalik.  Musieliśmy 
jedynie poczekać na potwierdzenie, że Gend przejął 
migrantkę. Po otrzymaniu takiego potwierdzenia moim zadaniem 
było zbilansować strony równania.  
   Niektóre technologie pozostające w posiadaniu Hanenów są w 
stanie zmieniać rzeczywistość. Kanaliki w czasoprzestrzeni 
mogą być używane do wysyłania w przeszłość fanatyków 
ogarniętych szałem naprawiania historii. Przy użyciu 
skanera i asemblera można stworzyć miliard kopii Silloin 
albo miliard identycznych Michaelów Burrów. Pierwotna 
rzeczywistość, nie zanieczyszczona podobnymi anomaliami, 
nazywana jest przez dinozaury harmonią. Zanim jakiekolwiek 
istoty rozumne zostaną przyjęte do galaktycznego klubu, 
muszą udowodnić swą gotowość do zachowania harmonii.
   Od czasu jak przybyłem na Stację Tuulen, aby studiować 
obyczaje dinozaurów, miałem okazję nacisnąć biały przycisk 
chyba z trzysta razy. Należało to do moich obowiązków, 
które musiałem wykonywać, aby kontynuować swoje badania 
właśnie tutaj. Naciśnięcie guzika powodowało 
przepuszczenie zabójczej wiązki promieniowania 
jonizującego przez korę mózgową zduplikowanego, a więc już 
niepotrzebnego, ciała migranta. Po mózgu i po bólu. Śmierć 
następowała w ciągu kilku sekund. Pierwsze doświadczenia 
związane z bilansowaniem stron równania były dla mnie 
dosyć koszmarne. Do tej pory zresztą był to dla mnie obowiązek, 
delikatnie mówiąc, dość... nieprzyjemny. Ale tyle kosztował
bilet do gwiazd. Jeśli jacyś niezwykli ludzie w 
rodzaju Kamali Shastri godzili się zapłacić taką cenę, był 
to ich wybór, a nie mój.
   = Rezultat nie jest zbyt zadowalający, Michael = 
Silloin odezwała się do mnie po raz pierwszy od czasu, 
kiedy wszedłem do kontrolki. = Są jakieś przekłamania. = 
   Na moim ekraniku widziałem, jak program sprawdzający 
dokładność przesyłu wybija kolejne informacje o błędach.
   - Czy problem jest u nich - poczułem jak serce 
podchodzi mi do gardła -  czy u nas? 
   Jeśli nasz oryginalny skan był prawidłowy, Silloin nie 
pozostawało nic innego, jak wysłać go ponownie.
   Zapadła długa, irytująca cisza. Silloin wbiła wzrok w 
swoją część tablicy kontrolnej, jakby widziała na niej 
swego pierworodnego potomka wynurzającego się spośród 
skorupek jaja. Respirator pomiędzy jej ramionami nadął się 
do rozmiarów dwukrotnie większych niż normalnie. Mój ekran 
informował mnie, że Kamala przebywa w kuli cztery minuty 
ponad zaplanowany czas.
   = Może wystarczy tylko przekalibrować skaner i zacząć 
jeszcze raz. =
   - Cholera jasna! - plasnąłem dłonią w ścianę i 
poczułem, jak ból przeszywa mi rękę aż do łokcia. - 
Myślałem, że wszystko zostało przygotowane! - Kiedy 
wykrywacz błędów wskazywał na jakieś problemy, niemal 
zawsze należało po prostu powtórzyć translację. - Jesteś 
pewna, Silloin? Ta dziewczyna była na skraju wyczerpania 
nerwowego, kiedy wepchnąłem ją do środka.
   Silloin wydała z siebie sapnięcie, które oznaczało, 
że mam opuścić kontrolkę i swą małą kościstą dłonią 
rąbnęła w ekran z odczytem błędu, jakby chciała w ten 
sposób zlikwidować wyświetlone na nim informacje. Podobnie 
jak Linna i inne dinozaury nie miała cierpliwości do 
wysłuchiwania o towarzyszącym nam, ludziom, strachu przed 
migracją, godnym jedynie takich beks jak my. Niemniej jednak, 
w odróżnieniu od Linny, była przekonana, że pewnego dnia, 
po tym jak już przyzwyczaimy się do korzystania z 
technologii dinozaurów, nauczymy się także myśleć jak one. 
Może ma rację. Może po kilkuset latach przeciskania się 
przez kanaliki w czasoprzestrzeni z radością będziemy się 
pozbywali naszych zbędnych ciał. Kiedy dinozaury albo 
inne, podobne im istoty rozumne migrują, pozostałe po nich 
redundanty poddają się samozniszczeniu. Bardzo to 
harmonijne. Niejednokrotnie przeprowadzano podobne próby 
na ludziach, ale nie zawsze osiągano pożądany efekt. 
Dlatego właśnie tu jestem.
   = Wszystko jest jasne. Sprawa przeciągnie się o 
jakieś pół godziny = powiedziała.
   Kamala przebywała sama w ciemności już prawie sześć 
minut, dłużej niż jakikolwiek migrant, którego miałem 
okazję obsługiwać.
   - Włącz dźwięk z kuli.
   Kontrolkę wypełniły odgłosy krzyków Kamali. Nie 
brzmiały, jak jęki wydawane przez człowieka. Raczej 
przypominały pisk opon samochodu starającego się 
hamowaniem zapobiec kraksie.
   - Musimy ją stamtąd wyciągnąć - powiedziałem.
   = To dziecinada, Michael. =
   - Ona jest jak dziecko, do diabła! - Wiedziałem, że 
wyciąganie migrantów z kuli może przynieść tylko same 
kłopoty. Mogłem poprosić Silloin, żeby wyłączyła głośniki i 
siedzieć dalej na swoim miejscu, podczas gdy Kamala wiła 
się w cierpieniach. To była moja własna decyzja.
   - Nie otwieraj kuli, dopóki nie podstawię pomostu - 
podbiegłem do drzwi. - I nie ściszaj głośników.
   Na widok zapalającego się światła, dziewczyna zawyła. 
Górna półkula uniosła się wolno i zobaczyłem, jak mocuje 
się z krępującą ją nanopowłoką. W chwili, gdy pomyślałem 
sobie, że nie może już krzyczeć głośniej, właśnie się jej 
to udało. Silloin i ja dokonaliśmy razem rzeczy 
niezwykłej: zamieniliśmy dzielnego 
inżyniera-biomateriałoznawcę w przerażone zwierzątko.
   - Kamala, to ja, Michael!
   Nieartykułowane wrzaski przybrały postać słów.
   - Przestań... nie... o Boże, na pomoc!
   Gdybym mógł, wskoczyłbym do kuli i uwolnił ją, ale 
urządzenie było bardzo delikatne i nie miałem zamiaru 
ryzykować zniszczenia go. Oboje musieliśmy poczekać, aż 
górna półkula uniosła się całkowicie i stół skanujący 
wysunął biedną Kamalę w moim kierunku.
   - Już dobrze. Nic ci się nie stanie. Zaraz cię 
wyjmiemy. Wszystko w porządku.
   Kiedy uwolniłem ją za pomocą iskrownika, dziewczyna 
rzuciła się na mnie. Upadliśmy razem na ziemię i omal nie 
sturlaliśmy się w dół po schodach pomostu. Uścisk jej 
ramion był tak silny, że z trudem łapałem oddech.
   - Nie zabijajcie mnie, proszę, nie zabijajcie mnie!
   Przygniotłem ją do ziemi.
   - Kamala! - uwolniłem jedną rękę i starałem wyzwolić 
się z jej uścisku. Próbowałem bokiem przesuwać się ku 
schodom. Dziewczyna wykonała skok, który na skutek 
mikrograwitacji wyszedł jej dość niezdarnie, po czym 
spadła na mnie wbijając paznokcie w rękę i zostawiając 
krwawiące zadrapania. - Kamala, przestań! - Ledwo się 
powstrzymywałem, żeby jej nie uderzyć. Zbiegłem po 
schodach.
   - Ty gnojku! Co wy, dupki, chcecie ze mną zrobić? - 
Drżąc na całym ciele wzięła kilka głębokich oddechów i 
zaczęła szlochać.
   - Coś się stało z twoim skanem. Silloin właśnie stara 
się wszystko naprawić.
   = Przyczyna awarii jest niejasna = odezwała się 
Silloin z kontrolki.
   - Ale to nie twój problem - zawołałem w stronę ławy.
   - Okłamali mnie - mamrotała dziewczyna i wydawało 
się, że cała zwinęła się w mały kłębek, jakby ciało jej 
było samą skórą, bez kości i mięśni. - Mówili, że nic nie 
będę czuła, a tu... czy wiesz, co się wtedy czuje... to po 
prostu...
   Schyliłem się po jej kombinezon. 
   - Tu są twoje rzeczy. Ubierz się. Wyjdziemy stąd na 
chwilę.
   - Ty gnojku! - powtórzyła, ale w jej głosie nie było 
już żadnych uczuć.
   Pozwoliła mi sprowadzić się na dół z pomostu. Kiedy z 
powrotem wkładała swoje obcisłe wdzianko, liczyłem 
wypukłości na ścianie. Były rozmiarów starych 
dziesiątaków, które mój dziadek miał zwyczaj przechowywać 
w skarbonce i roztaczały łagodną, złotą bioluminescencję. 
Doliczyłem do czterdziestu siedmiu, zanim się ubrała i była 
gotowa, by odprowadzić ją z powrotem do poczekalni D.
   Ciężko zwaliła się na tapczan, na którego skraju 
wcześniej siedziała jak na szpilkach.
   - I co teraz? - spytała.
   - Nie wiem. - Podszedłem do kuchenki i wyjąłem karafkę 
z destylatora. - Co teraz, Silloin? - Polałem sobie rękę 
wodą, żeby zmyć z niej krew. Szczypało. Aparacik w moim 
uchu milczał. - Chyba poczekamy - powiedziałem w końcu.
   - Na co?
   - Aż Silloin naprawi ska...
   - Nie mam zamiaru tam wracać.
   Zdecydowałem się puścić to mimo uszu. Prawdopodobnie 
było jeszcze zbyt wcześnie, aby ją zacząć przekonywać, 
aczkolwiek gdy tylko Silloin przekalibruje skaner, nie 
będzie miała zbyt wiele czasu, by zmienić zdanie. - Chcesz 
coś z kuchni? Może jeszcze jedną filiżankę herbaty?
   - A może dżin z tonikiem? Albo lepiej bez toniku - 
rękami pocierała oczy. - A może kilkaset mililitrów 
serentolu?
   Udawałem, że traktuję to jako żarty.
   - Dinozaury nie pozwoliłyby nam prowadzić baru dla 
migrantów. Skaner mógłby źle skopiować parametry chemiczne 
mózgu i spędziłabyś trzy lata na Gendzie w stanie 
kompletnego upojenia.
   - Czy ty nic nie rozumiesz? - znowu histeryzowała. - 
Nigdzie nie jadę!
   Nie obarczałem jej winą za jej zachowanie, ale jedyne, 
czego w tamtej chwili pragnąłem, to jak najszybciej pozbyć 
się Kamali Shastri. Było mi wszystko jedno, czy pojedzie na 
Gend, czy wróci na Lunex, czy uda się na drugą stronę tęczy 
do krainy Oz, bylebym tylko nie musiał dłużej przebywać 
razem w jednym pokoju z tym nędznym stworzeniem, które 
starało się wzbudzić we mnie poczucie winy za wypadek, z 
którym nie miałem nic wspólnego.  
   - Myślałam, że dam radę - zatkała uszy dłońmi, jakby 
nie chciała słuchać własnych, rozpaczliwych jęków. - 
Zmarnowałam dwa ostatnie lata próbując sobie wmówić, że 
uda mi się oszukać samą siebie, położyć się spokojnie i na 
chwilę przestać myśleć, a zaraz znajdę się daleko stąd. 
Miałam pojechać do cudownego i tajemniczego miejsca - 
wydała z siebie cichy skowyt i opuściła ręce na kolana. - 
Miałam przywracać ludziom wzrok.
   - Przecież jak na razie wszystko ci się udało, 
Kamala. Zrobiłaś wszystko, o co cię prosiliśmy.
   Pokręciła głową.
   - Nie udało mi się przestać myśleć. W tym cały 
problem. A potem ją zobaczyłam, jak próbuje mnie dotknąć. W 
ciemności. Nie myślałam o niej od... - jej ciałem 
wstrząsnął dreszcz. - To twoja wina! Ty mi o niej 
przypomniałeś.
   - O twojej sekretnej przyjaciółce?
   - Przyjaciółce? - to słowo wprawiło Kamalę w 
osłupienie. - Nie, nigdy bym jej nie nazwała moją 
przyjaciółką. Bałam się jej trochę, bo nigdy nie byłam 
pewna, czego właściwie ode mnie chce - urwała. - Pewnego 
dnia po szkole weszłam do jej mieszkania. Siedziała w 
swoim fotelu, patrząc przez okno na Bloor Street. Była 
odwrócona plecami do mnie. Powiedziałam: "Dzień dobry, 
pani Ase". Chciałam jej pokazać moje ostatnie 
wypracowanie, ale ona w ogóle się nie odezwała. Okrążyłam 
ją i podeszłam bliżej. Jej skóra była popielata. Wzięłam 
ją za rękę. Wydawało mi się, że chwytam jakiś plastykowy 
przyrząd. Była sztywna, nieruchoma - nie była już 
człowiekiem. Stała się przedmiotem, jak piórko lub kość. 
Wybiegłam z mieszkania, musiałam stamtąd uciekać. 
Pobiegłam do nas i ukryłam się przed nią.
   Zmrużyła oczy, jakby z uwagą przypatrywała się sobie 
samej przez obiektyw czasu, próbując dokonać oceny swego 
zachowania 
   - Myślę, że teraz wiem, o co jej chodziło. Musiała zdawać 
sobie sprawę, że umiera. Pewnie chciała, żebym towarzyszyła 
jej w ostatnich chwilach albo przynajmniej znalazła jej 
ciało po śmierci i kogoś o wszystkim powiadomiła. Tyle że 
nie mogłam. Gdybym poinformowała kogokolwiek o jej zgonie, 
moi rodzice na pewno by się o wszystkim dowiedzieli. Może 
podejrzewano by mnie, że jej coś zrobiłam - nie wiadomo. 
Mogłam zadzwonić na policję, ale miałam wtedy dopiero 
dziesięć lat. Myślałam, że zdołają mnie potem wyśledzić.  
Nikt jej nie znalazł przez dobre kilka tygodni. A potem było 
już za późno. Wszyscy mieliby mi za złe, że tak długo to 
ukrywałam. W nocy wyobrażałam sobie, jak na jej ciele 
pojawiają się brunatne plamy i zaczyna gnić w swym fotelu 
niczym zleżały banan.  Czułam się fatalnie, nie mogłam jeść 
ani spać. Musieli mnie położyć do szpitala przez to, że jej 
dotknęłam.  Dotknęłam śmierci.  
   = Michael = szept Silloin zabrzmiał w moim uchu bez 
uprzedniego sygnału ostrzegawczego. = Stała się rzecz 
niemożliwa.=
   - Jak tylko znalazłam się z dala od tamtego budynku, 
polepszyło mi się. Potem ją wreszcie znaleźli. Po powrocie 
do domu ze wszystkich sił starałam się o niej zapomnieć. I 
prawie mi się to udało - owinęła ramiona wokół tułowia.  - 
Ale przed chwilą pojawiła się tuż przy mnie. Tam, wewnątrz 
kuli... Nie mogłam jej zobaczyć, ale w jakiś sposób 
czułam, że chce mnie dotknąć.
   = Michael, przyszli Parikkal i Linna. =
   - Tak więc widzisz - zaśmiała się gorzko. - Jak 
mogłabym jechać na Gend. Mam halucynacje.
   = Została naruszona harmonia. Przyjdź tu sam. =
    Brzęczący szept rozbrzmiewający w moim uchu działał 
mi na nerwy tak, że omal nie palnąłem się w małżowinę, 
żeby go zagłuszyć.
   - Wiesz, nigdy przedtem nikomu o tym nie opowiadałam.
   - Cóż, może jednak okaże się, że wynikło z tego coś 
dobrego - położyłem dłoń na jej kolanie. - Przepraszam, 
ale muszę cię opuścić na chwilkę.
   Wyglądała na zaskoczoną moim nagłym wyjściem. 
Wyśliznąłem się na korytarz i zabezpieczyłem drzwi 
zamykając ją w poczekalni.
   - Co się stało? - spytałem kierując swe kroki w 
stronę kontrolki.
   = Czy ma ochotę na ponowne rozpoczęcie skanowania? =
   - Najmniejszej. Raczej robi kupę ze strachu na samą 
myśl o powtórce.
   = Tu Parikkal= mój aparacik tłumaczył wydawane przez 
niego dźwięki, przypominające skwierczenie podobne do 
tego, jakie wydaje boczek wrzucony na rozgrzaną patelnię. 
= Zamieszanie powstało gdzie indziej. Na naszym stanowisku 
nie wykryto żadnego błędu. =
   Przez szklane drzwi wszedłem do hali centrum 
skanowania. Przez okienko kontrolki widziałem sylwetki 
trzech dinozaurów. Ich głowy wściekle chwiały się na boki. 
   - Więc w czym rzecz? - spytałem.
   = Nasze połączenie z Gendem zostało zakłócone przez 
chwilowy przepływ fałszywych danych = oznajmiła Silloin. = 
Kamala Shastri została tam odebrana i zrekonstruowana.=
   - A więc migracja się udała? - Czułem, jak podłoga 
zapada się pode mną. - A co zrobimy z tą, którą mamy 
tutaj?
   = Należy po prostu załadować redundantkę do skanera i 
sfinalizować...=
   - Mam dla was niewesołą wieść. Ona nie zamierza
zbliżyć się ani na krok do kuli.
   = Strony równania nie zostały zbilansowane.= Tym 
razem po raz pierwszy odezwała się Linna. W zasadzie nie 
była członkiem załogi Stacji Tuulen, chociaż wcześniej tu 
pracowała. Do tej pory zdanie Parrikala i Silloin liczyło 
się bardziej - przynajmniej tak mi się wydawało.
   - Więc co mam zrobić? Skręcić jej kark?
   Na chwilę zapadła absolutna cisza, która jednak nie 
onieśmielała mnie tak bardzo, jak trzy znieruchomiałe 
nagle głowy dinozaurów przypatrujące mi się przez małe 
okienko.
   - Nie - powiedziałem.
   Dinozaury zaczęły rzęzić między sobą, ich głowy 
chwiały się na wszystkie strony. Na początku odłączyły mnie 
i w moim commie nie słyszałem żadnego głosu, ale po chwili 
aparacik zabrzmiał odgłosami ich dysputy.  
   = Zawsze to mówiłam = gardłowała Linna. = Te stworzenia 
nie mają pojęcia o istocie harmonii. Kontynuowanie 
wysyłania ich na inne światy to poważny błąd.=
   = Może masz i rację = powiedział Parikkal. = Ale to 
temat na osobną dyskusję. Na razie chodzi o to, by 
zbilansować strony równania.=
   = Nie ma zbyt wiele czasu. Będziemy musieli usunąć we 
własnym zakresie.= Silloin obnażyła długie, brązowe zęby. 
Poderżnięcie nimi gardła Kamali zajęłoby jej jakieś pięć 
sekund. Pomimo faktu, iż była dinozaurem, który okazywał 
ludziom największe zrozumienie, nie mam wątpliwości, że ta 
mała eksterminacja sprawiłaby jej frajdę.
   = Postulowałabym czasowo odroczyć wszelkie migracje 
Ziemian, dopóki dobrze się nie zastanowimy nad kondycją 
tych stworzeń = powiedziała Linna.
   To było typowe dla dinozaurów. Stwarzając pozory, że 
spierają się między sobą, tak naprawdę cała trójka 
prowadziła rozmowę ze mną, naświetlając sytuację w sposób 
zrozumiały nawet dla małego dziecka. Informowały mnie oto, 
że wystawiam na szwank przyszłość całej ludzkości w 
kosmosie. Że los Kamali i tak jest przesądzony, 
niezależnie od tego czy zgodzę się wykonać to, czego ode 
mnie oczekiwały, czy nie. Że strony równania muszą zostać 
zbilansowane i że należy to uczynić natychmiast.
   - Czekajcie - powiedziałem - może uda mi się nakłonić 
ją, by weszła z powrotem do skanera. 
   Chciałem znaleźć się jak najdalej od nich. Wyciągnąłem 
aparacik z ucha i schowałem go do kieszeni. Tak się 
spieszyłem, że przez nieuwagę potknąłem się wychodząc z 
hali i z trudem złapałem równowagę, przytrzymując się 
ściany. Stanąłem na chwilę wpatrując się w dłoń opartą o 
przegrodę oddzielającą korytarz od hali. Wydawało mi się, 
że przyglądam się rozczapierzonym palcom przez odwrotną 
stronę teleskopu. Poczułem, że oddalam się od siebie.
   Dziewczyna siedziała zwinięta w kłębek na kanapie, 
przyciskając podkurczone kolana do klatki piersiowej, 
starając się zajmować jak najmniej miejsca tak, by nikt 
jej nie zauważył.
   - Wszystko gotowe - zawołałem ku niej rześko. - Za 
minutę możesz wchodzić z powrotem do kuli.
   - Nie, Michael.
   Teraz oddalałem się  od całej Stacji Tuulen.
   - Kamala, myślę, że wyrzucasz w błoto sporą część 
swego życia.
   - Mam do tego pełne prawo - jej oczy błyszczały.
   Myliła się. Była tylko redundantką, nie miała żadnych 
praw. Co mówiła o tamtej martwej staruszce? Stała się 
przedmiotem. Jak piórko, jak kość.
   - W porządku - dźgnąłem ją wyprostowanym palcem. - 
Idziemy.
   Cofnęła się.
   - Dokąd?
   - Pojedziesz z powrotem na Lunex. Podstawiłem dla 
ciebie wahadłowiec. Właśnie przywiózł partię 
popołudniowych migrantów. Powinienem się teraz nimi 
zajmować zamiast marnować tu czas na przekomarzanie się z 
tobą.
   Z wolna wyprostowała się na kanapie.
   - Dalej, chodź - obcesowym szarpnięciem podniosłem ją 
na nogi. - Dinozaury chcą, żebyś jak najszybciej opuściła 
Tuulen. Ja też mam cię dosyć. - Byłem już tak daleko, 
że wcale nie widziałem Kamali Shastri.
   Kiwnęła głową i pozwoliła mi się wyprowadzić przez 
przezroczyste drzwi.
   - A jeśli spotkamy kogoś na korytarzu, trzymaj gębę 
na kłódkę.
   - Zachowujesz się jak nieokrzesany gbur - usłyszałem 
jej stłumiony szept.
   - A ty jak mała, nieznośna dziewczynka.
   Kiedy rozsunęły się skrzydła drzwi wewnętrznych, 
natychmiast zauważyła brak rękawa łączącego śluzę 
powietrzną z wahadłowcem. Próbowała wyrwać się z mego 
uścisku, ale z całej siły pchnąłem ją naprzód. Z impetem 
przeleciała przez śluzę, z całej siły odbiła się od drzwi 
zewnętrznych i upadła plecami na ziemię. Gdy nacisnąłem 
przycisk zamykający wewnętrzne drzwi, wróciłem do siebie. 
To ja robiłem te wszystkie okropne rzeczy - ja, Michael 
Burr. Nie mogłem się powstrzymać: zaniosłem się chichotem. 
Zanim drzwi zamknęły się na dobre, zobaczyłem, jak Kamala 
Shastri słaniając się na nogach stara się podbiec do mnie, 
ale było już za późno. Ze zdziwieniem skonstatowałem, że 
tym razem nie krzyczała. Słyszałem tylko jej wściekłe 
sapanie.
   Jak tylko wewnętrzne drzwi zamknęły się szczelnie, 
otworzyłem drzwi prowadzące na zewnątrz. W końcu, czy 
istnieje jakiś lepszy sposób na uśmiercenie kogoś na 
stacji kosmicznej? Nie ma tu żadnej broni. Może ktoś inny 
potrafiłby ją czymś zakłuć lub udusić, ale nie ja. Otruć - 
jak? Poza tym nie miałem czasu, by się zastanowić, przez 
cały czas usilnie starałem się nie myśleć o tym, co robię. 
Jestem sapientologiem, a nie lekarzem. Zawsze sądziłem, że 
wyrzucenie kogoś w przestrzeń kosmiczną bez żadnej osłony 
oznacza natychmiastową śmierć. Następuje dekompresja 
wybuchowa, czy coś w tym guście. Nie chciałem, żeby 
cierpiała. Starałem się, by wszystko przebiegło jak 
najszybciej. Bez bólu.
   Usłyszałem szum odpływającego powietrza i pomyślałem, 
że to już. Ciało zostało wyrzucone w przestrzeń. Właśnie 
odchodziłem, kiedy usłyszałem walenie. Oszalałe niczym 
bicie serca po zakończonym biegu sprinterskim. Musiała się 
czegoś schwycić. Łup, łup, łup! Tego było dla mnie za 
wiele. Oparłem się plecami o wewnętrzne drzwi i osunąłem 
się na podłogę, śmiejąc się jak szalony. Łup! Łup! Okazuje 
się, że jeśli opróżnić płuca z powietrza, można wytrzymać 
w otwartej przestrzeni kosmicznej około minuty, a może 
nawet dwie. Wydało mi się to bardzo zabawne. Łup! Po 
prostu boki zrywać. Robiłem dla niej, co mogłem, 
ryzykowałem własną karierę, a ona tak mi się odpłaca? 
Przysunąłem policzek do drzwi w chwili, gdy łomotanie 
zaczęło słabnąć. Dzieliło nas zaledwie kilka centymetrów, 
odległość pomiędzy życiem i śmiercią. Teraz wiedziała już 
absolutnie wszystko o bilansowaniu stron równania. 
Zachłystywałem się śmiechem tak, że z trudem łapałem 
oddech. Podobnie jak to ciało za drzwiami. Giń wreszcie, 
parszywa bekso!
   Nie wiem, jak długo to trwało. Stukanie było coraz 
wolniejsze. Wreszcie ustało. Wtedy poczułem się jak 
prawdziwy bohater. Przyczyniłem się do zachowania 
harmonii, ocaliłem dla ludzkości możliwość odbywania 
podróży do najdalszych zakątków wszechświata. Chichotałem 
z dumą. Nauczyłem się myśleć jak dinozaury.
  
   Przez przezroczyste, wypukłe drzwi wszedłem do 
Poczekalni D. 
   - Czas, żebyś weszła na pokład wahadłowca.
   Kamala zdążyła się już przebrać w obcisłe wdzianko i 
nałożyć kapcie na rzepach. Na ścianie było około 
dziesięciu otwartych okien. Cały pokój wypełniony był 
gadającymi głowami. Ktoś musiał powiadomić przyjaciół i 
krewnych. Ich bohaterka wracała z kosmosu, cała i zdrowa.
   - Muszę już iść - rzuciła w stronę ściany. - 
Zadzwonię zaraz po wylądowaniu.
   Obróciła się do mnie z twarzą rozjaśnioną niezdarnym 
uśmiechem, od którego jej usta najwyraźniej zdążyły się 
już odzwyczaić.
   - Jeszcze raz dziękuję ci za wszystko, Michael.
   Zastanawiałem się, ile czasu zajmuje powracającym 
migrantom ponowne przyzwyczajenie się do bycia 
człowiekiem. 
   - Okazałeś mi wielką życzliwość, a ja byłam wtedy 
taka... nie byłam wtedy sobą. - Ostatni raz ogarnęła 
wzrokiem całe pomieszczenie i zadrżała. - Bardzo się wtedy 
bałam. 
   - O tak.
   Pokręciła głową. 
   - Czy naprawdę było aż tak źle?
   Wzruszyłem ramionami i wyprowadziłem ją na korytarz.
   - Teraz mi trochę głupio. To znaczy, naprawdę byłam w 
kuli nie dłużej niż przez minutę i zaraz potem - strzeliła 
palcami - znalazłam się już tam, na Gendzie, tak jak mi 
mówiłeś.  - Przytuliła się do mnie delikatnie, gdy szliśmy w 
stronę drzwi. Jej ciało pod ubraniem było twarde. - W każdym 
razie cieszę się, że mieliśmy okazję porozmawiać. Naprawdę 
myślałam o tym, by po powrocie jakoś się z tobą 
skontaktować. Nie spodziewałam się, że jeszcze cię tu 
zastanę.  
   - Zdecydowałem się zostać. - Wewnętrzne drzwi do 
śluzy rozsunęły się przed nami. - Im dłużej tu jestem, tym 
bardziej podoba mi się ta praca. 
   Ściany rękawa falowały, w miarę jak następowało 
wyrównanie ciśnienia pomiędzy pomieszczeniami Stacji 
Tuulen a wnętrzem wahadłowca.
   - Pewnie czekają na ciebie jacyś migranci? - spytała.
   - Dwóch.
   - Zazdroszczę im - obróciła się do mnie. - Nigdy nie 
myślałeś o tym, żeby polecieć w kosmos?
   - Nie - odparłem.
   Kamala położyła mi dłoń na twarzy.
   - To zmienia wszystko. - Czułem dotyk jej długich 
paznokci, a raczej szponów. Przez chwilę myślałem, że chce 
mnie zadrapać, by zostawić na moim policzku taki sam ślad, 
jaki miała na swoim.
   - Wiem - odpowiedziałem.
                              Przełożył Rafał Wilkoński

                     JAMES PATRICK KELLY
   Rocznik 1951. Rozpoczął działalność pisarską ukończywszy 
słynne warsztaty w Clarian w 1974 r. Pisze przede wszystkim 
opowiadania, ale znana jest również jego powieść napisana 
wspólnie z Johnem Kesselem "Freedom Beach". J. P. Kelly 
wykłada na uniwersytecie literaturę angielską, pracuje też 
jako krytyk.
                                                    D.M.
