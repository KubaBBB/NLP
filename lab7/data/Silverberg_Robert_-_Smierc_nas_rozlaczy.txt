Autor: ROBERT SILVERBERG
Tytul: Śmierć nas rozłączy

(Death Do Us Part)

Z "NF" 1/98
   
   To było jej pierwsze małżeństwo, jego siódme. Ona 
miała trzydzieści dwa lata, on trzysta sześćdziesiąt trzy; 
stary dobry numer kwiecień/grudzień. W podróż poślubną 
wybrali się do Wenecji, Nairobi, Świątyni Rozkoszy w 
Malezji i jednego z modnych kurortów L-5, lśniącej 
szklanej kuli ze słońcem na okrągło i wodospadami 
spływającymi jak kaskady diamentów, a potem wrócili do 
jego cudownego podniebnego domu zawieszonego na 
naprężonych cumach tysiąc metrów nad powierzchnią 
Pacyfiku, by rozpocząć codzienną część swego wspólnego 
życia.
   Jej przyjaciele nie mogli się z tym wszystkim 
pogodzić. - On ma dziesięć razy tyle lat co ty! - mówili. 
- Jak możesz chcieć kogoś tak starego? - Marilisa 
przyznawała, że poślubiła Leo bardziej dla kaprysu niż dla 
czegokolwiek innego. Była to kwestia impulsu; nagły 
gwałtowny skok. Małżeństwa nie trwają w końcu wiecznie - 
trzydzieści czy czterdzieści lat, a potem idzie się dalej. 
Leo jednak był miły, łagodny i w gruncie rzeczy całkiem 
pociągający. I tak bardzo jej pragnął. Naprawdę wydawał 
się ją kochać. Dlaczego jego wiek miałby być problemem? 
Wyglądał na trzydziestopięciolatka czy coś koło tego. W 
obecnych czasach można było wyglądać tak młodo, jak się 
chciało. Leo wykonywał zalecenia Procesu sumiennie i na 
czas, dwa razy na dekadę, i dzięki temu mógł zachować 
dziarskość i wigor młodego chłopca.  
   Były oczywiście małe niedogodności. Kiedyś, dawno, 
dawno temu, Leo był przyjacielem prababki Marilisy; mogli 
być nawet kochankami. Nie zamierzała pytać. Takie rzeczy 
zdarzają się i po prostu trzeba nauczyć się z nimi żyć. Co 
więcej, w towarzystwie nadal pokazywała się trzecia żona 
Leo, Katrin, kobieta w wieku dwustu czterdziestu siedmiu 
lat, lecz wyglądająca najwyżej na trzydzieści. Wciąż była 
gdzieś w pobliżu. Leo nadal darzył ją ciepłymi uczuciami. 
- Wspaniała kobieta, dobry i lojalny przyjaciel - 
mówił. - Kiedy ją poznasz, polubisz ją tak samo jak ja. 
- To był trudny przypadek, zgoda. Ale równie 
przygnębiające było to, że Leo miał dzieci trzykrotnie 
albo więcej starsze od niej. Jego przedostatni potomek, 
syn Fiodor, miał nieznośny i arogancki zwyczaj puszczania 
do niej oka i przesyłania porozumiewawczych uśmieszków, 
stuletni sukinsyn. - Chcę, żebyś poznała najnowszą 
zabawkę ojca - powiedział o niej któregoś razu, gdy 
kolejny z synów-stulatków, dotychczas nieznany Marilisie, 
pojawił się niespodziewanie. - Możemy się nią bawić, 
kiedy jest zmęczony. - Marilisa postanowiła, że któregoś 
dnia odpłaci mu za to.
   Mimo to nie miała poważniejszych zastrzeżeń. Leo był 
idealnym pierwszym mężem: mądrym, serdecznym, kochającym, 
troskliwym, szczodrym. Darzyła go prawdziwą czułością.  Poza 
tym był niezwykle doświadczony życiowo.  Jeśli małżeństwo z 
nim przypominało trochę małżeństwo z Abrahamem Lincolnem 
albo Augustem Cezarem, cóż, niech tak będzie; Leo, podobnie 
jak oni, był wielkim człowiekiem.  Był nieskończenie 
fascynujący. Był jak siedmiu mężów zlanych w jedno. Niczego 
nie żałowała, zupełnie niczego, naprawdę.  
   
   
   Wiosną '87 jadą na Capri świętować pierwszą 
rocznicę swojego związku. Ich hotel to zrekonstruowana 
rzymska willa na wschodnim zboczu Monte Tiberio: 
alabastrowe ściany z freskami w czerni i czerwieni, barwna 
mozaika przedstawiająca stworzenia morskie w marmurowej 
wannie, szeroki trawertynowy taras z widokiem na morze. 
Stoją razem w ciemnościach, wpatrzeni w niesamowity 
rozblask gwiazd. Niebo rozcina wąski sierp księżyca. On 
obejmuje ją ramieniem; ona wspiera głowę na jego piersi. 
Ona, chociaż jest wysoka jak na kobietę, ledwie sięga mu 
do szyi. 
   - Jutro o świcie - mówi Leo - ujrzymy Błękitną Grotę. 
A potem po południu zejdziemy na dół do Jaskini Wielkiej 
Matki. Zawsze dostaję dreszczy, kiedy tam jestem. Myślę o 
starożytnych mieszkańcach wysp czczących swą boginię pod 
tą skałą, gdzieś w okresie plejstocenu. O ich rytach i 
rytuałach, ofiarach, które jej składali.
   - Czy to właśnie wtedy po raz pierwszy się tu 
pojawiłeś? - pyta ona, tonem lekkim i figlarnym. - Gdzieś 
w okresie plejstocenu?
   - Cóż, w gruncie rzeczy odrobinę później. Myślę, że to 
był Renesans. Leonardo i ja podróżowaliśmy razem z 
Florencji...
   - Ty i Leonardo obaj byliście właśnie tacy.
   - Właśnie tacy, to prawda. Ale nie tacy, jeśli 
pojmujesz, o co mi idzie.
   - I Cosimo de Medici. Jeszcze jeden z dawnych dobrych 
dni. Cosimo wydawał takie wspaniałe przyjęcia, tak?
   - To był Lorenzo - mówi on. - Lorenzo Wspaniały, wnuk 
Cosima. O wiele zabawniejszy od swego dziadka. 
Przepadałabyś za nim.
   - Kiedy mówisz w ten sposób wydaje mi się, że to całkiem 
serio.
   - Zawsze mówię serio. Nawet wtedy, kiedy żartuję. - 
Jego ramię obejmuje ją mocno. Leo nachyla się i 
składa pocałunek w jej gęstych ciemnych włosach. - Kocham 
cię.
   - I ja cię kocham - odpowiada ona. - Jesteś najlepszym 
pierwszym mężem, jakiego dziewczyna mogłaby sobie 
wymarzyć.
   - A ty najwspanialszą ostatnią żoną, jakiej może 
pragnąć mężczyzna.
   Te słowa zaskakują ją. Ostatnia żona? Czyżby 
zamierzał umrzeć w przeciągu najbliższych dziesięciu, 
dwudziestu czy trzydziestu lat? Jest stary - starożytny - 
ale nikt nie ma pojęcia, jakie są granice Procesu. Pięćset 
lat? Tysiąc? Kto może powiedzieć? Nikt, kogo stać na 
opłacenie kuracji, nie zmarł jeszcze śmiercią naturalną, 
przez czterysta lat, od kiedy wynaleziono Proces. 
Dlaczego zatem on mówi z takim przekonaniem o niej jako 
o swojej ostatniej żonie? Może żyć wystarczająco długo, by 
mieć jeszcze siedem, dziesięć, pięćdziesiąt żon.
   Marilisa milczy przez długą chwilę.
   Potem pyta go, cicho, niepewnie. 
   - Nie rozumiem, dlaczego to powiedziałeś.
   - Co powiedziałem?
   - To, że jestem twoją ostatnią żoną.
   On waha się przez chwilę. 
   - Ale dlaczego miałbym pragnąć innej, skoro mam ciebie - 
odpowiada.  
   - Czy jestem idealna?
   - Kocham cię.
   - Kochałeś też Tedescę i Thane i Iavildę - mówi ona. - 
I Miaule i Katrin. - Liczy na palcach w ciemności. Jednego 
imienia brakuje. - Oraz... Syanthę. Widzisz, znam imiona 
ich wszystkich. Musiałeś je kochać, ale małżeństwa jednak 
się skończyły. Musiały się skończyć. Bez względu na to, 
jak bardzo kochasz daną osobę, nie możesz przedłużać 
małżeństwa w nieskończoność.
   - Skąd to wiesz?
   - Po prostu wiem. Wszyscy to wiedzą.
   - Chciałbym, żeby to małżeństwo nigdy się nie 
skończyło - mówi Leo. - Chciałbym, żeby trwało i trwało i 
trwało. Do końca czasu. Czy to w porządku? Czy takie 
pragnienie jest dopuszczalne, jak uważasz?  
   - Ależ ty jesteś romantykiem, Leo!
   - Kim innym mogę być dzisiejszej nocy, jeśli nie 
romantykiem? To miejsce; wiosenna noc; księżyc, gwiazdy, 
morze; zapach kwiatów w powietrzu. Nasza rocznica. Kocham 
cię. Nic nigdy się dla nas nie skończy. Nic.
   - Czy naprawdę może tak być? - pyta ona.
   - Oczywiście. Na całą wieczność, tak jak jest w tej 
chwili.
   
   Marilisa myśli od czasu do czasu o mężczyznach, 
których poślubi, gdy jej drogi z Leo rozejdą się. Wie 
bowiem, że tak się stanie. Być może zostanie z Leo przez 
dziesięć lat, być może przez pięćdziesiąt; w końcu jednak, 
pomimo wszelkich jego zapewnień, że będzie odwrotnie, 
jedno z nich zechce pójść swoją własną drogą. Nikt 
nie żeni się na zawsze. Piętnaście, dwadzieścia lat, to 
normalne. Sześćdziesiąt albo siedemdziesiąt, to już górna 
granica.
   Poślubi wspaniałego atletę, postanawia. A potem 
filozofa; następnie przywódcę politycznego; z kolei będzie 
wolna przez parę dziesięcioleci po to, by dać odpocząć 
podniebieniu, by tak rzec, będzie to rodzaj przerywnika w jej 
życiu, a kiedy się tym zmęczy, znajdzie sobie kogoś 
zupełnie innego, prostego mężczyznę, który lubi polować, 
pracować rękami na polu, a potem żeglarza, z którym 
opłynie świat, i może kiedy stuknie jej trzysta lat, 
poślubi chłopca, niewinnego osiemnasto-, czy 
dziewiętnastolatka, który nie miał jeszcze swego 
pierwszego Przygotowania, a potem... a potem...
   Dziecinna zabawa. Zawsze jednak doprowadza ją w 
końcu do łez. Nieznani mężczyźni czekający na nią w 
mglistej przyszłości są niewyraźnymi przejmującymi 
dreszczem zjawami, fantazjami, napawającymi lękiem, 
nieprzyjaznymi. Są jak miecze, które niechybnie spadną 
pomiędzy nią i Leo, i ona nienawidzi ich za to.
   Myśl o małżeństwie z tym samym mężczyzną przez 
rozległy bezkres czasu, który stanowi resztę jej życia, jest 
odrobinę niepokojąca - wywołuje w niej poczucie 
zamykających się ścian, powoli, nieodwołalnie, bezlitośnie 
- lecz myśl o porzuceniu Leo jest jeszcze gorsza. Być może 
tak naprawdę go nie kocha, w każdym razie nie tak jak 
wyobraża sobie miłość w najgłębszym sensie, lecz jest z 
nim szczęśliwa. Chce z nim zostać. Nie potrafi wyobrazić 
sobie odejścia od niego i związania się z kimś innym. 
   Ale oczywiście wie, że to nastąpi. Każdego to 
spotyka, w swoim czasie.
   Każdego.
   
   Leo para się tradycyjną sztuką usypywania obrazów z 
piasku. To jego piętnasty czy dwudziesty zawód. Był już 
architektem, archeologiem, projektantem baz kosmicznych, 
zawodowym hazardzistą, astronomem, ponadto zajmował się 
paroma innymi, zupełnie nie przystającymi do siebie i 
oszałamiającymi rzeczami. Leo wymyśla siebie na nowo co 
dekadę lub dwie. Jest to dla niego tak konieczne jak 
wymogi samego Procesu. Pieniądze nigdy nie stanowią 
problemu, ponieważ Leo żyje z odkładanych zysków od 
inwestycji poczynionych stulecia wcześniej. Lecz nowe 
wyzwanie - och, tak, zawsze nowe wyzwanie!
   Marilisa nie wybrała sobie jeszcze zawodu. Jest na 
to o wiele za wcześnie. Przecież to dopiero jej pierwsze 
życie, przed rozpoczęciem Procesu, zaledwie faza 
Przygotowania. W gruncie rzeczy jest jeszcze dzieckiem. 
Dłubała trochę w glinie, pisała wiersze, przez jakiś 
czas komponowała muzykę. Ostatnio zaczęła myśleć o 
studiach ekonomicznych albo iberystyce. Bez wątpienia 
kariera, którą rzeczywiście wybierze, będzie dotyczyła 
czegoś zupełnie innego. Ma jednak czas na decyzję. Och, 
czyż nie ma czasu!
   Zaraz po Nowym Roku ona i Leo jadą do Antibes, by 
wziąć udział w wernisażu najnowszego dzieła Leo, którego 
kuratorem jest Lucien Nicolas, francuski przemysłowiec.  Leo 
i Lucien byli w zamierzchłej przeszłości kolegami ze 
szkolnej ławy. Na lotnisku ściskają się serdecznie bez 
końca, niczym dawno rozłączeni bracia. Wyglądają nawet 
odrobinę podobnie, dwóch ciemnowłosych mężczyzn o pełnych 
twarzach, kwadratowych szczękach, nosach o szerokich 
nozdrzach i silnie zaznaczonych, wydatnych wargach.  
   - Moja żona Marilisa - mówi wreszcie Leo.
   - Jak cudownie - rzecze Lucien Nicolas. - Jak 
wspaniale. - Przesyła jej całusa.
   Nicolas mieszka w przestronnej willi z widokiem na 
Morze Śródziemne, otoczonej pełnym zieleni ogrodem, w 
którym czerwone kolce aloesu i żółte kwiaty akacji 
odcinają się oszałamiająco na tle palisady wysokich palm. 
Powietrze tego styczniowego dnia jest przyjemne i 
ciepłe mimo lekkiej mżawki. Przemysłowiec zaprosił 
wspaniałe grono międzynarodowych gości na premierę 
dzieła; są wśród nich dyplomaci i prawnicy, poeci i 
dramatopisarze, tancerki i śpiewaczki operowe, fizycy, 
astronauci, umysłowcy, rzeźbiarze i jasnowidze. Leo 
przedstawia im wszystkim Marilisę. W przedpokoju do 
wyłożonej agatem sali jadalnej Marilisa słucha, 
zachwycona, wielojęzycznego gwaru rozmów. Konwersacje 
sięgają przez kontynenty, dziesięciolecia, pokolenia. 
Wydaje jej się, że dochodzą ją imiona dawnych żon Leo - 
Syanthy, Tedeski, Katrin? - lecz możliwe, że się myli.  
   Obiad to nadzwyczajna uczta pełna przysmaków. 
Przysadziści automatyczni służący przynoszą dania na 
tacach zakrytych pokrywami z jakiegoś egzotycznego metalu, 
który lśni rozszczepiając światło. Co trzecie danie 
chłodny promień błękitnego światła opuszcza się ze 
szczeliny w suficie, a drugi czerwony promień wytryskuje z 
podłogi: spotykają się w pobliżu wielkiego bloku czarnego 
diamentu, którym jest stół, w powietrze unosi się łagodny 
powiew palonego węgla i wszyscy biesiadnicy są znowu 
głodni, gotowi na kolejne delicje.
   Posiłek to symfonia smaków i faktur. Zachowana jest 
idealna harmonia pomiędzy słodkim i cierpkim, gorącym i 
zimnym, ostrym i łagodnym. Po różowym mięsie nadchodzi 
białe, potem owoce, potem ser, potem znowu mięso, innego 
rodzaju, i delikatniejsze sery. Podawane jest kilkanaście 
gatunków win. Czasem danie jeszcze żyje, poruszając się 
powoli po talerzu; Marilisa bierze przykład z Leo, zwalcza 
swą bojaźliwość, chwyta i konsumuje z ogromną przyjemnością 
swe małe wijące się ofiary.  Raz na jakiś czas talerz należy 
zjeść razem ze znajdującym się na nim daniem, co Marilisa 
odkrywa zostając nieco w tyle za pozostałymi gośćmi i 
naśladując ich zachowanie.  
   Po uczcie następuje odsłonięcie obrazu w atrium 
poniżej sali jadalnej. Goście zbierają się na balkonie 
jadalni i sufit atrium rozsuwa się. 
   Obrazy Leo to olbrzymie kwadratowe konstrukcje 
usypane z drobnego połyskującego piasku o wielu barwach, 
zamknięte w wysokiej ramie z topionej miedzi. Powierzchnia 
każdego obrazu pozostaje dwuwymiarowa, ale mglisty zarys 
trzeciego wymiaru jest zawsze widoczny, a nawet on stanowi
tylko odbicie tkwiącej głębiej wielowymiarowej 
różnorakości, wnikającej pod tajemniczymi kątami w materię 
obrazu. W tych kipiących piaskowych głębiach kryją się 
studnie barwy, korzeniami osadzone w niewidocznych 
mechanizmach kontrolujących całe dzieło. Studniami tymi 
strumienie maleńkich lśniących cząsteczek nieustannie 
wydobywają się na powierzchnię, w zgodzie ze zmieniającymi 
się sygnałami z głębin. Istnieje tu nie kończąca się 
zmiana. W każdej kolejnej godzinie dzieło Lea jest inne niż 
było wcześniej.
   Fala zdumienia podnosi się, kiedy konstrukcja zostaje 
odsłonięta, a potem rozlega się burza oklasków. Obraz 
tworzą przeplatające się spirale w łagodnych pastelowych 
barwach, łukowate ornamenty, różowe, błękitne i 
bladozielone, z cienkimi czarnymi kręgami otaczającymi je 
i delikatnymi białymi liniami wybiegającymi ze środka w 
grupach po trzy ku jaskrawoturkusowym granicom piasku. 
Przyjaciele tłoczą się wokół twórcy, by mu pogratulować. 
Gratulują nawet Marilisie. - To mistrz, absolutny mistrz! 
- Marilisa tryumfuje.
   Później tego samego wieczora wraca na balkon, by 
sprawdzić, czy zdoła zauważyć pierwsze zmiany we wzorze. 
Zazwyczaj są one subtelne i bardzo drobne, ich wykrycie 
wymaga sprawnego oka, lecz nawet w ciągu swego krótkiego 
życia z Leo Marilisa nauczyła się dostrzegać 
najdrobniejsze przekształcenia.
   Tym razem jednak żadne specjalne umiejętności nie 
są potrzebne. W przeciągu niecałej godziny wspaniała 
powierzchnia obrazu uległa znaczącej transformacji. Gruba, 
poszarpana czarna linia pojawiła się nagle w polu 
widzenia, schodząc niczym mroczna blizna z prawego górnego 
rogu ku dolnemu lewemu. Marilisa nie widziała czegoś 
takiego nigdy dotąd. To jak rana w obrazie, 
okaleczenie; wywołuje w niej mimowolny okrzyk wstrząsu.
   Gromadzą się pozostali. 
   - Co to oznacza? - pytają. - Co on chce powiedzieć?
   Ktoś ubrany w afrykański strój plemienny, 
aczkolwiek z pewnością nie Afrykanin, podaje 
interpretację: 
   - Widzimy przepowiednię rozłamu, zapowiedź transformacji 
naszej ery. Ciemna linia przesuwa się brutalnymi 
pociągnięciami przez środek naszego punktu ciężkości. Tam, 
czy widzicie, różowe linie i błękit? A potem opada ku 
nieznanej krainie poza wschodnią granicą obrazu, ku 
dziedzinie mitu, wielkiej apokalipsie.  
   Zostaje wezwany Leo. Jest spokojny. Lecz Leo jest 
zawsze spokojny. Wzrusza ramionami w odpowiedzi na natarczywe
pytania. Obraz, mówi, posiada swoje własne znaczenie, nie 
podlegające dosłownej interpretacji. Jest tym, czym jest, 
niczym więcej. Stochastyczna reguła włada zmianami w jego 
dziełach. Wszystko jest przypadkowe. Poszarpana czarna 
linia jest tylko poszarpaną czarną linią. 
   Z sąsiedniej sali dobiegają dźwięki muzyki. 
Pojawiają się nowi służący, stwory z trzema metalowymi 
nogami i jednym teleskopowym ramieniem, proponując likiery 
i winiaki. Goście rozmawiają cicho i śmieją się. 
   - Mistrz - mówią Marilisie ponownie. - Absolutny mistrz!  
   
   Lubi pytać go o odległą przeszłość - o dziwaczne i 
niemal zapomniane dwudzieste trzecie stulecie, o szorstkie 
i dynamiczne dwudzieste czwarte. On jest jak jakiś wielki 
posąg bohatera wyłaniający się z oparów przeszłości, 
ucieleśniający swoją osobą wiedzę epok, które dla niej są 
tylko legendą. 
   - Powiedz mi, jak ludzie się wtedy ubierali - błaga 
go. - Co mówili, w co się bawili, gdzie lubili jeździć na 
wakacje. I jeszcze budynki, architektura: jak wszystko 
wyglądało? Spraw, żebym poczuła, jak to było: dźwięki, 
zapachy, cały smak minionych dawno czasów.
   On śmieje się. 
   - Wiesz, to wszystko się całkiem miesza. Im dłużej 
żyjesz, tym bardziej zabagniony masz umysł.  
   - Och, wcale ci nie wierzę! Myślę, że wszystko 
świetnie pamiętasz. Opowiedz mi o swoim ojcu i matce.
   - Mój ojciec i matka... - Wypowiada te słowa w 
zamyśleniu, jakby były dla niego nowymi pojęciami. - Mój 
ojciec... był wysoki, nawet wyższy ode mnie... był 
matematykiem albo może kompozytorem, kimś równie 
wydumanym...
   - A jego oczy? Jakiego koloru miał oczy?
   - Jego oczy... nie wiem, były bardzo niezwykłe, ale 
nie potrafię powiedzieć ci, w jaki sposób - dziwnej barwy
albo bardzo głębokie - było coś w jego oczach... - Milknie 
powoli.
   - A twoja matka?
   - Moja matka. Tak. - Wpatruje się w przeszłość i 
wydaje się, że nie widzi tam nic oprócz mgły i dymu. - 
Moja matka. Po prostu nie wiem, co ci powiedzieć. Nie 
żyje, zdajesz sobie sprawę. Już od dawna. Od setek lat. 
Oboje umarli przed wynalezieniem Procesu. To wszystko było 
tak dawno, Mariliso.
   Widać, że to wszystko nie sprawia mu przyjemności.
   - W porządku - mówi ona. - Nie musimy o nich 
rozmawiać. Ale opowiedz mi przynajmniej o ubraniach. Co 
nosiłeś jako młody mężczyzna? Czy ludzie lubili wtedy 
ciemniejsze kolory? Albo jedzenie, ulubione potrawy. 
Cokolwiek. Kształty codziennych przedmiotów. W jaki sposób 
się różniły?
   Posłusznie próbuje ożywić dla niej odległą 
przeszłość. Obrazy pojawiają się, chociaż zamazane, 
chociaż niewyraźne. Obcość, dziwaczny dotyk rzeczy sprzed 
wielu stuleci. Ktokolwiek powiedział, że przeszłość to 
inna kraina, miał rację; zaś Leo jest mieszkańcem tej 
krainy. Mówi o zapomnianych pojazdach, stylach, ideach, 
smakach. Ona usilnie próbuje zrozumieć jego słowa, 
gorliwie wychwytuje konkretne znaczenia z bukietów 
mglistych wrażeń. W jakiś sposób przeszłość wydaje się jej 
równie ważna co przyszłość, a może nawet ważniejsza. W 
przeszłości Leo przeżył tak wielką część swojego życia. 
Jego gigantyczna przeszłość rozciąga się przed nią niczym 
nieskończona pusta równina. Marilisa musi znaleźć drogę 
przez nią; musi określić swoje położenie, zorientować swój 
wewnętrzny kompas, w przeciwnym bowiem razie zagubi się.
   
   Nadchodzi czas, by Leo ponownie poddał się 
zabiegowi Procesu. Robi to co pięć lat i pozostaje w 
klinice przez jedenaście dni. Ona chciałaby mu 
towarzyszyć, ale przepisy zabraniają wpuszczania gości, 
nawet w przypadku małżonków. Zabiegi są trudne i 
delikatne. Pacjenci znajdują się w stanie osłabionej 
odporności.
   A więc on odjeżdża bez niej, by ponownie zostać 
odmłodzonym. Eleganckie homeostatyczne techniki 
automatycznej bioenergetycznej korekcji uchronią go przed 
zmarszczkami, zwisającym brzuchem, pogarszającym się 
wzrokiem, siwiejącymi włosami i wapniejącymi żyłami na 
następną dekadę. 
   Marilisa nie ma pojęcia, jak naprawdę wygląda 
Proces. Wyobraża sobie Leo siedzącego cierpliwie dzień po 
dniu w jakimś dziwacznym, przypominającym łono, pojemniku, 
pokrytego od stóp do głów gęstą masą ciepłej, drżącej 
bąblowatej galaretki, tylko z głową na wierzchu, podczas 
gdy starcze trucizny wyciągane są z niego przez 
skomplikowany system ssawek i rurek, a wspaniałe fluidy 
nowej młodzieńczości pompowane są do środka. Z tego co 
wie, cały zabieg ogranicza się do jednego zastrzyku, tak 
jak zabieg Przygotowania, który ona przechodzi co kilka 
lat, by utrzymać dobrą formę, dopóki nie osiągnie 
odpowiedniego wieku do rozpoczęcia Procesu.
   Wkrótce po wyjeździe Leo jego syn Fiodor składa 
Marilisie nieoczekiwaną wizytę. Fiodor jest dzieckiem 
Miaule, piątej żony Leo. Małżeństwo z Miaule było 
najkrótsze, trwało tylko osiem lat. Marilisa nigdy nie 
pytała, dlaczego. Nie wie nic pewnego o poprzednich 
małżeństwach Leo i woli, żeby tak pozostało. 
   - Twojego ojca tu nie ma - Marilisa mówi z miejsca, 
kiedy tylko znajduje ślizgacz Fiodora zacumowany w doku ich 
podniebnego domu.  
   - Nie przyjechałem z wizytą do niego. Chciałem 
zobaczyć ciebie. - Fiodor to krępy, muskularny mężczyzna z 
nisko osadzonym środkiem ciężkości, w niczym zewnętrznie
nie przypominający swojego wysokiego ojca. Jego figlarny 
półuśmieszek jest dwuznaczny, drapieżny, irytujący.- Nie 
znamy się tak dobrze, jak powinniśmy, Mariliso. Jesteś w 
końcu moją macochą.
   - No i co z tego? Masz pół tuzina macoch. - Czy to 
prawda? Czy żony przed Miaule mogą być również uważane za 
jego macochy, z formalnego punktu widzenia?  
   - Ty jesteś najnowsza. Najbardziej tajemnicza. 
   - Nie ma we mnie nic tajemniczego. Jestem straszliwie 
nieciekawa.
   - Ale najwyraźniej nie dla mojego ojca. - W oku 
Fiodora pojawia się złośliwy błysk. - Czy zamierzacie mieć 
dzieci?
   Ta sugestia zaskakuje ją. Nigdy nie rozmawiali o 
tym z Leo; nigdy nawet o tym nie myślała.
   Gniewnie odpowiada: 
   - Nie sądzę, by była to twoja...  
   - On będzie chciał. Zawsze chce.
   - A zatem będziemy je mieli. Za dwadzieścia lat, być 
może. Albo za pięćdziesiąt. Kiedy będzie wydawało się to 
właściwe. Na razie w zupełności wystarczamy sobie sami. - 
Fiodor znalazł zupełnie nowy poziom, na którym potrafi 
wyprowadzić ją z równowagi, i ona jest za to na niego tym 
bardziej wściekła. Odwraca się. - Jeśli mi wybaczysz, 
Fiodorze, jestem zajęta...  
   - Poczekaj. - Wyciąga ręce, obejmuje ją w pasie, 
ściskając odrobinę za mocno, po czym rozluźnia uchwyt, 
trzymając łagodniej, niemal z uczuciem. - Nie powinnaś być 
teraz sama. Przyjedź do mnie na kilka dni, kiedy on jest w 
klinice.
   Patrzy na niego pałającym wzrokiem. 
   - Nie gadaj głupstw.
   - Zachowuję się tylko gościnnie, matko.
   - Z pewnością bardzo by go rozbawiło, gdyby to 
słyszał.
   - Zawsze bawiło go to, co robię. Chodź. Spakuj rzeczy 
i jedźmy. Czy nie uważasz, że tobie również należy się 
trochę rozrywki?
   Nie kryjąc swego gniewu i niechęci Marilisa mówi: 
   - O co właściwie chodzi, Fiodorze? Szukasz zemsty? 
Próbujesz wyrównać z nim jakieś rachunki?  
   - Zemsta? Zemsta? - Fiodor wydaje się szczerze zdziwiony. 
- Dlaczego miałbym chcieć się mścić? Czym on, w końcu, dla 
mnie jest?  
   - Twoim ojcem, na przykład.
   - Cóż, tak. To mu przyznam. Ale co z tego? To wszystko 
wydarzyło się tak dawno temu. - Wybucha śmiechem. Wydaje 
się niemal rozbawiony. - Jesteś taką staromodną 
dziewczyną, Mariliso!
   
   Kilka godzin po tym, jak udaje jej się pozbyć 
Fiodora, pojawia się kolejny nieoczekiwany i niechciany 
gość: Katrin. Przynajmniej Katrin jest na tyle uprzejma, 
że dzwoni, lecąc jeszcze nad Newadą, by powiedzieć, że 
wpadnie. Marilisa boi się odmówić. Wie, że Leo chciałby, 
by się zaprzyjaźniły. Całkiem prawdopodobne, że sam stoi 
za tą wizytą. Jeśli odprawi Katrin, Leo dowie się o tym, i 
poczuje się zraniony. A bardzo nie chciałaby zranić Leo.  
   Nie jest w stanie przyzwyczaić się do piękna 
Katrin: tej subtelnej anielskości, która wygląda tak 
nierealnie właśnie dlatego, że jest realna. Katrin 
wygląda jakby naprawdę miała trzydzieści lat, złotowłosa 
i lśniąca w pierwszym migotliwym rozkwicie młodości. 
Katrin była żoną Leo przez czterdzieści lat. Estil i Liss, 
dzieci pochodzące z ich związku, mają już blisko dwieście 
lat. Ogrom przeszłości Katrin z Leo wisi nad Marilisą jak 
jakiś ogromny megalityczny głaz.
   - Rozmawiałam z Leo dziś rano - oznajmia Katrin. - Czuje 
się bardzo dobrze.  
   - Rozmawiałaś z nim? Ależ mnie powiedziano, że nikomu 
nie wolno...
   - Och, moja droga, czterdzieści razy jeździłam do 
tamtego miejsca! Znam tam wszystkich. Kiedy dzwonię, od razu 
mnie łączą. Leo przesyła ci najgorętsze pozdrowienia.  
   - Dziękuję. 
   - Wiesz, on strasznie cię kocha. Być może bardziej, 
niż to dla niego dobre. Jesteś wielką miłością jego życia, 
Mariliso.
   Marilisa czuje falę irytacji i pozwala jej 
wypłynąć na powierzchnię. 
   - Och, Katrin, bądź ze mną szczera! Jakże mogłabym w coś 
takiego uwierzyć? - I co ona ma na myśli mówiąc, że Leo 
kocha ją "być może bardziej niż to dla niego dobre"?  
   - Powinnaś mi uwierzyć. Musisz, w gruncie rzeczy. 
Odbyłam z nim wiele długim rozmów na twój temat. On cię 
wprost ubóstwia. Zrobiłby dla ciebie wszystko. Nigdy 
czegoś takiego nie przeżywał. Posiadam absolutny dowód na 
to. Nie ze mną, nie z Tedeską, nie z Thane, nie z...
   Recytuje całą resztę listy: Syantha, Miaule, 
Iavilda, podczas gdy Marilisa odlicza kolejne imiona w 
myślach. Mogłyby to robić razem jako rodzaj chóralnej 
recytacji, litanii imion żon, lecz Marilisa zachowuje 
ponure milczenie. Jest już zmęczona tymi imionami. Nie 
podoba jej się, że Katrin rozmawia z Leo o niej; nie 
podoba jej się, że Katrin w ogóle rozmawia jeszcze z Leo. 
Musi jednak, najwyraźniej, zaakceptować ten fakt. Katrin 
biega po domu, podziwiając to, podniecając się głośno 
tamtym. Dla uczczenia bliskiego powrotu Leo przywiozła 
prezent, maleńki artefakt, zielonkawy mały posążek z brązu 
wydobyty z dna morskiego u wybrzeży Grecji, tak oblepiony 
skorupiakami, że trudno jest stwierdzić, co przedstawia. 
Jakaś postać, łucznik, być może, trzymający łuk, który 
stracił cięciwę. Leo jest kolekcjonerem antycznych 
bibelotów. Maleńkie fragmenty przeszłości są powykładane w 
eleganckich pudełkach w każdym pokoju ich domu. Marilisa 
okazuje należną wdzięczność. - Leo będzie zachwycony - 
mówi. - To idealny prezent dla niego.
   - Tak. Wiem.
   Tak. Wiesz.
   Marilisa proponuje drinki. Skubią małe wykwintne 
ciasteczka i gawędzą. Dwie ładne młode zamożne kobiety 
spędzające razem przyjemne popołudnie, lecz jedna z nich 
jest o dwieście lat starsza od drugiej. Dla Marilisy jest 
to jak przyjmowanie Kleopatry albo Heleny Trojańskiej.
   Nieodwołalnie rozmowa powraca znowu do Leo.
   - Najłagodniejszy człowiek, jakiego znałam - mówi 
Katrin. - Jeśli ma jakąś wadę, to chyba tę, że jest zbyt 
łagodny. Co jakiś czas wystawiał się na wielki ból tylko 
po to, by uniknąć zranienia innej osoby. Nie 
potrafi rozczarowywać ludzi, zawodzić kogokolwiek w 
jakikolwiek sposób, ranić kogokolwiek, bez względu na 
własne cierpienie, wstrząsy, ból. Mówię o bólu 
emocjonalnym, oczywiście.
   Marilisa nie chce słyszeć z ust Katrin żadnych 
opowieści o wadach Leo, jego zaletach, czy czymkolwiek 
innym. Jest jednak posłuszną żoną; doczekuje końca wizyty
i obejmuje Katrin z czymś nieodróżnialnym od sympatii, po 
czym stoi w doku patrząc, jak ślizgacz Katrin odcumowuje i 
z wizgiem odpływa ku północnemu niebu. Wtedy, dopiero, 
pozwala sobie na płacz. Rozmowa, następująca tak szybko po 
najściu Fiodora, wyprowadziła ją z równowagi. Rozpamiętuje 
ją teraz w myślach, szukając ukrytych prawd, znanych 
wszystkim oprócz niej. Rzekoma wielka miłość Leo do niej. 
Nieumiejętność Leo ranienia innych, bez względu na własne 
koszty. "Wiesz, on cię strasznie kocha. Być może bardziej, 
niż jest to dla niego dobre". I nagle Marilisa zna 
odpowiedź. Leo kocha ją, to prawda. Leo zawsze kocha swoje 
żony. Jednak małżeństwo jest u swych podstaw pomyłką; ona 
jest dla niego o wiele za młoda, niedoświadczona, 
nieuformowana; tym, czego on naprawdę potrzebuje, jest 
kobieta w rodzaju Katrin, starożytna pod swoją maską 
piękna, i nieskończenie, diabolicznie mądra. Rzeczywistość 
jest taka, teraz to widzi, że Leo już znudził się swoją 
nową młodą żoną, czuje się w gruncie rzeczy nieszczęśliwy 
w małżeństwie, lecz ma zbyt dobre serce, by powiedzieć jej 
prawdę, toteż przekręca ją, opowiadając o małżeństwie, 
które przetrwa po wsze czasy. I zwierza się Katrin, 
powierzając jej brzemię swojej niedoli.
   Jeśli cokolwiek z tego jest prawdą, myśli Marilisa, 
to powinnam od niego odejść. Nie mogę prosić go, żeby 
cierpiał w nieskończoność z żoną, która nie może dać mu 
tego, co potrzebuje.
   Zastanawia się, jak płacz wpłynął na jej wygląd, i 
włącza lustro przed sobą. Tak, oczy ma czerwone i 
opuchnięte. Ale co to jest? Linia, w kąciku oka? Początek 
zmarszczek? Te wątpliwości i sprzeczności nagle ją 
postarzają: czy to możliwe? I jeszcze to? Siwy włos? 
Wyrywa go i przygląda mu się; kiedy jednak trzyma go pod 
tym czy innym kątem, wydaje się on tak samo ciemny jak 
wszystkie pozostałe. Iluzje. Nadmiernie pobudzona 
wyobraźnia, to wszystko. Do diabła z Katrin! Do diabła z 
nią!
   
   Pomimo to udaje się na szybkie badanie 
gerontologiczne dwa dni przed zapowiedzianym powrotem Leo 
z kliniki. Do następnego zastrzyku w ramach Przygotowania 
ma jeszcze sześć miesięcy, ale być może parę oznak 
starzenia zaczyna pojawiać się przedwcześnie. 
Przygotowanie opóźnia nadejście starzenia, ale nie 
powstrzyma go całkowicie, tak jak robi to Proces; i czasem 
zdarza się, jak słyszała, że ludziom w wieku bezpośrednio 
przed-Procesowym wyrasta kilka siwych włosów, pojawia się 
na twarzy kilka zmarszczek, podczas gdy oni oczekują na 
pełny zabieg, który na zawsze uczyni ich odpornymi na 
zakusy czasu.
   Doktor nie chce przyspieszyć terminu jej 
najbliższego zabiegu Przygotowania, ale potwierdza, że 
pojawiło się kilka drobnych zmian, i wysyła ją piętro 
niżej, gdzie zostaną dokonane szybkie kosmetyczne retusze. 
- Nie będzie gorzej, prawda? - pyta go Marilisa, a on 
śmieje się i odpowiada, że wszystko można naprawić, 
wszystko, wszelkie oznaki świadczące o tym, że bliżej jej 
do czterdziestych urodzin niż do trzydziestych mogą być 
błyskawicznie, bezboleśnie i po cichu usunięte. Nie podoba 
jej się jednak, że się starzeje, nawet w tak drobnym 
zakresie, podczas gdy wszędzie dokoła otaczają ją ludzie o 
wiele starsi od niej - jej mąż, jego wiele byłych żon, jego 
chmara dzieci - których ciała zamrożone są na zawsze w 
idealnej niezagrożonej młodzieńczości. Gdyby tylko mogła 
rozpocząć Proces teraz i skończyć już z tym! Wciąż jest 
jednak za młoda. Wyniki badań są jednoznaczne; zabieg na 
obecnym etapie jej rozwoju komórkowego byłby nie tylko 
nieefektywny, mógłby w istocie zagrozić jej zdrowiu. 
Będzie musiała zaczekać. I czekać, i czekać, i czekać.
   
   Potem wraca Leo, odświeżony, pełen wigoru, 
tryskający życiem. Marilisa wiele razy towarzyszyła 
ludziom świeżo po Procesie - swoich rodzicom, dziadkom, 
pradziadkom - i wie, czego oczekiwać; ale i tak trudno 
jest jej dotrzymać mu kroku. Leo jest morderczo radosny, 
naładowany niemal przytłaczającą pasją, pełen pomysłów i 
ambitnych planów. Pokazuje jej projekty sześciu nowych 
obrazów, zamierzenie godne dziesięciolecia powstałe w 
jednej chwili. Proponuje, by wydali przyjęcie dla trzystu 
osób. Sugeruje, by odbyli wielką podróż dla uczczenia ich 
następnej rocznicy - będzie to ich piąta - by ujrzeli cuda 
świata, piramidy egipskie, świątynię Taj Mahal, dno Rowu 
Mindanao. Albo podróż na księzyc - do pasa asteroidów...
   - Stop! - woła Marilisa, czując, że brakuje jej 
oddechu. - Poruszasz się zbyt szybko!
   - W takim razie przynajmniej weekend w Paryżu - mówi 
on.
   - Paryż. W porządku. Paryż.
   Wyjadą w następnym tygodniu. Na krótko przed 
wyjazdem Marilisa je lunch ze swoją przyjaciółką z okresu 
panieństwa, Loisą, kobietą w wieku przed-Procesowym tak 
jak ona, żoną Teda, który rozpocznie Proces już za kilka 
lat. Loisa miała romanse ze starszymi mężczyznami, 
dziewięćdziesięcio-, i stuletnimi, toteż być może rozumie, 
jak się mają rzeczy z drugiej strony.
   - Nie pojmuję, dlaczego on mnie poślubił - mówi 
Marilisa. - Muszę wydawać mu się dzieckiem. Zapomniał 
więcej rzeczy, niż ja kiedykolwiek wiedziałam, a mimo to 
nadal wie bardzo dużo. Co on może we mnie widzieć?
   - Przywracasz mu jego młodość - odpowiada Loisa. - Oni 
wszyscy tego chcą. Są jak wampiry, wysysające energię z 
młodości.
   - To nonsens i wiesz o tym. To Proces przywraca mu 
młodość. On nie potrzebuje do tego młodej żony. Mogę 
dostarczyć mu złudzenie młodości, być może, ale to Proces 
daje realny efekt.
   - Proces ich podkręca i potrzebują potwierdzenia, że 
to podkręcenie jest autentyczne. Które to potwierdzenie 
może dać tylko ktoś taki jak ty. Nie chcą iść do łóżka z 
jakąś starą jędzą, która ma tysiąc lat. Może wyglądać 
wspaniale z zewnątrz, ale jest zepsuta od środka, pełna 
miliona wspomnień, naładowana całą nienawiścią, jadem i 
samousprawiedliwianiem się, jakie zbiera się przez tak 
długie życie, a on czuje, jak to wszystko pulsuje w niej i 
nie chce tego. Podczas gdy ty - cała świeża i nowa...
   - Nie. Nie. To nie tak. To właśnie starsze kobiety są 
interesujące. My wydajemy się puste.
   - W porządku. Jeśli w to właśnie chcesz wierzyć...
   - A jednak on mnie chce. Mówi mi, że mnie kocha. Mówi 
jednej ze swoich byłych żon, że jestem wielką miłością 
jego życia. Nie rozumiem.
   - Cóż, ja też nie - mówi Loisa i na tym zostawiają 
sprawę.
   W lustrze w łazience, po lunchu, Marilisa znajduje 
nowe zmarszczki u siebie na czole, nowe kosmyki siwizny na 
skroniach. Każe usunąć je przed Paryżem. W Paryżu nie 
można wyglądać staro.
   
   W Paryżu zwiedzają Luwr, odbywają przejażdżkę łódką 
po Sekwanie, jedzą w maleńkich bistro w Dzielnicy 
Łacińskiej i kupują starożytne dzieła sztuki w galeriach 
na St.-Germain-des-Pres. Ona nigdy wcześniej nie była w 
Paryżu, choć on oczywiście tak, tyle razy, że stracił już 
rachubę. Miasto jest bardzo piękne, ale robi na niej 
wrażenie w pewien sposób skamieniałego, bardziej eksponatu 
muzealnego niż żywego miasta, pomimo tętniącego życia, 
jakie widzi wokół siebie, ożywionych dyskusji w kafejkach, 
restauracji pełnych gwaru, tłumów w metrze. 
W tym mieście nic nie zmieniło się przez ostatnie pięćset lat. 
Jest nieruchome - zamrożone - pozbawione życia. Jakby 
całe miasto zostało poddane Procesowi.
   Leo zdaje się wyczuwać jej narastający niepokój i 
ona widzi, jak on sam smutnieje. Trzeciego dnia, przed 
jednym z rzędów starych straganów z książkami nad rzeką, 
Leo mówi: 
   - Chodzi o mnie, prawda?
   - Co?
   - Powód, dla którego jesteś tak smutna. Nie może 
chodzić o miasto, więc musi o mnie. O nas. Czy chcesz 
odejść, Mariliso?
   - To znaczy odjechać? Z Paryża? Tak szybko?
   - Odejść ode mnie. Być może to wszystko było tylko 
jedną wielką pomyłką. Nie chcę trzymać cię wbrew twej 
woli. Jeśli zaczęłaś czuć, że jestem dla ciebie za stary, 
że tym, czego naprawdę potrzebujesz, jest dużo młodszy 
mężczyzna, ani przez chwilę nie stałbym na twojej drodze. 
   Czy tak właśnie się to dzieje? Czy tak właśnie 
kończą się jego małżeństwa, słowami tak smutnymi, 
pełnymi miłości?
   - Nie - odpowiada. - Kocham cię, Leo. Młodsi mężczyźni 
nie interesują mnie. Myśl o zostawieniu ciebie nigdy nie 
postała w moim umyśle.
   - Wiesz, przeżyję, jeśli powiesz mi, że chcesz odejść.
   - Nie chcę odejść.
   - Pragnąłbym mieć pewność, że to prawda.
   Teraz ona zaczyna się denerwować. 
   - Ja też bym pragnęła, żebyś ją miał. Zachowujesz się 
głupio, Leo.  Zostawienie ciebie to ostatnia rzecz, na 
jakiej mi zależy.  A Paryż to ostatnie miejsce na świecie, 
gdzie chciałabym, żeby rozpadło się moje małżeństwo. Kocham 
cię. Chcę być twoją po wsze czasy.  
   - Dobrze więc. - Uśmiecha się i przyciąga ją do 
siebie; obejmują się; całują się. Ona słyszy szmer cichych 
oklasków. Obserwują ich ludzie. Słuchali ich rozmowy i są 
zadowoleni z jej finału. Paryż! Ach, Paryż!
   
   Jednak kiedy wracają do domu, Leo zostaje 
niezwłocznie wezwany do Barcelony w celu naprawienia 
jednego z obrazów, który w wyniku jakiejś usterki 
technicznej ulega niepożądanym metamorfozom. Praca zajmie 
trzy do czterech dni; i Marilisa, nie chcąc podejmować 
wysiłku kolejnej podróży do Europy, mówi mu, żeby jechał 
sam. To wydaje się stanowić jakąś wskazówkę dla Fiodora, 
który pojawia się ledwie parę godzin po wyjeździe Leo. 
Skąd wie tak bezbłędnie, kiedy może zastać ją samą?
   Jako pretekst podaje to, że przywiózł prezent do 
kolekcji Leo, posążek małego brzydkiego bożka, 
przysadzistego, o żabiej twarzy, pokrytego plamami 
brązowej rdzy. Ona bierze go bez większych ceregieli i 
stawia na przypadkowo wybranej półce, mówiąc
mechanicznie: 
   - Dziękuję ci bardzo. Leo będzie ucieszony.  Powiem mu, 
że tu byłeś.  
   - Co za wdzięk. Co za gościnność.
   - Staram się być uprzejma. Nie mogę cię zaprosić.
   - Daj spokój, Mariliso. Odjeżdżajmy.
   - Odjeżdżajmy? Dokąd? Po co?
   - Możemy się razem wspaniale zabawić i ty o tym 
wiesz. Czy nie masz już dość bycia lojalną cichą żonką? 
Grzecznie odbywającą swoje absurdalne małe małżeństwo z 
twoim nieprawdopodobnie wiekowym mężem?
   Jego oczy dziwnie błyszczą. Twarz ma spoconą.
   Ona mówi cicho: 
   - Jesteś szalony, prawda?
   - Och, nie, w ogóle nie jestem szalony. Nie tak miły 
jak mój ojciec, zapewne, ale całkowicie zdrowy na umyśle. 
Widzę cię rdzewiejącą jak jeden z artefaktów z jego 
kolekcji i chcę wprowadzić do twojego życia odrobinę 
radości, zanim będzie za późno. Odrobinę dzikości, jeśli 
wiesz, co mam na myśli, Mariliso? Miejsca i rzeczy, 
których on nie potrafi ci pokazać, których nawet sobie nie 
wyobraża. Jest stary. Nie wie nic o świecie, w którym 
dzisiaj żyjemy. Jezu, dlaczego muszę ci to tłumaczyć? Po 
prostu rzuć wszystko i pójdź ze mną. Nie będziesz żałowała. 
- Nachyla się nad nią, szeroko uśmiechnięty, całkowicie 
pewny siebie, najwyraźniej przekonany, że jego 
nieustępliwa kampania zaproszeń zostanie wreszcie 
uwieńczona powodzeniem.
   Jego zuchwalstwo zdumiewa ją. Lecz jest również 
zdziwiona.
   - Zanim będzie za późno, powiedziałeś. Za późno na co?
   - Ty wiesz.
   - Doprawdy?
   Fiodor wydaje się być zirytowany tym, co bierze za 
jej świadomą tępotę. Jego usta otwierają się i zamykają 
jak działająca pułapka; mięsień drga na policzku; coś 
wydaje się w nim pękać, jakiś starannie broniony bastion 
samokontroli. Patrzy na nią w nowy sposób - wściekle? z 
pogardą? - i mówi: 
   - Zanim będzie za późno na to, by ktokolwiek cię 
chciał. Zanim staniesz się stara, obwisła i pomarszczona. 
Zanim staniesz się tak odrażająco stara, że nikt nie będzie 
chciał cię dotknąć.  
   On z pewnością oszalał. Z pewnością. 
   - Nikt nie musi już tego przechodzić, Fiodorze. 
   - Jeśli poddają się Procesowi, to nie, zgoda. Ale ty - 
ty, Mariliso... - Uśmiecha się smutno, potrząsa głową, 
podnosi dłonie ku górze w geście bezsilniej rozpaczy.
   Ona patrzy na niego, zdumiona. 
   - O czym ty, na miłość boską, mówisz?
   Po raz pierwszy jego chłodna zuchowata pewność siebie 
gdzieś znika. Patrzy na nią niepewnie.  
   - A więc wciąż jeszcze się nie dowiedziałaś. On 
utrzymywał cię w niewiedzy przez cały ten czas. Jesteś 
nietrafionym przypadkiem, Mariliso! Specjalnym okazem! 
Proces nie zatrzyma dla ciebie upływu czasu! Przypadek jeden na 
dziesięć tysięcy, to właśnie ty, wrodzona  blokada 
somatyczna. Chryste, cóż z niego za sukinsyn, żeby ukrywać 
to przed tobą w ten sposób! Masz przed sobą osiemdziesiąt, 
może dziewięćdziesiąt lat życia i to wszystko. Będziesz 
się robiła coraz starsza i starsza, pomarszczona, zgięta i 
brzydka, a potem umrzesz, tak jak kiedyś było to udziałem 
wszystkich ludzi na świecie. Nie masz całej wieczności i 
jeszcze jednego dnia na to, by się zabawić, tak jak reszta 
nas. Musisz posmakować życia teraz, szybko, póki 
jesteś młoda. Kazał nam wszystkim przysiąc, że nie powiemy 
ci ani słowa, że sam powie ci w odpowiednim 
momencie, ale dlaczego, u diabła, miałabyś się tym przejmować? 
Nie jesteśmy dziećmi. Masz prawo wiedzieć, kim naprawdę 
jesteś. Pieprzyć go, to właśnie mówię. Pieprzyć go! - 
Twarz Fiodora jest teraz szkarłatna. Oczy ma szklane i 
rozjaśnione dziwną gorączką. - Uważasz, że wszystko to 
wymyślam? Dlaczego miałbym wymyślać coś takiego?
   To jak bycie w środku trzęsienia ziemi. Podłoga pod 
stopami wydaje się kołysać. Nigdy dotąd nie była tak 
blisko obecności czystego zła. Z największym opanowaniem, 
na jakie ją stać, mówi: 
   - Wymyśliłbyś to, ponieważ jesteś żałosnym kłamliwym 
sukinsynem, Fiodorze, pełnym nienawiści, gniewu i zgnilizny. A 
jeśli myślisz... Lecz nie muszę cię już słuchać. Po prostu 
wyjdź stąd!  
   - To prawda. Każdy o tym wie, cała rodzina! Zapytaj 
Katrin! To od niej dowiedziałem się o tym najpierw. 
Chryste, zapytaj Leo! Zapytaj Leo!
   - Wyjdź - mówi ona, odganiając go dłonią jak 
uprzykrzoną muchę. - Już. Wyjdź stąd, u diabła. Precz.
   
   Marilisa przysięga sobie, że nie powie nic Leo o 
tej monstrualnej fantastycznej opowieści, jaką uroił sobie 
jego syn, ani nawet o jego niezgrabnych idiotycznych 
próbach uwodzenia - to zbyt wstydliwe, zbyt odrażające, 
zbyt obrzydliwe, i ona chce oszczędzić mu wiedzy o 
rozlicznych perfidnych postępkach Fiodora - lecz 
oczywiście wyrzuca z siebie wszystko w ciągu godziny od 
powrotu Leo z Barcelony. Fiodor jest nie do zniesienia, 
mówi. Jego zachowanie stało się zbyt dziwaczne i 
nienormalne, by dłużej to ukrywać. Fiodor przybył tutaj 
nieproszony i wypowiedział stek okrutnych 
nieprawdopodobnych nonsensów w groteskowej próbie 
zaciągnięcia jej do łóżka. 
   Leo pyta poważnie: 
   - Jakich nonsensów? - i ona mówi mu jednym szybkim 
urywanym zdaniem i widzi, jak gładka opanowana twarz 
zamienia się w śmiertelnie zmęczoną maskę, jak on starzeje 
się o tysiąc lat w przeciągu pół minuty. Stoi tam 
spoglądając na nią, przerażony; i wtedy ona pojmuje, że to 
musi być prawda, każde okrutne słowo, jakie wypowiedział 
Fiodor. Jest jedną z nich, żałosnej statystycznej garstki, o 
których słyszała, lecz tylko z drugiej czy trzeciej ręki. 
Zabiegi nic nie dadzą w jej przypadku. Zestarzeje się, a 
potem umrze. Zbadali ją i znają prawdę, ale wszyscy uknuli 
spisek, żeby utrzymać to przed nią w tajemnicy, lekarze w 
klinice, synowie, córki i żony Leo, jej własna rodzina, 
wszyscy. To sprawka Leo. Wykorzystując swoje wpływy 
wszędzie dokoła, swoją nieograniczoną niemal władzę, trzymał 
ją cały czas w niewiedzy.  
   - Wiedziałeś od początku? - pyta. - Przez cały czas?
   - Prawie. Dowiedziałem się bardzo wcześnie. Zadzwonili 
do mnie z kliniki i powiedzieli mi wkrótce po naszych 
zaręczynach.
   - Mój Boże. Dlaczego więc ożeniłeś się ze mną?
   - Bo cię kochałem.
   - Bo mnie kochałeś.
   - Tak. Tak. Tak. Tak.
   - Szkoda, że tego nie rozumiem - mówi ona. - Jeśli mnie 
kochałeś, jak mogłeś ukrywać coś takiego przede mną? Jak 
mogłeś pozwolić mi budować życie na kłamstwie?  
   Leo odpowiada, po długiej chwili: 
   - Chciałem, żebyś skorzystała z dobrych lat, nietknięta 
tym, co przyjdzie potem. Miałaś czas odkryć prawdę później. 
Lecz teraz, kiedy wciąż jesteś młoda - ubrania, 
biżuteria, podróże, cała radość bycia piękną i młodą - 
dlaczego miałem to ci popsuć? Dlaczego obciążyć wszystko 
cieniem tego, co miało dopiero nadejść?  
   - A więc zmusiłeś wszystkich do udawania. Ludzi w 
klinice. Nawet moją własną rodzinę, na miłość boską!
   - Tak.
   - I wszystkie zabiegi Przygotowania, w jakich 
uczestniczyłam - to tylko głupia bezsensowna maskarada, 
zgadza się? Do niczego nie prowadząca. Bez żadnego celu.
   - Tak. Tak.
   Marilisa zaczyna drżeć. Rozumie teraz głębię jego 
współczucia i jest zatrwożona. Ożenił się z nią z 
litości. Żaden mężczyzna w jego wieku nie chciałby jej, 
ponieważ pogłębiające się oznaki starości w nastepnych 
latach z pewnością by go przeraziły; lecz Leo jest poza 
tym, gotów przejść do porządku dziennego nad jej drobnym 
genetycznym defektem i dać jej parę dziesięcioleci 
szczęścia, zanim będzie musiała umrzeć. A potem będzie żył 
dalej, przez następne setki czy tysiące lat, spokojny w 
świadomości, że dał tragicznie naznaczonej Marilisie 
złudzenie bycia członkinią bezwiekowej elity przynajmniej 
przez krótką chwilę. To przerażające. Nie ma sposobu, by 
mogła to znieść.  
   - Mariliso...
   Wyciąga do niej ręce, lecz ona odwraca się. 
Biegnie. Ucieka.
   
   Minęły trzy lata, zanim ją odnalazł. Mieszkała wtedy 
w Londynie, w małym mieszkaniu na Bayswater Road, i w 
ciągu tych trzech lat jej twarz zmieniła się tak bardzo, 
pojawiło się tyle oznak przejścia z młodości do wieku 
średniego, że on nie zdołał całkowicie ukryć swojej 
pierwszej reakcji. On, oczywiście, nie zmienił się ani na 
jotę. Stał w drzwiach, praktycznie wypełniając je sobą, 
próbując przykryć czymś swoją doskonale widoczną 
konsternację, próbując pokazać swój znajomy uśmiech, 
wypełnić oczy ciepłem dawnego Leo. Po chwili 
wyciągnął ku niej ramiona. Ona została tam, gdzie była.
   - Nie powinieneś był mnie szukać - powiedziała. 
   - Kocham cię - odparł. - Jedź ze mną do domu.
   - To nie byłoby w porządku. Nie byłoby sprawiedliwe 
wobec ciebie. Ja się starzeję, a ty jesteś zawsze taki 
młody.
   - Do diabła z tym. Chcę, żebyś wróciła, Mariliso. 
Kocham cię i zawsze będę.
   - Kochasz mnie? - mówi ona. - Nawet pomimo...
   - Nawet. W doli i niedoli.
   Zna dalszy ciąg tego zwrotu - w dostatku i biedzie, 
w zdrowiu i chorobie - i co jest dalej. Lecz nie potrafi 
powiedzieć nic więcej. Chce się uśmiechnąć łagodnie i 
podziękować mu za jego dobroć i zamknąć drzwi, a jednak
stoi tam i stoi i stoi ani nie zapraszając 
go do środka, ani nie zamykając mu drzwi przed nosem, z 
ryczącym dźwiękiem w uszach, podczas gdy całe miliony 
lat śmiertelnej historii podnoszą się wokół niej jak góry.
       Robert Silverberg     Przełożył Marcin Wawrzyńczak










