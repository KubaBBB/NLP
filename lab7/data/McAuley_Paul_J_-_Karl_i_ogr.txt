Autor: Paul J. McAuley
Tytul: Karl i ogr

(Carl and Ogr)

Z "NF" 3/94


   Trzej myśliwi, Karl, Shem i Anaxander natrafili na ślad 
ogra zaledwie w dzień po tym, jak opuścili wioskę i zaczęli 
posuwać się w górę rzeki jej brzegiem do miejsca, w którym 
został zabity jednorożec, daleko w głębi pofałdowanego 
podgórza Berkshires. Mocno pochylone drzewa rosły kępami 
wśród paproci i omszałych głazów. To były wątłe drzewa, buki 
i klony cukrowe, każde pochylone na swój sposób w gorącym, 
zielonym świetle. Czerwcowe niebo było czysto błękitne. 
Podeszli do wody, żeby znów napełnić swoje manierki i tam, w 
zatoczce pomiędzy przywleczonymi tu przez wiosenne powodzie 
białymi głazami, Karl znalazł ślady butów ogra na wilgotnym 
żwirze na skraju wody.
   Karl, tyczkowaty, blondwłosy dwudziestoletni chłopak, 
otarł pot zalewający mu oczy, gdy patrzył w dół na ślady - 
płaskie, z wklęsłym, waflowatym wzorem staroczasowych butów 
- i nie czuł podniecenia. Po chwili zawołał pozostałych.
   Anaxander nerwowo strącił czarny, niesforny kosmyk włosów 
z oczu i przelotnie zerknął na ślady, zanim odtańczył dalej, 
ciągnąc wysokim tonem radosne mamrotanie, ulu-la-ulu-la-la, 
potem zakręcił się dookoła i przechylił głowę, wsłuchując 
się w trel jakiegoś ptaka, dochodzący z lasu, który rósł nad 
rzeką. Tymczasem Shem oparł ręce na kolanach swoich dżinsów 
i zaintrygowany patrzył na znak; biedny, powolny, cierpliwy 
Shem. Matka opowiadała Karlowi, że on był najlepszym 
myśliwym ze wszystkich, dopóki nie popełnił wykroczenia, 
które ściągnęło gniew odmieńców. Zniszczyli wtedy jego 
bystrą inteligencję, pozostawiając tylko tępą, psią, 
nie zadającą pytań lojalność. Karl nigdy się nie dowiedział, 
co zrobił Shem; nikt z myśliwych nie lubił o tym mówić, 
nawet jego chętnie waląca bez ogródek matka, która teraz 
odeszła - wysłana przez ponurego odmieńca, który kierował 
gildią myśliwych - na tropienie ostatnich ogrów w 
deszczowych lasach wybrzeża północnego Pacyfiku.
   - Tym razem nie jest zbyt duży - powiedział 
zniecierpliwiony Karl. - Mojej wagi albo nawet lżejszy.
   - Może - powiedział wreszcie Shem i wyprostował się, 
mrużąc oczy w oślepiającym świetle słońca, które odbijało 
się w szybkim nurcie. Pot lśnił na plamistych podkowach 
łysiny, spływając spod jego rudych włosów.
   - Zostaw to tym razem w spokoju, chłopcze - powiedział. - 
Żadnego gadania. Zrób to tylko.
   - Mówienie o staroczasie jest nieszkodliwe - powiedział 
uśmiechając się Karl, pewny swej przewagi nad starszym 
mężczyzną.
   - Może... Nie wiem, chłopcze.
   - W tej rzece mieszka rusałka, prawda? - Karl rozgniótł 
komara. - Chyba warto by ją przywołać.
   - Pewnie tak - powiedział Shem, podczas gdy Anaxander 
wyciągnął zza pasa małą, drewnianą fujarkę i zaczął wygrywać 
nuty ptasiej pieśni, którą właśnie usłyszał.
   Przykucnąwszy w słonecznym skwarze, Karl pracowicie 
wydrapał szpikulcem niezbędne znaki na ciężkim, granitowym 
kamyku, potem wyprostował się i wrzucił kamień w główny 
nurt. Szklanozielona woda natychmiast zakipiała w tym 
miejscu białą fontanną. Ramię takiej długości jak wzrost 
Karla przecięło powierzchnię, ogromna dłoń rozwarła się, 
ukazując rozciągnięte pomiędzy palcami błony, a każdy palec 
zakończony był pazurem, zakrzywionym jak cierń róży. Potem 
wyłoniła się nieludzka twarz rusałki, włosy splątane jak 
wodorosty w rzece, następnie jej ramiona i piersi, tak 
gładkie i białe jak głazy na brzegu. Woda ściekała ze 
szczelin skrzelowych na jej szyi, a rusałka wiosłowała 
ogonem pod prąd, zwracając twarz ku myśliwym.
   Ale niewiele miała im do powiedzenia. Tak, znała 
odpowiedź na pytanie Karla, ogr pił wodę rzeki tego ranka, 
tuż po świcie. I tak, wędrował samotnie. Ale kiedy zaspokoił 
pragnienie, odwrócił się i odszedł w górę stoku, a rusałka 
nie wie o nim nic więcej. Gdy Karl podziękował jej, 
zanurzyła się z powrotem, z włosami pływającymi przy jej 
twarzy pod wodą zamykającą się nad nią i wreszcie rozpłynęła 
się w swoim żywiole. Potem było już tylko szemranie rzeki i 
wysokie popiskiwanie ptaków w zielonym lesie.
   - Chodźmy - powiedział Karl, podnosząc swój zwinięty koc. 
- Tam w górze są do wytropienia ślady w poszyciu - grunt 
jest tak mokry, że piętami możesz wybić źródło. O co chodzi, 
Ax?
   Anaxander pokazywał na drugi brzeg. Karl osłonił oczy i 
zobaczył jelenia, który stąpał zgrabnie po żwirowym cyplu, 
po chwili opuścił głowę i napił się.
   - Widzę go - powiedział Karl - ale on jest po 
niewłaściwej stronie. Mogę posłać mu strzałę, ale nie 
przepłynę, żeby go zabrać, a żaden z nas nie potrafi chodzić 
po wodzie. A może ty potrafisz, co, Ax?  
   Shem powiedział ochryple i z naciskiem:
   - Oni mówią, że niedozwolone jest zabijanie niczego prócz 
ogrów. Pamiętaj, chłopcze. Pamiętaj o krowie. Przygotowanej 
dla nas, kiedy wrócimy. Tu nie możemy.
   Wspomniał łagodną krowę rasy Jersey, z długorzęsymi 
oczami, ufnie patrzącą na wioskowego rzeźnika, gdy ten kładł 
rękę na jej białym pysku. I jej raptowny upadek na bok.
   - Mógłbyś uznać, że tu możemy być wolni od tych ich 
przeklętych praw! - powiedział gorzko Karl.
   Shem wzruszył ramionami; Anaxander zagrał na fujarce 
urywek melodii, którą śpiewała dziewczyna. Karl zaczerwienił 
się i wepchnął ręce do kieszeni swojego długiego, 
bawełnianego płaszcza. Zwymyślanie idioty nie miało sensu, 
on prawdopodobnie nie chciał przez to niczego powiedzieć. 
Chociaż nigdy nie był pewny, nigdy naprawdę nie był pewny. 
Anaxander to idiota, ale też odmieniec. Nigdy do końca nie 
wiesz, co kłębi się za tymi czystymi, niebieskimi oczami.
   - Chodźmy - powiedział po chwili Karl. - Do zachodu jest 
jeszcze kawał czasu. Cholerny ogr może nawet ma swoje 
legowisko gdzieś w pobliżu, co? Więc odłóż tę fujarkę, Ax, 
bo cię jeszcze usłyszy.
   Shem zerknął na Karla, a chłopak, którego uszy zaczynały 
płonąć, odwrócił się i ruszył w górę po stoku, pod ścianę 
lasu. Ale gdy tak szukał śladów przejścia ogra - zdartego z 
ziemi mchu, odgiętej gałązki, świeżo odwróconego kamyka - 
nie mógł odsunąć wspomnienia dziewczyny. Dziewczyny-
odmieńca, schodzącej na brzeg jeziora z koszykiem opartym na 
wypukłości wysuniętego biodra, z motylami tańczącymi w 
słonecznym blasku wokół jej długich włosów. Karl wspominał 
ją z gniewną bezradnością zmieszaną z niechęcią. Nie. Ona 
nigdy nie będzie, nigdy nie będzie dla takich jak on.

   Karl, Shem i Anaxander przybyli do wioski dwa dni temu 
około południa. Ich konie były zmęczone i niespokojne od 
upału. Wioskę otaczał kolczasty żywopłot dwukrotnej 
wysokości człowieka, o cierniach tak twardych i ostrych, jak 
hartowane żelazo i tak rozrośniętych wszerz, że brama, okuta 
i zaryglowana, stała na końcu czegoś w rodzaju tunelu. Trzej 
myśliwi musieli poczekać na zewnątrz, dopóki słońce nie 
opadło na ostatnią ćwiartkę swojej drogi, zanim wioska 
zaczęła się budzić i kobold, który pilnował bramy, pozwolił 
im wejść. Karl, spragniony i z ociężałą od spania w upale 
głową, poszedł wraz z innymi za powłóczącym nogami stróżem 
bramy, prowadząc konie po starannie przyciętej darni. Owce 
rozbiegły się, ustępując im z drogi.
   Wioska leżała poza ogrodzonymi łąkami z sianem, blisko 
brzegu jeziora, w którym odbijały się otaczające ją ciemne 
drzewa: bezładne skupisko biało pomalowanych, kamiennych 
domków pokrytych strzechą z trzcin, przy każdym własny 
ogródek, z tyłu ciągnęły się linie grządek z warzywami i 
otoczonych białymi płotami wybiegów, na których pasły się 
konie. Trzej myśliwi zostali przeprowadzeni daleko od wioski 
do dużej szopy, z namalowanym na jednej ścianie jak tarcza 
strzelecka złym okiem, która stała za bezplanowo zbudowanym 
parterowym domem.
   Te budynki oczywiście należały do wioskowego rzeźnika; 
pokręconego, podobnego do ptaka mężczyzny, który odprawił 
kobolda i przejął opiekę nad myśliwymi, zaprowadził ich do 
szopy i powiedział, żeby poczekali na radę wioski. Myśliwi 
napoili i oczyścili konie, a potem, gdy Anaxander i Shem 
rozciągnęli się na czystym sianie i znów zasnęli, Karl 
usiadł w samym środku dużych, kwadratowych drzwi szopy, 
zdenerwowany zwłoką, pomimo że teraz zaczął już 
przyzwyczajać się do pogardy, jaką darzyli ich odmieńcy.
   Poza szopą trawiaste zbocze zbiegało do brzegu jeziora. 
Niebawem z domu rzeźnika wyszła dziewczyna z drewnianym 
wiadrem i Karl patrzył, jak zatrzymuje się, żeby je 
napełnić, i nadal nie odrywał wzroku, gdy szła z powrotem, a 
miękka skórzana spódnica łopotała wokół jej pulchnych 
łydek, słońce lśniło na bawełnianym kaftanie, na długich 
włosach i plamach barw, które w nich połyskiwały. Potem 
zniknęła w domu i drzwi się zamknęły. Karl zobaczył, że 
dalej, brzegiem jeziora, idą w stronę szopy przedstawiciele 
rady wioski.
   Wstał i wytrząsając sztywność ze swoich stawów obudził Shema 
i Anaxandra. Niebieskie oczy zalśniły psotnie, odmieniec 
tańcował przy obydwu mężczyznach, wygrywając na swojej 
fujarce zgrzytliwe dysonanse. Karl zdołał złapać go za ramię 
i wypchnął w blask słońca w tej samej chwili, gdy wieśniacy 
zatrzymali się przed szopą.
   Na pierwszy rzut oka grupa pół tuzina mężczyzn i kobiet 
nie była godna uwagi, ale coś w ich zachowaniu, czysta, 
cicha pewność siebie, zawsze onieśmielała Karla. Uświadomił 
sobie z niechęcią, że koszula przylepia mu się do łopatek, 
że ma brud pod paznokciami, że odór jego potu jest 
pomieszany z zapachem jego konia. Rzecznik wioski, tęgi 
mężczyzna około pięćdziesiątki, zwrócił się najpierw do 
Anaxandra, a kiedy Karl wytknął mu niewłaściwość, po prostu 
wzruszył ramionami i powiedział do idioty z poważną 
uprzejmością:
   - Przepraszam, bracie.
   - On nie rozumie wiele z wyjątkiem muzyki - powiedział 
Karl.
   - On rozumie - powiedziała jedna z kobiet, patrząc z 
irytacją na Karla i Shema.
   Tak więc jak zwykle zaczęło się źle. Karl był zły, lecz 
równocześnie bardziej wystraszony niż miał ochotę przyznać - 
ponieważ każdy z odmieńców, jakkolwiek swojska byłaby jego 
powierzchowność, mógł wywrócić go na nice z taką łatwością, 
jakby wyłuskiwał strączek grochu. Ostatecznie zadanie 
okazało się proste. Rzecznik wyjaśnił, iż wieśniacy od dawna 
podejrzewali, że co najmniej jeden ogr przeżył we wzgórzach 
poza jeziorem, a teraz podejrzenia zostały potwierdzone, 
kiedy znaleziono tam świeżo zabitego jednorożca. Karl 
przypuszczał, że tak naprawdę to wieśniacy tolerowali stwora 
przez jakiś czas; ogry często powodowały liczne drobne 
szkody w pobliżu wiosek odmieńców: czy to przez naturalną 
nienawiść, czy głupotę, czy czystą brawurę, rzadko wywołując 
szczerą urazę. Łatwiej było zignorować niewygodę niż 
budzić niepokój, który zawsze łączył się z polowaniem, 
wywołując poczucie winy za śmierć wszystkich staroczasowych 
ludzi. Ale zamordowanie świętego zwierzęcia nie mogło zostać 
zignorowane.
   - Jednorożec, co? - powiedział więc. - No tak. Kiedy to 
się stało?
   - Dwanaście dni temu.
   Karl ocenił czas, jaki zabrało zorganizowanie grupy 
myśliwych i dotarcie tutaj. 
   - Dlaczego czekaliście dwa dni, jak nie więcej, zanim 
powiadomiliście naszą gildię? Teraz stwór mógł już opuścić 
teren.
   - Wtedy akurat mieliśmy czas przekształcenia. To nie 
mogło być przerwane. - Spojrzenie tęgiego mężczyzny było 
odległe i niezgłębione, bez śladu poczucia winy. Jak zawsze 
sprawiło, że Karl poczuł się jakoś tak, jakby to on popełnił 
błąd.  Przebrnął więc przez resztę rutynowych spraw, pytania 
co i gdzie, i ulżyło mu, gdy odmieńcy oddalili się.  
   Później dziewczyna, którą Karl widział przy nabieraniu 
wody, przyszła do szopy, kosz balansował na jej wysuniętym 
biodrze. Przyniosła butlę jabłecznika, dojrzały ser, chleb i 
miód. Karl podziękował jej, a potem powiedział impulsywnie:
   - Twój ojciec jest rzeźnikiem, prawda? Przypuszczam, że 
mamy coś wspólnego.
   Dziewczyna opuściła wzrok i Karl mógł przyjrzeć się jej 
krągłej, miłej twarzy. Długie włosy upięte były nad jednym 
ramieniem. Motyl usiadł na wypukłości, którą jedna z jej 
małych piersi tworzyła na bawełnianym kaftanie, skrzydła 
miał ściągnięte w górze jak złożone do modlitwy dłonie: 
pozostałe motyle trzepotały w ciepłym cieniu szopy.
   - Ty na pewno jesteś za młody, żeby być myśliwym - 
powiedziała. - Słyszałam, jak mówiono, że im nie wolno jest 
mieć dzieci.
   To była oczywiście prawda i Karl zaczerwienił się na 
wspomnienie szczególnych okoliczności swoich narodzin. 
Odmieńcy dodawali w Miastach Myśliwych czegoś do jedzenia, 
albo do wody, albo nawet do samego powietrza, jakąś 
staroczasową truciznę, która zapobiegała zachodzeniu kobiet 
w ciążę. Z daleko od Miast Myśliwych środek przestawał 
działać, więc grupy, które składały się wyłącznie z mężczyzn 
albo z kobiet, spotykały się jednak niekiedy w głuszy, 
przypadkowo lub rozmyślnie. Podczas jednej ze swoich 
większych popijaw przed wyruszeniem na wybrzeże północnego 
Pacyfiku matka powiedziała Karlowi, że jego ojcem mógł być 
któryś z trzech mężczyzn. Znienawidził ją za to. Teraz 
powiedział chełpliwie do dziewczyny: 
   - Jestem myśliwym już od pięciu lat i zabiłem jedenaście 
ogrów. - Uświadomił sobie natychmiast, że popełnił błąd i 
dodał pośpiesznie. - Nie musisz się mnie bać, Przybyłem tu 
pomóc twojej wiosce.
   - Och, ja się ciebie nie boję - jej uśmiech nie był 
niczym więcej jak tylko wygięciem kącików ślicznych warg. 
Ile mogła mieć lat? Piętnaście? Szesnaście? Wszyscy koledzy 
Karla od butelki byli w wieku co najmniej jego matki czy 
Shema, tak samo jak kilka jego kochanek i jeszcze mniejsza 
liczba powierników. Przez chwilę pozwolił sobie pomarzyć o 
ucieczce z dziewczyną. Znaleźliby gdzieś w głuszy miejsce, w 
którym mogliby zamieszkać, tak, jak robiły to ogry. Myśliwi 
również niekiedy tak postępowali i za to polowano na nich 
równie zawzięcie jak na ogry. Ale w tej właśnie chwili 
Anaxander zaczął tańcować przy nich, wygrywając na swojej 
fujarce urywki jakiejś melodii, którą sobie przypomniał, i 
dziewczyna żachnęła się.
   - Nie martw się - powiedział Karl. - On jest 
nieszkodliwy, naprawdę.
   - Ale dlaczego brat przestaje z wami?
   - On jest jednym z was, zgoda, ale głupi, rozumiesz? 
Ma uszkodzenie mózgu. Pojmuje tylko muzykę, może zagrać 
każdą melodię, jaką usłyszy, jak jedna ze staroczasowych 
maszyn.
   Dziewczyna wyprostowała się i nagle Karl się 
przestraszył. Jej spojrzenie było jasne i władcze jak nagły 
rozbłysk światła w półmroku szopy. Motyle zawirowały wokół 
jej głowy niby wielobarwne płomyki ognia.
   - Nie wolno ci mówić o takich rzeczach - powiedziała.
   - Nie myślałem...
   - Muszę teraz iść.
   - Przepraszam - powiedział Karl. - Nie myślałem, że cię 
urażę.
   - Naprawdę, muszę iść. - Czy jej spojrzenie zmiękło? - 
Mój ojciec i matka wcześnie jedzą kolację. Tej nocy będzie 
przemiana.
   - Co oni tym razem zrobią światu?
   - Nie twoją sprawą jest to wiedzieć.
   A potem pośpiesznie odeszła przez trawę, pręgowaną 
wydłużającymi się cieniami. I gdy tak szła, śpiewała jakąś 
niemelodyjną pieśń, zawodziła wysokim, czystym głosem, która 
poruszała coś w Karlu, mimo że w ogóle jej nie rozumiał.

   I teraz, gdy myśliwi szli po śladzie ogra przez rosnący 
pochyło las, Anaxander grał piskliwie urywki pieśni 
dziewczyny, zmieszanej z urywkami i strzępami innych 
zapamiętanych melodii, a Karl pozwalał sobie dotknąć 
wspomnień o niej, próbując nie myśleć o okropnej rzeczy, 
która wydarzyła się później. Nie, ona nie była dla niego.
   Przynajmniej ślad łatwy był do tropienia. Ogr, zamiast 
trzymać się kawałków skał, sterczących z żyznego czarnoziemu 
leśnego poszycia, szedł wijącą się po miękkim gruncie 
ścieżką. To było wręcz za łatwe, ale teraz prawie wszystkie 
ogry były stare. Matka Karla raczyła go opowieściami o 
desperackich walkach i ciężkich poszukiwaniach w dawnych 
czasach, a jeśli choćby połowa tych opowieści była 
prawdziwa, to te ogry, które pozostały, stanowiły naprawdę 
żałosną garstkę niedobitków. Ostatni, którego Karl pomógł 
sprzątnąć, był całkowicie pozbawiony umiejętności mowy. Gdy 
wszystko się zmieniło, musiał być bardzo mały i rósł dziko 
przez wszystkie lata, będąc niczym więcej jak tylko 
wystraszonym zwierzęciem. Upłynęło wiele dni od chwili, gdy 
Karl dowiedział się czegoś o staroczasie, i to z mamrotania 
zartretyzowanej, półobłąkanej starowinki, dla której nóż 
Shema był błogosławieństwem. 
   Teraz stali wysoko nad rzeką i mogli dostrzec 
staroczasową drogę, podobną do węża z przetrąconym 
grzbietem, wijącą się pomiędzy drzewami na drugim brzegu. 
Karl próbował sobie wyobrazić, jak to wyglądało, gdy 
przelatywały po niej auta w obłokach ognia i dymu - to było 
przynajmniej coś, co do czego zgadzały się wszystkie ogry, 
ta zgroza i majestat staroczasowych dróg... Shem zatrzymał 
się, węsząc. Po chwili Karl też pochwycił ślad zapachu, 
przykry i odrażający w rozgrzanym powietrzu.
   - Pająki - powiedział Shem.
   Ruszyli ostrożnie i wkrótce Karl zobaczył brudne, szare 
pajęczyny, rozciągnięte w górze od drzewa do drzewa, 
migające w niewyraźnych, zmiennych poruszeniach wewnątrz 
swych cieni. Wzdrygnął się:
   - Ciekawe, co oni sobie myśleli, sprowadzając te stwory 
na świat.
   Shem wytarł pot ze swej łysiejącej głowy i powiedział 
powoli i poważnie:
   - Wszystko ma swój cel. My nie jesteśmy po to, żeby go 
rozumieć.
   - Szkoda, że nie wymarzyli sobie czegoś pożytecznego, 
czegoś, co wyłapałoby ogry.
   - Mają nas - powiedział po chwili Shem.
   - Tak przypuszczam. I co byśmy robili, gdybyśmy nie 
polowali? Nie chciałbym być w oddziałach roboczych 
rozwalających stare budynki. - Chociaż Karl czasami 
zastanawiał się, co właściwie zostało w kilometrach cegieł i 
betonu, które oddziały powoli zamieniały z powrotem w 
ziemię. Westchnął i bardziej wygodnie ułożył swój zwinięty 
koc. - Dobra, tu, przez te pajęczyny, w żadnym wypadku nie 
ma przejścia. Pająki z równym zadowoleniem zjedzą ogra jak 
mnie czy ciebie, Ax! Nie podchodź tam za blisko! Rozejrzyj 
się!
   Już po chwili Shem zawołał cicho i Karl podszedł do 
niego, ocierając się dżinsami o paprocie. Starszy mężczyzna 
pokazał mu świeżo złamane malutkie drzewko i waflowaty ślad 
za nim.
   Karl rozpędził muszki, które tańczyły wokół jego głowy.
   - To dziwne - powiedział. - Ten ogr dobrze sobie daje 
radę w lesie, a to drzewko jest złamane tak, jakby nastąpił 
na nie celowo. Jakby chciał, żebyśmy za nim szli.
   - Może jest głupi - zasugerował Shem. - Pomimo wszystko 
zabił jednorożca.
   - Tamten był niemy, nie głupi. To jest różnica. Pójdziemy 
powoli, jak myślisz? Uważaj na każdy krok. Słyszałeś, Ax?
   Uśmiechając się szeroko odmieniec-idiota strząsnął włosy 
ze swojego białego czoła.
   Gdy wspinali się po stoku, napotkali inne znaki; 
pozrywane gałęzie, czerwoną ziemię odartą z mchu. Karl, 
biorąc przykład z Shema, ściął mocne drzewko i używał go 
jako laski do badania gruntu przed sobą, ale to Anaxander był 
tym, który wyczuł pułapkę, tam, gdzie ujrzeli ślad ogra 
pomiędzy dwoma pokrytymi porostami i odsłoniętymi skałami.
   Koniec laski Karla zapadł głęboko w leżącą warstwę 
połamanych gałęzi i chłopak kopniakiem odrzucił je w bok. 
Ujrzeli świeżo wykopany dół, płytki i szeroki może na 
rozpiętość ramion, dwukrotnie dłuższy niż szeroki. W jego 
dnie sterczało tuzin lub więcej zaostrzonych kołków, których 
zastrugane końce były wysmarowane gównem.
   Shem patrzył na to przez długą chwilę.
   - Ci, którzy przeżyli, stosowali tę sztuczkę, dawno temu. 
Myślałem, że wszyscy wyginęli. Oni chcieli walczyć, nie 
ukrywać się. Dzieciakom, jak widzę, pozostały arsenały po 
rodzicach. Nie wiedziałem...
   Anaxander popatrzył na nich szeroko otwartymi, 
zaniepokojonymi oczami i Karl powiedział:
   - Nie martw się, Ax, to już dawno minęło. Ta pułapka, 
widzisz, miała nas pochwycić.
   Shem podrapał się w nie ogolony podbródek.
   - Teraz pójdziemy naprawdę ostrożnie - powiedział Karl.
   Ale nie było już więcej pułapek. Ślady ogra, przeważnie 
trzymające się wąskiej, jeleniej ścieżki, która wiła się 
między drzewami, prowadziły w górę stoku, przecinane tu i 
ówdzie przez strumyczki. Buty Karla ślizgały się na gładkiej 
powierzchni mchów i wątrobowca porastających mokrą glinę. Tu 
i ówdzie kwitły ciemnolistne krzaki, a każdy mały, biały, 
gwiazdokształtny kwiatek był w zielonym cieniu tak jasny, 
jak gwiazda Trzech Króli. Gdy drzewa ustąpiły miejsca 
krzakom i trawie, a trzej myśliwi dotarli nareszcie do 
wietrznego grzbietu pasma wzgórz, zobaczyli następne pasma, 
rozciągające się pod błękitnym niebem. Gdzieś daleko 
przecinało niebo, kierując się ze wschodu na zachód, coś 
małego. Osłoniwszy oczy, zdołał zobaczyć, że to rydwan, 
ciągnięty przez falangę ogromnych ptaków i poczuł ukłucie 
jałowej zazdrości: tam siedział jakiś władca lub 
władczyni odmieńców, a on był tu, mozolnie przedzierając się 
przez błotnisty las.
   Ogr zostawił ślad wydeptany w wysokiej, suchej trawie. 
Myśliwi szli za nim w dół stoku i nie trwało długo od chwili 
wejścia pomiędzy drzewa, gdy dotarli do skaju polany, na 
której stały w promieniach słońca przekrzywione staroczasowe 
ruiny, a zapadnięta łupina drewnianego domu przy strumyku 
była ocieniona przez gęste paprocie. W podstawie ruin ziała 
postrzępiona czarna dziura, przed jej frontem znajdował się 
mały spłachetek ubitej ziemi; obok niego po jednej stronie 
leżał stos poczerniałych kości i innych odpadków.
   Teraz myśliwi zastosowali procedurę rutynową: zamiast 
wykurzać ogra bezpieczniejszym (chociaż bardziej nużącym) 
sposobem było czekanie, aż wyjdzie sam, z własnej 
inicjatywy. Shem przeczołgał się na tył ruiny i ukrył się
w kępach paproci nad strumykiem, podczas gdy Karl i 
Anaxander czekali leżąc od frontu, obserwując postrzępione 
wejście do legowiska. Raz Anaxander próbował wyciągnąć 
fujarkę, ale Karl trzepnięciem odtrącił rękę idioty, 
szepcząc mu, żeby leżał cicho i nieruchomo. Odmieniec 
patrzył na niego szeroko otwartymi oczami, potem odsunął 
się, żeby spojrzeć w górę, na drzewa, a jego wargi poruszały 
się, jakby powtarzał tę czy inną melodię. Kiedy czekali, 
umysł Karla, wbrew jego woli, krążył wokół wspomnienia 
dziewczyny z wioski i tego, co wydarzyło się tamtej nocy, 
nocy przekształcenia.

   Wziął pajdę chleba z pozostawionego jedzenia, nalał sobie 
porządny łyk jabłecznika i wycofał się w głąb szopy, żeby 
porozmyślać nad drobnymi upokorzeniami, które zniósł tego 
dnia. Musiał zapaść w sen, ponieważ obudziło go zamglone 
światło sączące się przez otwór drzwiowy, z ciepłej nocy 
poza nimi. Shem i Anaxander chrapali w różnych tonacjach. Po 
długiej jeździe bolał go każdy mięsień. Powietrze zdawało 
się dzwonić oczekiwaniem, słabymi wyładowaniami statycznymi 
i przypomniał sobie, co powiedziała dziewczyna: zmiana.
   Na zewnątrz księżyc jak poobijane, nieszczęsne oko, sunął 
przez zielone i żółte pasma światła, przemywające całe 
niebo. Światełka wioski świeciły wokół wygięcia brzegu 
jeziora jak gwiazdy, usadowione na ziemi. Chociaż powietrze 
było ciepłe, Karl zadrżał, zastanawiając się, co tej 
nocy działo się ze światem, jaka nowa rzecz zostanie dodana 
do niego albo co zostanie zmienione przez połączoną wolę 
odmieńców, sięgającą w głąb wirów cząstek elementarnych, 
gdzie rozpływała się i rozciągała na miriady sposobów.
   Światła w domu rzeźnika też się paliły i w ich 
rozlewającym się blasku Karl zobaczył blady kształt na 
trawie w pobliżu skraju wody. Dziewczyna. Jego serce biło 
szybko i słabo, gdy schodził do niej w dół. Kiedy był już w 
połowie drogi, wszystkie światła wioski i wszystkie światła 
za jego plecami zgasły, lecz w świetle księżyca i w zimnym 
migotaniu zorzy widział wystarczająco dobrze.
   Dziewczyna siedziała ze skrzyżowanymi nogami, z rękami 
wspartymi na kolanach. Wydawała się nie oddychać.
   - Ja też nie mogłem spać - powiedział Karl. Nie otrzymał
odpowiedzi. Kiedy przyklęknął przy niej, zobaczył białka jej 
oczu, ukazujące się spod półprzymkniętych powiek.
   - Hej - powiedział miękko i ośmielił się dotknąć jej 
ramienia.
   Wzdrygnęła się i w tym samym momencie Karl poczuł coś w 
rodzaju zimnego dreszczu, który przebiegł po całej jego 
skórze. Zmiana. Usta dziewczyny były otwarte i pomyślał, że 
to, co widzi, to jej język, wysuwający się na zewnątrz. Nie, 
cokolwiek to było, przypominało to raczej parę biczyków. 
Wtem od jej ust oderwały się pokryte pyłem skrzydła i gruba 
ćma spadła z trzepotaniem.
   Dziewczyna wydała z siebie coś w rodzaju głuchego 
gulgotu. Coś jeszcze przepychało się przez jej wargi, 
powolnym, ociężałym poruszeniem.
   Karl uciekł, przewracając się, brudząc trawą i błotem 
kolana swoich dżinsów, nabijając więcej brudu pod paznokcie, 
gdy podnosił się i uciekał dalej. W dusznym, szorstkim upale 
szopy długo leżał rozbudzony, znowu i znowu oglądając ćmę, 
wydostającą się na świat z jej ust. A teraz, rozciągnięty w 
paprociach, obserwując wejście do legowiska ogra, zadrżał na 
to wspomnienie, i mimo że powietrze było ciepłe, dziwne 
wrażenie zimna ścisnęło go w dołku. Jego matka miała rację, 
gdy mówiła, co się jej zdarzało często, że odmieńcy nie są 
ludźmi.
   Słońce opadło nisko, opromieniając mosiężnym światłem 
szczyt kępy paproci, w której ukrywał się Shem. Nareszcie 
Karl zobaczył poruszenie w nierównej dziurze i podstawie 
ruiny, i ogr wystawił swą kudłatą głowę, zatrzymując się 
jakby węszył, zanim powoli i z wysiłkiem wypełzł na otwartą 
przestrzeń. Karl natychmiast wstał i w chwilę później 
Anaxander poderwał się również, drżąc lekko. Ogr podniósł 
strzelbę i rozległo się słabiutkie szczęknięcie.
   - Cholera - powiedział wysokim, załamującym się głosem, a 
Shem wystrzelił ze swojego ukrycia i wbił go w błoto.

   To oczywiście była kobieta. Karl domyślił się tego w 
chwili, gdy usłyszał o zabiciu jednorożca. Stara, koścista 
kobieta, ze splątanymi włosami, odziana w coś na kształt 
płaszcza ze źle wyprawionej jeleniej skóry, nałożonego na 
postrzępione, przetarte staroczasowe dżinsy i koszulę, na 
których było więcej cer niż tkaniny. Ale umiała mówić i gdy 
tylko zrozumiała, że nie zginie od razu, stała się bardzo 
rozmowna, powiedziała, że jednorożec biegł prosto na nią, 
żeby potem złożyć swój wielki, złocisty róg na jej kolanach. 
Wtedy poderżnęła mu gardło.  
   Zmarszczki na jej twarzy przegrupowały się, gdy się 
uśmiechnęła:
   - Myślałam, że zamierza przebić mnie na wylot.
   - Zrobiłby to, gdybyś nie była... dobra - Karl czuł 
zimne, czyste podniecenie, właściwie ledwo mógł kontrolować 
swoje pragnienie wyciśnięcia wszystkiego, co ten stwór 
wiedział.
   - A tak, dziewica! Tu nigdy nie było nikogo oprócz kilku 
dziewcząt, he, he. - Potem wzdrygnęła się i powiedziała: - 
Nienawidziłam tych rzeczy, które one robiły. Nienawidziłam 
ich.
   Potrzebowała tylko małego ponaglenia ze strony Karla, 
żeby wyrzucić z siebie historię swojego życia. Nazywała się 
Liza Jane Howard i spędziła je w tej okolicy.
   - Gdy nadeszła zmiana, tatuś ukrył mnie tutaj. Był 
biologiem, wiedział, że umiera, że wszyscy, którzy 
przekroczyli wiek pokwitania umierają, ale nie wiedział, że 
sprawili to superbystrzy. Ja też tego nie wiedziałam - przez 
bardzo długi czas. Zmienili bakterię w kiszkach tak, by 
zabiła każdego dorosłego. Po paru latach wszystko się 
skończyło i wtedy przypuszczalnie zmienili bakterię z 
powrotem, tak, że sami mogli dorosnąć, hę?
   Karl skinął głową. O tym wszystkim dowiedział się już 
wcześniej wypytując innych ogrów, które pomagał wyśledzić.
   - Zostałam tutaj - powiedziała patrząc w przestrzeń, 
przeszłość, która przeminęła, była dla niej bliższa niż 
błękitny wieczór. - Trzymałam to dla siebie, to w ten sposób 
przeżyłam. Och, rozmawiałam z kilkoma podobnymi do mnie, ale 
nigdy nie pozwalałam im się dowiedzieć, gdzie mieszkam. 
Miałam tu raz małą dziewczynkę, na samym początku, chore 
stworzonko, umarła w ciągu miesiąca na zapalenie płuc. Nigdy 
nie poznałam jej imienia, przypuszczam, że to było 
błogosławieństwem, hę? Teraz od paru lat nie widziałam 
nikogo. Wkrótce my wszyscy pomrzemy i nie będzie już nikogo 
prócz superbystrych.
   - Są odmieńcy - podpowiedział Karl.
   - Nie wiesz, chłopcze? Widzisz, kiedyś w dawnych dniach 
znano sposób podniesienia inteligencji dziecka, zanim się 
urodziło, wszyscy bogaci ludzie tak robili. Ale oni właśnie 
nie wiedzieli, jak bardzo zmienili tamte cholerne dzieciaki, 
dopóki dzieciaki nie zaczęły zmieniać świata. Odejście 
wszystkich dorosłych było pierwszą zmianą - zerknęła na 
Karla. - Nie wiedziałeś?
   - Nie wiedziałem wszystkiego. - Matka nigdy nie uczyła go 
żadnej historii; ale gdy to się zdarzyło, jego matka była 
tylko niemowlakiem, zwyczajnym niemowlakiem.
   Po drugiej stronie polany Shem kaszlnął i splunął, jak 
zawsze okazując dezaprobatę dla takiego gadania. Chciał 
zakończyć pracę. Anaxander muskał dłonią trawę, patrząc na 
ogra z mieszaniną strachu i fascynacji.
   - Dziwię się, że zostałam przy życiu tak długo, mimo
wszystkich tych zachodzących zmian. Budzisz się i widzisz 
gigantyczne pająki zwisające z drzew albo małe smoki kryjące 
się pod kamieniami i gwiżdżące jak szybkowary. I jeszcze 
wilki wróciły, nigdy nie masz pewności, czy to jest 
naturalne, czy to ich robota. Oni już wkrótce zmienią główne 
prawa tego przeklętego wszechświata, więc gdzie ty wtedy 
będziesz, co, chłopcze? Czy kiedykolwiek myślałeś, co się 
stanie, gdy wyłowicie ostatniego z nas?
   Karl przypomniał sobie krowę zabitą na uczczenie ich 
powrotu, ufność, z jaką szła za rzeźnikiem, jej nagłe 
rozluźnienie i upadek po dotknięciu ręki zabójcy.
   Ogrzyca zachichotała.
   - Wiesz, dlaczego zmienili świat tak, jak go zmienili? 
Czytałeś kiedykolwiek staroczasowe książki? Tatuś zostawił 
mi tysiące.
   Karl nie umiał czytać, ale zdarzyło mu się słyszeć o 
książkach od jednego czy dwóch ogrów. Ciekawość mrowiła mu 
się wszędzie pod skórą. Nigdy przedtem nie spotkał ogra, 
który wiedziałby tak dużo o tym, co było przed zmianą.
   - Wejdź do środka, chłopcze. Pokażę ci - powiedziała. - 
Pokażę ci, skąd się to wszystko wzięło.
   - Zgoda.
   Shem stał, opierając rękę na nożu, zwisającym w pochwie 
na biodrze.
   - Słuchaj, chłopcze, to niedobry pomysł, wariacki.
   - Ona nie może zrobić mi krzywdy - powiedział gniewnie 
Karl. Chciał wiedzieć, chciał zobaczyć. Anaxander 
rozszerzonymi oczami patrzył to na niego, to na Shema. Karl 
zwrócił się do niego:
   - To jest w porządku, prawda, Ax?
   Ale idiota obojętnie popatrzył w dal.
   - Nie mam już ani jednego zęba - powiedziała ogrzyca - i 
odebraliście mi strzelbę. Chcę tylko pokazać mu, jak to 
było.
   Shem przycisnął ręce do uszu, potrząsnął głową.
   - Chodźmy - powiedział Karl i popchnął ogrzycę w kierunku 
nierównej dziury.
   W środku śmierdziało mieszaniną starego moczu, potu i 
gorącego łoju ze świec, które płonęły w niszach popękanych, 
ceglanych ścian. Sterta gnijących szmat tworzyła coś w 
rodzaju posłania, jeszcze więcej ich przykrywało podłogę, 
rozpadając  się pod butami Karla. Musiał się schylić, żeby 
nie zaczepiać głową pajęczyn wiszących pod sufitem. Ogrzyca 
mamrocząc przekopywała się przez zwały śmieci płosząc 
robactwo, które rozbiegało się na boki. Nareszcie wyciągnęła 
coś dużego i kwadratowego. Otworzyła to coś, a on zobaczył 
wyraźne obrazy.
   - Widzisz? - powiedziała, przewracając kartki przed twarzą 
Karla. - Widzisz?
   Obrazy nie poruszały się, jak opowiadał Karlowi jeden 
ogr, a jednak przyciągnęły całą jego uwagę; były tu rysunki 
smoków, gryfów, jednorożca z podniesionym kopytem w jakiejś 
niewiarygodnie ulistnionej altance, wioski - pochwycił 
książkę wpatrując się w nią w niepewnym świetle świec. 
Grupka białych, pokrytych strzechą domków, otoczonych 
wysokim, kolczastym żywopłotem, na polanie w ciemnym lesie.
   - Co to jest? - powiedział. Nie mógł zrozumieć, w jaki 
sposób staroczasowa książka może zawierać obrazy tego, co 
jest tu i teraz.
   Ogrzyca zachichotała, cienie pogłębiły zmarszczki na jej 
twarzy.
   - To książka dla dzieci. Rozumiesz? To coś zrobione dla 
dzieci, żeby na to patrzyły, opowieści z wymyślonych miejsc, 
żeby je zabawić. Kiedy superbystrzy zmieniali świat byli 
tylko dziećmi, najstarsi mogli mieć jakieś osiem lat, tak mi 
się zdaje. Już tyle zapomniałam. Wielu było znacznie 
młodszych. Wszystko, co wiedzieli o świecie, pochodziło z 
takich właśnie książek i zgodnie z tym zmienili świat. 
Według książek z bajkami. Tylko to jest teraz realne, ta 
utopia zbudowana na kościach wszystkich, którzy żyli 
przedtem. Popatrz na to i pozwól mi pokazać sobie coś 
jeszcze.
   Gdy szperała dalej, Karl przewracał namokłe, plamiaste 
strony, mrugając na widok fantastycznych ilustracji. Ogrzyca 
znów odwróciła się do niego i zobaczył, że trzyma mały 
pistolet. Coś w nim się rozluźniło. Spodziewał się takiej 
sztuczki.
   - Moja cholerna strzelba mogła nie zadziałać - powiedziała 
cicho - ale to załatwi ciebie i twoich przyjaciół. Bez 
obrazy.
   W ociekającym wilgocią miejscu szczęk spadającej iglicy 
zabrzmiał cicho. Nic się nie stało.
   - To Anaxander - powiedział łagodnie Karl. - On jest 
idiotą, ale jest też odmieńcem. Ma moc, która uniemożliwia 
działanie broni przeciw niemu czy przeciw jego przyjaciołom. 
Nie musi nawet o tym myśleć; to jest jak mruganie.
   Ogrzyca wrzasnęła z furią i rzuciła w Karla pistoletem. 
Przysiadł i broń stuknęła o cegły, podczas gdy ona 
przemknęła obok, przedzierając się przez wyjściową dziurę. 
Potem nastąpiła cisza. Jeden po drugim płomyki świec 
wyrównały się. Karl spokojnie odszukał pistolet i wsunął 
go za pas, wreszcie wyczołgał się na zewnątrz. Shem stał nad 
żałosnym, drobnym ciałem ogrzycy, zlizując krew z ostrza 
swego noża.

   Ku wielkiemu obrzydzeniu Shema Karl nalegał na 
pogrzebanie ciała. Starszy mężczyzna siedział na głazie, 
podczas gdy Karl odrzucał ziemię deską.
   - Nic z tego nie będzie - powiedział posępnie. - Wilki 
przyjdą i wygrzebią.
   Karl wściekle atakował ziemię, nie odpowiadał. Kiedy 
wreszcze skończył, światło wieczoru prawie zgasło. Ociekając 
potem wepchnął ciało ogrzycy do dziury, zepchnął na nie 
ziemię i udeptał. Shem patrzył na to beznamiętnie, Anaxander 
leniwie wydmuchiwał urywki melodii. Karl podniósł kamyk i 
wydrapawszy na nim zaklęcie, wrzucił go do legowiska. W 
jednej chwili buchnął płomień. Jedynymi czarami, których go 
nauczono, były zaklęcia służące do przywoływania żywiołów, 
ale to wystarczało.
   Anaxander prowadził (zerkając co chwila za siebie na 
kształty, jakie tworzył kłębiący się na niebie dym), trzej 
myśliwi przedzierali się przez las. Kiedy wyszli spomiędzy 
drzew na szczyt pasma, zobaczyli, że niebo jest ożywione 
wolno obracającymi się proporcami światła. Anaxander wskazał 
na nie, uśmiechając się radośnie. Gdy podeszli, odmieniec 
podniósł swoją fujarkę i zagrał powolną, dudniącą melodię, 
uroczyście celebrując zmianę.
   - Wyrzuć to, chłopcze - powiedział do Karla przyciszonym 
głosem Shem.
   Ręka Karla automatycznie przesunęła się do wetkniętego za 
pas pistoletu.
   - To ci nic nie da. Jeżeli on - Shem wskazał na idiotę, 
który grając maszerował przed nimi - może powstrzymać 
działanie staroczasowej broni, to jeśli wiem, każdy z nich 
może, co?
   - To jest właśnie to, co chcą żebyś mówił.
   - Może tak. Nie mogą wiedzieć, że powiedziałem. Nie 
chciałbym widzieć cię w kłopotach, chłopcze, to wszystko.
   - Co się stanie? - wykrzyknął Karl. - Co się stanie, gdy 
już więcej nie będą nas potrzebować?
   Shem wzruszył ramionami. Daleko w dole na ścieżce 
Anaxander rozglądał się, jego zielone oczy świeciły, potem 
ruszył dalej, grając swoją powolną melodię. Karl zważył w 
dłoni pistolet, tak realny jak każdy smok czy jednorożec, 
potem nagle rzucił go daleko w poszycie. Utrata nie miała 
znaczenia. Wiedział teraz, że część staroczasu ciągle żyła, 
że zawsze będzie żyła, w bajecznych zaczarowanych 
zwierzętach, w białych jak kości kamieniach domów małej 
wioski nad jeziorem, wszystkich małych wiosek zmienionego 
świata.
   - Chodź, chłopcze - powiedział Shem i Karl przyspieszył, 
żeby go dogonić. Razem poszli w ciemność, za odmieńcem.
                               Przełożył Marian Wierzchoń

                       PAUL J. McAULEY
Rocznik 1955. Angielski biolog i pisarz. Pierwszy utwór -
"Wagon, Passing" - opublikował w "Isaac Asimov's Science 
Fiction Magazine". Jego najlepsze opowiadania zostały 
zebrane w zbiorku "The King of the Hill and Other Stories", 
z którego wybraliśmy dla Państwa "Karla i ogra". Pierwszą 
powieść, "Four Hundred Billion Stars", opublikował w USA w 
1988 r. W swej twórczości czerpie bogato zarówno z tradycji 
fantastyki amerykańskiej, jak i angielskiej. Interesuje go 
inżynieria genetyczna, temat ten łączy zarówno z twardą SF, 
jak i fantasy.  
                                                   D.M.

