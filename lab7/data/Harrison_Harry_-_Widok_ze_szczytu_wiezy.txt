Autor: Harry Harrison
Tytuł: Widok ze szczytu wieży

(The View From the Top of the Tower)

Z "NF" 8/91

Sean Mulligan wkroczył majestatycznie na szczyt schodów, 
niosąc w dłoniach pełną mydlin miskę, na której leżała 
brzytwa z lusterkiem. Rozpięty żółty szlafrok powiewał za 
jego plecami, unoszony łagodnymi podmuchami porannej bryzy. 
Właśnie podniósł miskę, kiedy klatkę schodową przeszył ostry 
głos.
   - Doigrasz się w końcu! - głośne, przenikliwe zawodzenie 
Molly było w stanie strzaskać butelkę Guinnessa z odległości 
dwudziestu kroków. - Zachciało ci się zamieszkać w Wieży 
Martello... tak będzie taniej, mówiłeś... ani jednego 
kontaktu, a wilgoć jak w szczurzej norze i jeszcze goli się 
taki na blankach. Jeeezu, żeby cię piorun strzelił...
   Sean wyłączył się, ale choć słowa do niego nie docierały, 
fale dźwięku wciąż rozbijały się wokół niczym grzywacze 
zasmarkanego morza. Golił się zbyt szybko, ścinając 
kawałeczki skóry, aż wreszcie mydliny zmieniły kolor na 
bladoróżowy, nakrapiany drobinkami zarostu. Ze stęknięciem 
chlusnął spienioną wodą przez otwór strzelniczy i pośpieszył 
z powrotem na dół. Głos uderzał w niego nadal, gdy wbijał 
stopę w nogawkę spodni, owijał krawat wokół szyi, przyciskał 
kawałki papieru toaletowego do pokrwawionej skóry i umykał w 
dół, ku ziemi, ku wypitce. Minął Czterdzieści Stóp, dysząc 
przemknął obok Zamku Bullock, ku sanktuarium Sanctum 
Sanctorum. Pub "U Łuczników" wzywał go, a on szedł za 
głosem.
   Z doskonałym wyczuciem, nabytym podczas długich lat, 
popchnął drzwi dokładnie w momencie, gdy od środka 
przekręcił się w nich klucz, zatoczył naprzód, oparł 
poplamiony łokieć na zalanym kontuarze i tchnął słowa 
błogosławieństwa w wyczekujące, pełne piwa powietrze.
   - Kufel ciemnego.
   - Zaciąłeś się przy goleniu? - napełniając szkło jasną 
żółcią spytał Noel przeraźliwie ponurym tonem, jedyną 
melodią, jaka kiedykolwiek dobyła się z jego szerokiej 
piersi.  
   - Zgadza się, a i to mam szczęście, że nie ciachnąłem się 
od ucha do ucha, taka była dziś wściekła. Ten jej głos tylko 
wzmacnia się z wiekiem.
   - Ano. Niedługo słychać ją będzie aż w Wexford.
   - Dobra, wystarczy, dawaj.
   Ostatnie muśnięcie serwetą, uniesienie kielicha w górę, 
chwila adoracji, pierwsza kropla na języku, pierwsza cudowna 
łykopieszczota podniebienia, pierwsza oznaka powracającego 
życia. Pax vobiscum, pax humanum.

Dla Portakala Ziemia stanowiła tryskający zdrój języka. Na 
swej rodzinnej planecie, mrocznym globie, krążącym wokół 
lodowoniebieskiej gwiazdy w odległym krańcu galaktyki, był 
pierwszym i jedynym uczniem, któremu udało się opanować 
trudną sztukę projekcji mentalnej. Kiedy obcy intelekt 
opanował Lakatropa, jedynie Portakal zajął się nim i odkrył, 
co się faktycznie stało. Dzięki projekcji umysłu mógł 
podróżować, mógł zająć ciało jakiejkolwiek innej rozumnej 
istoty z jakiegokolwiek świata. Zanim przybysz opuścił 
Lakatropa, znudzony niemrawym, zimnym otoczeniem i niemal 
całkowitym brakiem zainteresowania jego obecnością, Portakal 
nauczył się techniki projekcji. Źródło tachionowe można było 
opanować, zrozumieć i uruchomić jedynie siłą woli. A on miał 
silną wolę podtrzymywaną chęcią porozumiewania się w inny 
sposób niż tylko przytłumionymi pomrukami używanymi przez 
przedstawicieli jego własnej rasy. Ich wielkie cielska 
przelewały się leniwie na dnie gęstej, mroźnej atmosfery, 
gdzie gaz i ciecz stapiały się z sobą i przechodziły jedno w 
drugie. Każde odezwanie wymagało ogromnego wysiłku 
związanego z pokonaniem ciśnienia tysięcy mil gazu nad nimi. 
Dlatego też ich język był prosty i niewymyślny, nagi, 
pozbawiony ozdóbek, zwięzły i brutalny. Portakal był jedynym 
lingwistą, samotnym samoukiem, komu bowiem potrzebny 
językoznawca, jeśli język liczy sobie tylko 112 słów?
   Zielona, ciepła Ziemia wydawała mu się rajem. Portakal 
odwiedził ten świat już dwukrotnie, wkraczając w umysły jego 
mieszkańców, aby mówić i napawać się bogactwem ich języka, 
aby uczyć się i zapamiętywać. Nie przeszkadzało mu, że 
chodził jedynie na dwóch nogach miast dwudziestu, że musiał 
obywać się bez macek i dodatkowych oczu na koniuszkach 
palców. Nie tęsknił nawet do swych narządów drygałkowych, 
które sprawiały, że kopulacja przedstawiała się tak 
intrygująco. Żadne poświęcenie nie było zbyt wielkie, jeśli 
mogło pomóc jego badaniom lingwistycznym.
   Lekko irytowało go, że pierwsza próba skończyła się 
niemal natychmiast po rozpoczęciu. W rezultacie jego mówiony 
zuluski był dość prymitywny, bowiem nieszczęsne ciało, które 
kontrolował, spalono pod zarzutem uprawiania czarnej magii 
wkrótce po jego przybyciu. Druga podróż, do Japonii, okazała 
się bardziej owocna, ponieważ przez prawie cały czas ukrywał 
swoją obecność. Jego niechętna nosicielka, młoda gejsza, 
żyła wystarczająco długo, by zdołał dokładnie opanować jej 
język, zanim w zamyśleniu nie wprowadził jej prosto pod 
superszybki pociąg, kompletnie zaabsorbowany relacją 
siostra-brat, shimai-kyoodal.
   Teraz gotów był do ponownej wyprawy badawczej. Jego 
pamięciowe notatki z zakresu japońskiego zostały już 
wydrapane w twardym jak stal lodzie za pomocą brzusznego 
szponu. Zakłapał z rozkoszą dziesięcioma czy jedenastoma 
szczękami, włączając się w tachionowe źródło, sięgnął myślą 
i raz jeszcze przed oczami stanął mu błękitnozielony ziemski 
glob...

Sean Mulligan poczuł zawrót głowy - już po sześciu kuflach? 
- i na moment zamknął oczy. Kiedy je otworzył, wyjrzał z 
nich Portakal.
   - Sean, kochanie ty moje - powiedział Kelly. - Nie masz 
chyba zamiaru kimnąć w samym środku popołudnia, co?
   Sean zamrugał kilka razy ponad morzem kufli, cmoknął 
ustami i odparł:
   - Biru nihong, kudusai.
   - Tylko bez takich - Seamus potrząsnął ostrzegawczo 
palcem, grubym jak przegub przeciętnego mężczyzny, bo był to 
naprawdę kawał chłopa, zahartowany przez życie, spędzone na 
budowach. - Nic z tego. Wiesz, że jestem niedouczony i nie 
kumam po irlandzku, więc daj sobie spokój z tymi popisami. 
Każdy wie, że uczyłeś się u księży.
   Portakal błyskawicznie przeczesał złącza nerwowe 
otępiałego od alkoholu mózgu, w którym właśnie przebywał. Co 
za idiotyczna pomyłka! Odezwał się po japońsku, nie w 
miejscowym języku. Po jakiemu tu mówili! Aha, to tutaj. Z 
westchnieniem zanurzył się w lingwistycznym zbiorniku, 
chlapiąc wokół właściwymi wyrazami - po czym przemówił. Musi 
wyjaśnić swą poprzednią pomyłkę, aby i to ciało nie 
spłonęło.

- Jestem Portakal z odległego świata na drugim krańcu 
Galaktyki. Przynoszę wam pozdrowienia.
   - Chryste, już się narąbał - stwierdził Kelly z pewnym 
zdumieniem. - Musiał łyknąć w domu whisky, mówię wam.
   - Macie słuchać moich poleceń i odzywać się tylko, kiedy 
wam każę, jeśli zależy wam na dalszej egzystencji waszego 
towarzysza.
   Jak przez mgłę poczuł ból w tylnej części ciała i 
kończynach, padając na twardą powierzchnię.
   - I nie wracaj, póki nie wytrzeźwiejesz! - krzyknął za 
nim Noel. - Wstydziłbyś się, mężczyzna w twoim wieku, nie 
mówiąc już o wykształceniu, i spity jak dętka o tak wczesnej 
porze.
   Drzwi pubu zatrzasnęły się, a Portakal podniósł się 
spomiędzy strzępów opakowań, niedopałków i psich gówien. 
Zaklął po japońsku, bo tak mu w tej chwili było najłatwiej. 
Co to za ludzie, którzy nie widzą różnicy między gospodarzem 
i lokatorem? Okropność. Ale może to tylko bywalcy salonu z 
sake tak myśleli? Wiedział, że mocne napoje wyczyniały 
dziwne rzeczy z tymi miękkimi ciałami. Poszuka kogoś
obdarzonego wyższą inteligencją, z kim mógłby porozmawiać.
   Powolnym krokiem ruszył ulicą, używając swych nowo 
nabytych umiejętności do odczytania rojących się wokół 
napisów. Oszklone okno. POD WESOŁĄ PATELNIĄ - RYBA Z 
FRYTKAMI. Pod spodem zamknięte drzwi. PRZERWA OBIADOWA. 
Interesujące.
   Inny zakład z tablicą ŁATANIE DĘTEK. Po drugiej stronie 
napis głosił: ŁATANIE DENTEK. Zanotował w pamięci niezwykłe 
wariacje pisowni.
   Dalej większy budynek, z otynkowanego kamienia, położony 
nieco na uboczu, u góry zakończony szpicem. Drzwi otwierały 
się zapraszając do ciemnego wnętrza. Wszedł do środka i 
ujrzał rzędy migoczących płomyków. Podszedł do niego 
mężczyzna od stóp do głów odziany w czerń.
   - Witam cię, synu dalekiego świata - powiedział Portakal 
- i przynoszę ci pozdrowienia z przeciwnego krańca 
Galaktyki.
   Ojciec Flynn zmierzył go groźnym spojrzeniem przez całą 
długość imponującego nosa.
   - Znowu piłeś, Seanie Mulligan. To prawdziwe przekleństwo 
Irlandczyków. A na mszy nie pojawiłeś się od czasów Bitwy 
pod Boyne. Umrzesz bez rozgrzeszenia, człowieku, przelecisz 
przez samo dno czyśćca wprost do piekła, zanim nawet zdążysz 
zorientować się, że już nie żyjesz...
   - Proszę o ciszę i żądam uwagi - przerwał mu rozdrażniony 
Portakal. W Japonii szło mu znacznie lepiej. - Nazywam się 
Portakal. Nie widać stąd słońca mojej planety, ale zapewniam 
cię...
   - Jedynego zapewnienia, jakiego od ciebie oczekuję, ty 
łajdaku, to wyznania twoich grzechów - i tak będzie już 
mocno spóźnione. Jesteś tylko ciężarem dla twojej biednej 
żony. Co za wstyd dla niej przychodzić tu samej co 
niedziela...
   - Wysłuchasz mnie?
   - Nie! Ale będę się za ciebie modlił, ty nieszczęsny 
grzeszniku.
   To było niewiarygodne, absolutnie okropne. Portakal 
obrócił się na pięcie i ciężko wytoczył z powrotem na 
wiosenne słoneczko. Nagle jednak słońce zniknęło i z nieba 
lunął chłodny deszcz, który momentalnie go przemoczył. 
Zadygotał, ale nie przejął się tym ani trochę. Niewątpliwie 
z tymi ludźmi było coś nie w porządku. Nie mogli przecież 
wszyscy niedosłyszeć. Może wybrał sobie niewłaściwego 
nosiciela. Całym ciężarem wparł się o mur i spojrzał na 
mijających go w pośpiechu przechodniów umykających przed 
deszczem. Czy zdoła jeszcze raz wysilić wolę, aby opuścić to 
ciało i znaleźć inne? Nigdy przedtem tego nie robił. Musiał 
spróbować. Odczekał, aż w pobliżu znalazła się większa 
grupka ludzi, po czym skupił się. Mocno...
   Nic się nie stało. Trzeba więc było wykorzystać sytuację 
najlepiej, jak się tylko da. To stworzenie musi wystarczyć. 
Wróci do miejsca, gdzie pił na początku i jeszcze raz 
podejmie próbę nawiązania kontaktu.
   Kiedy jednak rozkazał ciału ruszyć naprzód, nawet nie 
drgnęło. Niemożliwe! Dzięki sile swej woli pokonywał setki 
lat świetlnych, miał moc, która pozwalała mu manipulować 
tachionami. Ten nędzny Ziemianin - czuł jego ponurą 
obecność, przycupniętą w odległym kącie móżdżku - nie mógł 
walczyć z jego potęgą. Dlaczego zatem nie potrafił się 
ruszyć? Przemówił na głos, był to bowiem jedyny sposób 
porozumienia się z podległym sobie umysłem.
   - Ustąp, rozkazuję ci. Wracamy do "Łuczników".
   - Udamy się do centrum miejscowej władzy - odpowiedział 
głębokim, dźwięcznym głosem.
   Portakal poczuł całkowite zaskoczenie. To nie były jego 
słowa - ani nawet słowa jego gospodarza. A zatem kto...
   - Kim jesteś? - krzyknął. - Widzę cię, jak czaisz się w 
poskręcanych zwojach rdzenia przedłużonego. Wyjdź i 
przedstaw się!
   Minęła go starsza kobieta, kurczowo ściskając w dłoni 
parasolkę. Zerknęła na Seana Mulligana, przeżegnała się i 
podreptała dalej, przyśpieszając kroku.
   - Jestem Mntkl z planety ~...>, o Ziemianinie, przynoszę 
ci pozdrowienia spoza gwiazd...
   - Wynoś się z tego mózgu - polecił mu Portakal. - Byłem 
tu pierwszy.
   Sean zrobił gwałtownego zeza, gdyż każdy z obcych przejął 
kontrolę nad jednym jego okiem, usiłując spojrzeć na 
drugiego.
   - To nie może być prawda! - jęknął Mntkl. - Mój mistrz 
zestarzał się i umarł, ucząc mnie techniki projekcji 
astralnej. Zajęcie tego umysłu kosztowało mnie całą moją 
energię. Musisz stąd odejść.
   - Tere-fere - warknął Portakal. - Kto pierwszy, ten 
lepszy. A teraz zmykaj stąd, ty obcy dupku, bo czekają na 
mnie ważne badania lingwistyczne.
   Sean Mulligan tańczył w kółko, wymachując rękami i 
nogami, podczas gdy dwie obce istoty walczyły o kontrolę nad 
jego ciałem. W końcu wywalił się w kałużę.
   - Twoje badania tyle mnie obchodzą co zeszłoroczny pispel 
- huknął Mntkl. - Przybywam z umierającego świata, 
dotkniętego przyśpieszoną entropią. Kończy nam się paliwo. 
Jestem tu w galaktycznej misji ratunkowej. Muszę 
skontaktować się z władzami, zaofiarować im wiedzę w zamian 
za paliwo jądrowe. Jeśli jak najszybciej nie zostanie do nas 
wysłany transport U-235, wylądujemy na galaktycznym 
cmentarzysku.
   - Szerokiej drogi - prychnął niewzruszony Portakal. - I 
tak nikt nawet nie słyszał o waszej zacofanej planecie - 
nikt więc nie będzie za nią tęsknić.
   Wściekłość niemal rozsadziła Seana, gdy Mntkl wyryczał 
swą odpowiedź. Z jego gardła zaczął dobywać się nieskładny 
bełkot, podczas gdy obaj przybysze zmagali się, aby uzyskać 
władzę nad narządami mowy. Bitwa umysłów toczyła się w 
najlepsze, kiedy Sean stwierdził, że znów widzi, choć jak 
przez gęstą mgłę. Spróbował się ruszyć i podążył przed 
siebie chwiejnym krokiem. Ogarnięte żądzą mówienia obce 
świadomości zaniechały kontroli nad jego ciałem. Szurając 
nogami, zawrócił - dziś stanowczo nie będzie mile widziany 
"U Łuczników"! - i ruszył w kierunku "Mulrooneya". 
Powolutku, cały czas gadając do siebie, wydając wysokie 
piski i grzechoczący rechot wszedł i skierował się do baru.
   - Naprawdę, paskudny masz kaszel - stwierdził Mulrooney, 
stawiając przed nim kufel. - To Wieża Martello i cała ta 
wilgoć. Centralne ogrzewanie, oto, czego ci trzeba, choć 
rozumiem, że ciężko będzie przewiercić się przez granitowe 
mury, muszą mieć chyba ze dwadzieścia stóp szerokości.
   Sean wolno uniósł kufel, po czym opróżnił go do połowy. 
Ani na moment nie przestawał mówić do siebie, kiedy porter 
spływał w dół opłukując struny głosowe.
   Mulrooney odszedł, aby obsłużyć kolejnego gościa. W tej 
samej chwili Mntkl odezwał się mrocznym tonem:
   - Pójdźmy na kompromis. Pozwól mi mówić. Nie chcesz 
przecież mieć na sumieniu zagłady całej planety, prawda?
   - Ja nie mam sumienia. Wybitnie niepraktyczne przy 
ogromnych ciśnieniach, w jakich żyjemy.
   - Apeluję więc do twej inteligencji. I ciekawości. Proszę 
jedynie o możliwość udania się do miejscowego dyktatora czy 
też innego urzędnika odpowiedniej rangi i uzgodnienia z nim 
sprawy U-235. Tamto stworzenie będzie bez wątpienia władało 
tutejszym narzeczem lepiej, aniżeli nasz obecny gospodarz, a 
zatem ułatwi ci to twoje badania.
   - No dobrze, a co ja będę z tego miał? - spytał 
zaintrygowany Portakal.
   - Wdzięczność całego mojego świata.
   - Potrzebna mi, jak krlabie brlacek. Spróbuj jeszcze raz.
   - Nie mam nic innego do zaoferowania.
   - A jak tam wasz język? Może być interesujący. Jak to 
będzie po waszemu: "Moje piersi pachnące tak a serce biło mu 
jak szalone i tak powiedziałam tak chcę Tak"?
   - N* /py##**. **89.
   - Zapomnij o tym. To nie język, to zapalenie gardła.
   Kiedy tak rozmawiali, Sean uniósł chwiejny palec w 
kierunku Mulrooneya, wygrzebał kilka banknotów, położył je 
na lepkim kontuarze, wlał w siebie kolejny kufel i sięgnął 
po następnego.
   - Jesteś taki niesprawiedliwy - zaskowyczał Mntkl - i 
samolubny. Czy chcesz, aby cały świat zginął z twojego 
powodu?
   - Zgadza się - odparł cichnącym głosem Portakal. - 
Galaktyki jak ziarnka piasku, gwiazdy jak pył - albo dziury 
w kocu. Zupełnie mnie to nie obchodzi.
   Jego głos zamazał się... po czym powrócił z wysiłkiem.
   - Nie mogę mówić. Co się dzieje?
   - Powiem ci, co się dzieje - odrzekł Mntkl, a jego strach 
zmuszał słowa do przeniknięcia zaciskającej się zasłony 
niezrozumienia. - Podczas gdy my zajęci byliśmy czymś innym, 
nasz nosiciel spożywał duże ilości trucizny biologicznej. 
Śmiercionośny płyn przedostał się do łączy nerwowych i teraz 
rozłącza je jedno po drugim. Tracę panowanie. On nas stąd 
wyrzuca!
   - A przy okazji sam się zabija - pisnął Portakal. - 
Musimy go powstrzymać.
   Każdy z nich przejął jedną rękę i mocno zacisnęli dłonie 
na ladzie. Tępym wzrokiem wpatrzyli się w przestrzeń, 
walcząc o utrzymanie kontroli.
   - No, wreszcie przestałeś gadać do siebie - Mulrooney 
ostrożnie polerował szklankę. - Uchlałeś się aż do 
wytrzeźwienia. Strzemiennego?
   - Nie chcę - powiedział głębokim tonem Mntkl - już więcej 
- pisnął Portakal.
   - Przechodzisz mutację? W twoim wieku? To musi być 
przeziębienie. Lepiej idź do łóżka, zanim dostaniesz 
prawdziwej grypy.
   Na szeroko rozstawionych nogach, z rękami zaciśniętymi na 
ladzie, Sean stał dysząc jak parowóz. Jego lokatorzy nie 
pozwalali mu zamówić więcej - nie mogli jednak powstrzymać 
litrów Guinnessa, który przenikał z żołądka do krwi. Kropla 
po kropli sączył się alkohol etylowy, aż wreszcie jego 
plazmę można było butelkować i sprzedawać jako gin. Sean 
wytrzeszczał oczy, a w jego wnętrzu toczyła się bitwa.
   Przegrana bitwa. Przy akompaniamencie cichego krzyku, 
który rozpłynął się w nicość i lekkiego trzasku uchwyt 
Mntkla zelżał, a jego układy myślowe zniknęły na powrót 
między gwiazdami. Portakal, bardziej doświadczony, walczył 
dalej. Była to jednak walka z góry przegrana. Klęska, 
alkoholowy Armageddon. Jedno po drugim puszczały złącza 
nerwowe, aż odpadł i klnąc zniknął, przenosząc się do swego 
cuchnącego domu pośród gwiazd.
   - Achhh - odetchnął Sean puszczając ladę i zacierając 
ścierpnięte dłonie. Liczyło się doświadczenie. Skonsumowana 
przez niego ilość alkoholu zabiłaby abstynenta w dwanaście 
sekund, zakonserwowałaby w szklanym słoju na wieki wieków 
całą rodzinę szczurów workowatych. Lecz lata alkoholowego 
treningu przeważyły. Co z tego, że jego wątroba wyglądała, 
jakby przemaszerował po niej pułk irlandzkiej gwardii w 
nabijanych ćwiekami buciorach? Nieważne, że miliony szarych 
komórek rozpłynęły się w galaretę, a jego iloraz 
inteligencji obniżył się o dwadzieścia punktów. Nic się nie 
liczyło. Ważne, że udało mu się przegnać obcych najeźdźców. 
Zwyciężył. Wyprostował się i pierwszy raz od paru godzin 
przemówił własnym głosem, choć walka przybyszów wyczerpała 
jego struny głosowe.
   - Diablo jestem spragniony. Jeszcze jeden kufel poproszę.
   - Dzięki Bogu. Przez chwilę mocno mnie zaniepokoiłeś, 
stary.
   - Siebie samego też, wierz mi - zamrugał zrzucając z oczu 
alkoholowe bielmo. - Mój mózg opanowała najpierw jedna 
dziwna istota, a potem druga. Naprawdę, niech skonam, to 
właśnie mi się przydarzyło. Zostałem nawiedzony.
   - Byłeś pijany - stwierdził Mulrooney stawiając przed nim 
jedno ciemne.
   - Jedno i drugie, ale i tak nikt mi nie uwierzy - 
westchnął i wypił. - Było ich dwóch. Jeden paskudny, gruby 
jak dwie dechy. Nie chciał słuchać błagań drugiego, że jego 
planeta zostanie zniszczona. Śmiał się, ot co. Obrzydliwy 
nadęty robal.
   - Brzmi to zupełnie jak jakieś opowiadanie fantastyczne. 
Czemu tego nie zapiszesz, póki jeszcze pamiętasz? 
Sprzedałbyś je komuś.
   - To nie dla mnie. Opowiadanie historyjek pozostawię 
facetom, którzy nie piją. Słyszałem, że wszyscy ci pisarze 
science fiction to banda ponurych abstynentów, niesłychanie 
serio podchodzących do wszystkiego. No, nalej jeszcze, 
Mulrooney, i sobie też, bo zaczynam wątpić, czy to naprawdę 
się zdarzyło.
   W tym samym momencie, kiedy kufel napełniał się powoli, 
hen daleko, po drugiej stronie Galaktyki masywna istota 
siedziała pogrążona w niewesołych myślach na dnie 
gęstniejącego morza, podczas gdy jeszcze dalej entropia 
dobiegła kresu i blada gwiazda zniknęła z cichutkim 
gwiezdnym okrzykiem bólu.
                             Przełożyła Paulina Braiter

                       HARRY HARRISON
Amerykański autor (ur. w 1925 r.) mieszkający w Irlandii (jest 
to chyba jedyny kraj, w którym nie płaci się podatków od 
działalności artystycznej). Ostatni raz przedstawialiśmy go 
na naszych łamach powieścią "Bill, bohater Galaktyki" ("F" 
nr 6-8/86) oraz opowiadaniem "Kontrakt za miliard kredytek" 
("F" nr 9/86). Obecnie pisze bardzo mało, dlatego z tym 
większą przyjemnością drukujemy jego najnowsze opowiadanie, 
w którym autor kolejny raz ujawnia swe znakomite poczucie 
humoru i zmysł satyryka.  
                                                    D.M.

