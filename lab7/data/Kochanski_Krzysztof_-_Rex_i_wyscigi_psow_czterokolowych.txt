Autor: Krzysztof Kochański
Tytul: Rex i wyścigi psów czterokołowych

Z "NF" 1/92

                    Pies biega na czterech łapach, a wy
             jeździcie na czterech kołach. To wszystko.
                 I myślicie, że ten czterokołowy wyścig
                             jest postępem cywilizacji.
                  (A.C. Bhaktivedanty Swami Prabhupada)

Nocą las jest inny niż za dnia. Te same drzewa wbijają 
korzenie w tę samą ziemię, ten sam wiatr kołysze ich 
koronami, lecz różnica jest ogromna, większa niż między 
cieniem i światłem. Może sprawia to fakt, że nocne zwierzęta 
zachowują się cicho i ostrożnie, że nocne ptaki nie śpiewają 
jak ich dzienni krewniacy, lecz pohukują lub krzyczą 
znienacka, jakby ich życie dobiegało końca? Może. Nawet na 
pewno. Ale nie wyjaśnia to wszystkiego. Nie do końca 
tłumaczy tę ciszę, ten dziwny konglomerat spokoju i 
napięcia. Uśpienia i wyczekiwania. Wyczekiwania, że oto 
zaraz wydarzy się coś groźnego, co za dnia byłoby nie do 
pomyślenia.
   Leśną drogą jechał na rowerze dziewięcioletni chłopiec. 
Ogromna tarcza Księżyca wisiała nad jego głową. Chłopiec był 
przerażony. Zawzięcie kręcił pedałami małego roweru i często 
oglądał się za siebie. Gdziekolwiek spojrzał, wszystko 
odbijało się w jego oczach jako strach; wszystko było obce i 
nieprzyjazne. Groźne. Ale to coś z tyłu, coś co wciąż tkwiło 
w umyśle chłopca, było strachem największym. Strachem, który 
pchał go naprzód pomiędzy inne, te z boków i te, które miał 
przed sobą.
   Seve Paderner dostrzegł wreszcie światła domu stojącego 
na skraju lasu. Strach gonił go do samego podwórka, gonił, 
gdy chłopiec rzucił rower i przez otwarte okno wskoczył do 
wnętrza.
                               
Pośrednik zgasił papierosa i z kieszeni marynarki wyjął 
złożony wpół kartonik.
   - Pan Kaneter wypisał czek według oceny katalogowej - 
powiedział. Westchnął i wyprostował kartonik. - Mówiłem, 
żeby zdał się na mnie, ale nie chciał słuchać. Ponieważ 
klamka i tak już zapadła, niech mi pan zdradzi: opuściłby 
pan pięć, dziesięć procent, co?
   - Nie - Meledo przyjmując czek rzucił okiem na kwotę. - 
Coś panu powiem, panie Hanton. Ten trening w zeszłym
tygodniu był pierwszym publicznym wystąpieniem Rexa i nie 
spodziewałem się, że tak od razu ktoś się na nim pozna. 
Teraz wiem, że wstawiłem do katalogu zbyt niską cenę. Ale 
jestem poważnym hodowcą i nie zamierzam się wycofać.
   Hanton uniósł w górę brwi, czy Meledo przypadkiem z niego 
nie kpi.
   - Hm... Nie wiem... - rzekł. - Nigdy dotąd nie słyszałem, 
żeby ktoś zapłacić tak dużo za mikromózg.
   - No to ma pan to już za sobą - stwierdził Meledo. - A 
przy okazji muszę wyprowadzić pana z błędu: cena dotyczy 
całości układu pies-mikromózg. Osobno każde z nich nie jest 
warte wiele. To, co udało mi się uzyskać w przypadku Rexa, 
jest naprawdę wielkiej klasy. Żaden z moich dotychczasowych 
zwierzomózgów nie uzyskiwał połowy jego sprawności. Kaneter 
musi być znawcą, skoro od razu to zauważył.
   - Kaneter ma bzika - oświadczył nieoczekiwanie Hanton. - 
Niektórzy nazywają to hobby, dla mnie to bzik. Ale 
oczywiście jest znawcą. Na jego farmie nie ma chyba zagrody, 
w której nie byłoby zwierzomózga. Jednego psomózga już ma, 
nie wiem, po jaką cholerę mu drugi... Kaneter jest starym 
kawalerem, mieszka tylko z siostrą. Farma dobrze prosperuje 
i pewnie nie wie, co robić z forsą. Ja na jego miejscu bym 
wiedział, a pan?
   - Ja też - odparł Meledo. - Robiłbym to, co dotychczas. 
Lubię swoją robotę. Dobra, oto papiery Rexa - przesunął ku 
krawędzi biurka spięte spinaczem dokumenty. - Pokwitowanie 
odbioru, faktura, akt własności, karta gwarancyjna, 
świadectwa szczepień... Wszystko w najlepszym porządku. 
Proszę przekazać panu Kaneterowi wyrazy szacunku - wstał z 
krzesła.
   - Panie Meledo? - odezwał się Rex.
   - Tak?
   - Czy mógłbym po raz ostatni uczestniczyć w treningu?
   Enimar Meledo wyprostował się. Wyglądał na 
zaniepokojonego. 
   - Co to za dziwna prośba? - zapytał.
   - Odczuwam taką potrzebę - wyjaśnił Rex. - Poza tym 
chciałbym się pożegnać. Szczególnie z papugą Kakdu.
   Meledo nie spuszczał oczu z psa. Zastanawiał się. Nagle 
jego twarz wypogodziła się.
   - Zła diagnoza - rzekł. - Pomyliłeś się, Rex. Posłuchaj: 
jest akurat godzina, o której codziennie rozpoczynamy 
trening. Masz to już utrwalone. Po prostu nawyk. Rozumiesz 
mnie? Tak naprawdę to nie odczuwasz żadnej potrzeby, tylko 
nawyk - przywykłeś do treningów o tej porze.
   - Rozumiem - odparł Rex. - To logiczne.
   - W porządku, Rex. Kontroluj się, a pan Kaneter na pewno 
będzie z ciebie zadowolony.
   - Za dwadzieścia minut mamy pociąg - Hantonowi zaczęło 
się śpieszyć. - Lepiej, żebyśmy zdążyli, bo następny dopiero 
za siedem godzin.
                               
Koła postukiwały rytmicznie o szyny. Hanton czytał gazetę, 
przymykając ze znużeniem powieki. Rex siedział  obok niego. 
Wpatrywał się w migający za oknem krajobraz i skomlał z 
cicha.
   Oprócz nich w przedziale siedziała kobieta z pięcioletnią 
może dziewczynką. Kobieta drzemała, a dziecko wpatrywało się 
w psa. Za każdym razem, gdy Rex zaskomlał, oczy dziewczynki 
okrąglały i na twarzy pojawiało się współczucie. Nagle 
zeskoczyła z siedzenia. Obejrzała się na mamę, której oczy 
wciąż były zamknięte i - ośmielona panującą ciszą - 
wyciągnęła rękę.
   Rex zamachał ogonem. Otworzył pysk w przyśpieszonym 
oddechu. Dłoń dziewczynki gładziła jego szorstką sierść 
coraz śmielej, aż w końcu zacisnęła się na karku.
   - Nie gryzie? - zapytała przebudzona matka dziecka.
   - Każdy pies gryzie, proszę pani - odrzekł Hanton znad 
gazety. - Po to mają zęby i po to są psami.
   - Proszę nie żartować!
   Hanton uśmiechnął się leniwie.
   - Dziecko jest bezpieczne - stwierdził, ponownie zajmując 
się gazetą.
   - Powinien mieć kaganiec - zauważyła kobieta.
   Hanton wzruszył ramionami.
   - Ja nie muszę - powiedział Rex. - Jestem psomózgiem.
   Kobieta zesztywniała. Rozejrzała się nerwowo, po czym 
chwyciła dziecko za rękę.
   - Zostaw, Mary - szepnęła przyciągając dziewczynkę do 
siebie.
   - Mamo, on mówi?
   - Wiem - ucięła krótko matka. Sięgnęła po torebkę. - Weź 
swój płaszczyk, Mary. Wychodzimy.
   Otworzyła drzwi przedziału.
   - Mamo, dlaczego on mówi!
   - Nie wiem dlaczego. I nie wiem po co! - odparła kobieta 
wychodząc na korytarz.
   Trzask zamykanych drzwi przywrócił ciszę.
   - Dobra robota - rzekł Hanton. Wyciągnął przed siebie 
nogi. - W ten sposób mamy cały przedział.
   Rex zaskomlał.
   - Czuję smutek - powiedział.
   - Wkrótce zapomnisz o Meledo. Przyzwyczaisz się do nowego 
pana.
   - Czuję smutek z powodu odejścia tej dziewczynki - 
sprecyzował Rex. - Po raz pierwszy widziałem z bliska 
dziecko. Uczyłem się o nich, ale nigdy przedtem nie 
widziałem.
   - Niewiele straciłeś - odparł Hanton. - Można nawet 
powiedzieć, że zyskałeś. Dzieciaki są... No dobra! Zamknij 
się! Chcę wreszcie przeczytać tę cholerną gazetę.
   Rex patrzył w okno. Brak zapachów i dźwięków powodował, 
że to, co widział, niewiele różniło się od obrazów, jakie 
niejednokrotnie oglądał podczas szkoleń na telewizyjnym 
ekranie. Bo Rex znał świat. Wiedział, co to morza, rzeki, 
góry; wiedział, jak wyglądają lasy, pola i miasta. Znał 
świat teoretycznie, w stopniu, w jakim przewidywał program 
nauczania i w jakim mógł to pojąć jego umysł wspomagany 
mikroprocesorami.
   - Dzieci są lepsze od dorosłych - stwierdził 
nieoczekiwanie Rex. - Są dobre.
   Hanton spojrzał na niego zaskoczony.
   - Bzdura! Dzieci myślą egocentrycznie. Nie odróżniają 
dobra od zła w ich prawdziwym sensie. Potrafią wydłubać 
zwierzęciu oczy, na przykład takiemu jak ty, z pełnym 
przekonaniem, że jest to dobre, ponieważ im się podoba. Masz 
szczęście, że nie znasz dzieci, szybko zmieniłbyś zdanie.
   - Są lepsze od dorosłych - powtórzył Rex. - Lubię 
dzieci... Nie rozumiem, dlaczego ta kobieta tak nagle 
zabrała stąd dziewczynkę?
   - Przez ciebie - powiedział Hanton. - Bardzo wielu ludzi 
nie lubi zwierzomózgów.
   - Dlaczego?
   - Bez powodu. Ten sam mechanizm rozumowania, dzięki 
któremu ty lubisz dzieci, chociaż w ogóle ich nie znasz. 
Kwestia przekonania... Bo ja wiem, jak to nazwać... Bez 
powodu.
   - Nie rozumiem tego.
   - Nic dziwnego, jesteś tylko psomózgiem... Cholera! Znowu 
dałem wciągnąć się w dyskusję. Czy ten twój Meledo nie 
uczył cię, żebyś nie odzywał się nie pytany?!
   - Nie.
   - Nie?
   - Nie.
   - Coś takiego?!
                               
Rex wyskoczył z wagonu i rozejrzał się. Nikogo, ani żywej 
duszy.
   Podreptał w miejscu, obwąchał betonowe podłoże peronu, po 
czym znieruchomiał, wyciągając do przodu pysk. Węszył. W 
pobliskim budynku przebywali ludzie, ale nikt nie wyszedł mu 
na spotkanie.
   Pociąg szarpnął wagonami, ruszył nabierając szybkości i 
oddalił się, znikając z pola widzenia. Rex usiadł na 
betonie. Czekał. Nasłuchiwał, rejestrując szum wiatru, śpiew 
ptaków, cykanie owadów. Z budynku dobiegały 
niezidentyfikowane trzaski i szmer prowadzonych przez ludzi 
rozmów. Ale wciąż nikt się nie pokazywał.
   Nieprzewidziana sytuacja.
   "Wsiądziesz tam, gdzie wskaże ci konduktor" - powiedział 
Hanton. - "Zresztą, to tylko trzy stacje. Umiesz liczyć do 
trzech? Jeżeli pojadę z tobą, nie wydostanę się z tego 
zadupia do jutra. A stary Kaneter, jak go znam, na pewno nie 
użyczy gościny. To zbzikowany samotnik. Będzie czekał na 
ciebie na stacji, tak się umówiliśmy. Wszystko jasne?" - 
potem wysiadł.
   "Trzy stacje!" - przekrzykiwał jeszcze ruszający pociąg, 
jakby była to informacja trudna do zapamiętania. A potem 
Rexowi zrobiło się jeszcze smutniej, nie wiadomo dlaczego, 
bo przecież nie polubił Hantona.
   Konduktor uprzedził go dużo za wcześnie, a potem jeszcze 
raz, patrząc podejrzliwie, jakby przypuszczał, że odpowiedź 
"Tak. Dziękuję panu" padała z magnetofonowej taśmy.
   Teraz Rex czekał na Kanetera, swojego pierwszego w życiu 
właściciela, a ten nie nadchodził.
   Minęła godzina, potem następna i zaczęło się ściemniać. W 
tym czasie z budynku stacyjnego dwukrotnie wychodził 
mężczyzna w granatowym uniformie, przypominającym ten, w 
jaki ubrany był konduktor z pociągu. Zaglądał do 
przybudówki, rozmawiał z kimś i wracał. Spoglądał na Rexa 
ciekawie, szczególnie za drugim razem, ale nic nie mówił.
   Wreszcie, gdy zapadł zmrok, Rex zdecydował się na 
działanie. Podszedł do drzwi, skoczył na nie przednimi 
łapami i znalazł się w niewielkim pomieszczeniu z kilkoma 
ławkami i jednym przeszklonym okienkiem. Było pusto, tylko 
na ławce siedział chłopiec i bawił się miniaturowymi 
modelami samochodów.
   - Przepraszam... - odezwał się Rex. Chłopiec wypuścił z 
rąk zabawki i wpatrywał się w niego z otwartymi ustami.
   - Tato! - zawołał nagle. - Tato!
   W okienku ukazała się twarz tego mężczyzny, którego 
wcześniej Rex widział na peronie. Zniknęła i zaraz uchyliły 
się drzwi.
   - Wygląda na spokojnego - powiedział mężczyzna. - Nie bój 
się. To ten z peronu. Ciekawe, co tutaj robi?
   - Tato, on mówił do mnie!
   - Hej! - zawołał mężczyzna, robiąc krok w kierunku Rexa. 
- To prawda?
   - Tak - odparł Rex. - Jestem psomózgiem. Chciałbym 
przeprosić, jeśli...
   - Jesteś od Kanetera?
   Rex przytaknął z radością.
   - Jestem zadowolony, że zna pan mojego właściciela - 
oznajmił. - Nie wiem, co mam robić. Pan Kaneter miał po mnie 
przyjechać, a tymczasem nie ma go.
   - Kaneter kupił nowy okaz do swojej kolekcji - rzekł 
ojciec do syna. - Powinienem od razu się domyślić... 
Poczekaj - skinął na Rexa. - Zadzwonię do niego.
   Rex obserwował rozmawiającego przez telefon w 
pomieszczeniu za szybą, ale nie słyszał słów. Z kolei 
chłopiec przyglądał się mu w milczeniu.
   - Pan Kaneter pozostawia ci możliwość wyboru - powiedział 
mężczyzna po powrocie. - Możesz czekać na niego do jutra, 
albo wyruszyć samemu. Jest zajęty i teraz nie może 
przyjechać.
   - Ja nie znam drogi - powiedział Rex.
   - Droga jest prosta, nie sposób zabłądzić, jakieś 
piętnaście kilometrów.
   - Jeżeli pan Kaneter go nie chce, to może my go weźmiemy, 
tato? - odezwał się chłopiec.
   - Głupstwa opowiadasz, Seve. Oczywiście, że pan Kaneter 
go chce. Ale nie ma czasu. Po prostu dla niego nie jest to 
sprawa najważniejsza.
   - Dla mnie by była - oświadczył Seve. - Gdybym tylko miał 
takiego psa...
   - Przecież masz Hucka.
   - To co innego. On nie mówi.
   - Seve! Pies to nie zabawka. Jest przyjacielem nawet 
wtedy, gdy nie wpakuje się w niego kupy elektroniki.
   - Wiem, ale...
   - Mówiłem ci już, że nie stać nas na to. Pamiętasz, jak 
długo zbieraliśmy na nowy samochód? A psomózg kosztuje 
przynajmniej dziesięć razy tyle. Nawet stary model.
   - To niesprawiedliwe! - krzyknął Seve i kopnął leżący na 
podłodze samochodzik. - Ja do końca życia będę miał tylko te 
cholerne resoraki! - Odwrócił się i wybiegł z poczekalni.
   - Seve!
   Bez odpowiedzi.
   Mężczyzna westchnął i przysiadł na krawędzi ławki.
   - Tak to jest - powiedział patrząc na Rexa, ale myślami 
błądził gdzie indziej. - Człowiek myśli, że żyje mu się 
całkiem nieźle. Jest z siebie zadowolony, dopóki nie włączy 
telewizora i nie dowie się, co jeszcze może mieć. Mniejsza o 
nas, dorosłych, ale jak wytłumaczyć dziecku, że nie dla 
niego ta reklama? Że zadowolone dzieciaki, bawiące się na 
ekranie fantastycznymi zabawkami, to właściwie obca planeta, 
często w ogóle nieosiągalna... Reklamy! Lepsze od! Lepsze 
niż! Psomózgi lepsze od psów! Ptakomózgi od ptaków! ...Dla 
ptasich móżdżków... Rozumiesz mnie? - popatrzył przytomniej 
na Rexa.
   - Nie rozumiem.
   - No tak... Nie szkodzi. Wiesz co? Mam pomysł. Za godzinę 
kończę dyżur i jedziemy z Sevem do domu. Możemy podwieźć cię 
kawałek. Zaoszczędzisz z pięć kilometrów. No i łatwiej 
stamtąd trafisz. Co ty na to?
   - Dziękuję. To bardzo uprzejme z pana strony - odparł 
Rex.
                               
Las zaczynał się zaraz za stacją. Była noc. Reflektory 
samochodu wyławiały z ciemności coraz to nowe pnie drzew, 
które przemykały, znikały z tyłu, a ich miejsce zajmowały 
wciąż nowe. I zapach. Mieszanina niezliczonej liczby woni 
nieznanych Rexowi.
   Samochodem zatrzęsło.
   - Cholera! - zaklął mężczyzna za kierownicą. - Wciąż 
zapominam o tym korzeniu. Będę musiał kiedyś go wyrąbać, bo 
jak ja tego nie zrobię, to nie zrobi tego nikt.
   Seve i Rex zajmowali tylne siedzenie. Po słowach 
mężczyzny Rex uważniej przyjrzał się drodze, po której 
jechali. Nawierzchnia pełna była kolein i wyboi. I 
pachniała, co wydawało się niewiarygodne. Drogi nigdy nie 
pachniały. Ta pachniała, ponieważ była naga.
   - Uważaj, tato, na wilkołaki - powiedział Seve. Twarz 
miał poważną, dopiero gdy zauważył w lusterku oczy ojca, 
uśmiechnął się, jakby chciał zdeprecjonować wartość swoich 
słów.
   - Przestraszysz naszego gościa... To nieładnie - 
powiedział ojciec.
   - Mnie nie można przestraszyć - rzekł Rex. - Posiadam 
kontrolę nad tego rodzaju reakcjami.
   - Jest pełnia - zauważył Seve. - Założę się, że w taką 
noc jak dzisiaj... - zamilkł, bo znowu spojrzał w lusterko.
   - Kto to jest wilkołak? - zapytał po chwili Rex. Przez 
plątaninę konarów i gałęzi usiłował dostrzec Księżyc.
   Mężczyzna roześmiał się głośno: - Jesteś niesamowity, 
Rex. Dlaczego nie zapytasz, co to jest pełnia?
   - Faza Księżyca.
   - Tak myślałem, że wiesz. Zabawne. Znam ludzi, którzy nie 
mają pojęcia, co oznacza faza Księżyca, ale kto to jest 
wilkołak, wiedzą wszyscy. 
   - A ja widziałem wilkołaka - oznajmił Seve. - W ogrodzie 
pana Kanetera.
   - Seve! - w głosie ojca brzmiało zniecierpliwienie. - 
Skończ wreszcie z tymi swoimi historyjkami!
   - Kiedy to prawda. W zeszłym miesiącu, wieczorem, wtedy 
gdy mama krzyczała na mnie, że późno wracam do domu - Seve 
mówił szybko, bojąc się, żeby mu nie przerwano. - Pan 
Kaneter walczył z nim i wygrał. To był najprawdziwszy 
wilkołak, tylko jakiś taki mały. Pan Kaneter rzucił nim o 
ziemię i wtedy wilkołak zniknął.
   Ojciec westchnął.
   - Po pierwsze, nie powinieneś wałęsać się wieczorami, a 
po drugie, pan Kaneter posiada wiele zwierząt, w tym i 
takie, których nie znasz... No! To jesteśmy - wcisnął pedał 
hamulca. Zatrzymali się na rozstajach leśnach dróg.- My 
skręcamy w lewo - mówił do Rexa - a ty pójdziesz cały czas 
prosto. Za jakieś cztery kilometry skończy się las i stamtąd 
już łatwo trafisz, bo zabudowania farmy widoczne są z 
daleka.
   - Dziękuję - powiedział Rex. - Sądzę, że dam sobie radę.
   Czekał, aż Seve otworzy mu drzwiczki, ale chłopiec 
najwyraźniej zwlekał.
   - On jest głodny - stwierdził.
   Ojciec chrząknął i potarł pokrytą szczeciną brodę.
   - No tak - rzekł. - Może zjesz z nami kolację, Rex? 
Wyruszysz rano.
   - Dziękuję.
   - Ale przed matką ty się będziesz tłumaczył - oświadczył 
ojciec synowi.
                               
Powietrze było rześkie i chłodne. Polna droga biegła 
pomiędzy łanami dojrzewającego zboża, połyskującego w 
promieniach porannego słońca. Nagle łany zboża skończyły się 
i Rex wybiegł na zieloną równinę. Pastwiska. W oddali, na 
jedynym w okolicy wzgórzu, stała farma: trzy budynki okolone 
murem. Droga prowadząca ku wzgórzu kontrastowała wśród traw 
kolorem piasku; na samym wzniesieniu wiła się trzema 
zakolami, dopadając wreszcie bramy wjazdowej.
   Rex zatrzymał się i obserwował stado pasącego się bydła. 
Był psem farmerskim i wreszcie zobaczył to, na co czekał od 
chwili rozpoczęcia podróży. Ze zdwojoną energią ruszył 
naprzód, wielkim susem przeskoczył rów nawadniający i już 
stał przy stadzie. Oceniał je na osiemdziesiąt sztuk. Błądził 
wzrokiem w poszukiwaniu byka, który mógłby być przywódcą, 
ale nie znalazł żadnego. Same jałówki i kilka cieląt.
   Nagle z trawy wyłonił się pies. Dobrze odżywiony, silny 
kundel. Rex przypomniał sobie, że Hanton wspominał coś o 
psomózgu Kanetera i przez chwilę miał nadzieję, że to ten 
pies.
   Kundel zawarczał ostrzegawczo.
   - Jesteś pasterzem? - zapytał Rex, lecz pies cofnął się 
tylko z ogłupiałą miną. Nie był psomózgiem.
   "Ale musi być niezły" - ocenił Rex. - "Osiemdziesiąt 
sztuk bydła tak z samego rana i nie widać żadnych uchybień".
   - Uwaga! - rozległ się krzyk. - Cielę!
   Krzyczała jałówka. Holenderka z dziwacznym garbem na 
grzbiecie. Kundel w jednej chwili stracił zainteresowanie 
Rexem. Popędził w kierunku parkanu, przy którym między dwoma 
poziomymi deskami zaklinowało się kilkumiesięczne cielę.
   Rex zbliżył się do jałówki.
   - Również posiadam mikromózg - rzekł.
   - Co to mikromózg? - usłyszał pytanie.
   Zastanowił się. Właściwie nie bardzo wiedział, co 
odpowiedzieć. Znał odpowiedź, czuł ją swoim umysłem, ale nie 
potrafił jej sformułować.
   - Dzięki niemu rozumiesz mnie - rzekł.
   - Nie rozumiem - odparła jałówka.
   Rex znowu musiał zastanowić się. Tak uczył go Meledo: 
"Zastanów się dwa razy, jeśli masz problem". Przyjrzał się 
dokładniej jałówce i potwierdził swoje przypuszczenia. 
Wyraźny ślad rozbudowy organizmu w postaci wypukłości na 
grzbiecie oraz ubogie słownictwo świadczyły, że pochodziła z 
masowej hodowli. I to - sądząc po wieku - sprzed jakichś 
dziesięciu lat. Zapewne jej inteligencja również była uboga.
   - Nie wiesz, kim jesteś?
   - Krowa - padła odpowiedź. - Farma Kanetera.
   - Są w stadzie inne mikromózgi?
   Jałówka spoglądała na niego okrągłymi oczami, a jej pysk 
poruszał się rytmicznie. Prawdopodobnie usiłowała się 
skupić.
   - Czy rozmawiasz tu z kimś? - poprawił się Rex.
   - ...Tak.
   - Z kim?! - ogon Rexa zakołysał się.
   - Z kim chcę. Umiem mówić.
   Rex położył uszy po sobie. Zaczynał pojmować bezsens 
dalszej rozmowy. Odchodził, gdy nagle coś wpadło mu do 
głowy.
   - Pewnie będziemy się spotykać częściej - powiedział do 
jałówki. - Jestem pasterzem.
   Stracił już nadzieję na reakcję, gdy dotarły do niego 
słowa:
   - Pasterz Wolam.
   - Nazywam się Rex - zaprzeczył.
   - Wolam bardzo dobry pasterz - jałówka patrzyła w głąb 
pastwiska, na kundla, który właśnie odgonił cielę od parkanu 
i zapędzał wprost do matki.
   - No tak - rzekł Rex. Nie zdawał sobie sprawy jak bardzo 
ludzkie jest uczucie, które niespodziewanie go ogarnęło.
                               
Zabudowania farmy otaczał mur bielony wapnem. Przy bramie 
stał pies. Psomózg Kanetera, który był tu strażnikiem.
   - Kto? - zapytał krzykliwie. - Kto jesteś?
   Rex zatrzymał się. Tak pragnął tego spotkania, a teraz 
nagle mu to zobojętniało. Może sprawił to ton głosu 
strażnika, ostry i zaczepny, a może wciąż jeszcze tkwiło w 
nim wspomnienie rozmowy na pastwisku. Roztrząsanie tego 
przekraczało możliwości Rexa.
   - Jestem Rex. Pan Kaneter kupił mnie wczoraj.
   - Czekaj - powiedział strażnik. - Idę i wrócę. Inaczej 
rozerwę gardło.
   Rex czujnie nastawił uszy. Strażnik był niemal dwukrotnie 
większy od niego i z łatwością mógł spełnić swoją groźbę. 
Ludzki głos nie działał na niego tak korzystnie jak w 
przypadku kundla na pastwisku. Ale po chwili Rex przypomniał 
sobie, że przed dwoma miesiącami Enimar Meledo sprzedał 
sukę, którą trenował na strażnika, i której słownictwo było 
podobne.
   - W porządku - rzekł strażnik po powrocie. - Pan Kaneter 
wzywa.
   Weszli na podwórze - obszerne i schludne, jakby ktoś 
przez cały dzień nie robił nic innego, tylko dbał tu o 
porządek. Na wprost stał piętrowy budynek mieszkalny z 
dwoma wejściami: jedno obszerne, z dwuuchylnymi drzwiami, do 
którego prowadziło kilka stopni szeroko rozplanowanych 
schodów, drugie - nieco z boku - zwyczajne, z wznoszącym się 
ku górze podjazdem. Z prawej strony domu rozciągał się 
ogród, z lewej pas trawnika i wybetonowana droga biegnąca 
wzdłuż muru. Właśnie stamtąd Rex wychwycił intensywną woń 
zwierzęcych odchodów - droga najwyraźniej wiodła do budynków 
gospodarczych.
   Do domu weszli przez drzwi z podjazdem.
   - Wzywany zawsze wchodzi tędy - powiedział strażnik. - 
Wejście główne dla ludzi.
   - A co to za różnica? - zapytał Rex.
   - Nie wiem. Tak jest.
   Znaleźli się w niewielkim pomieszczeniu wyłożonym zimną, 
kamienną posadzką. Zupełnie pustym, z dwojgiem obitych 
blachą drzwi i wiodącymi ku górze schodami.
   - Tędy - powiedział strażnik wchodząc na stopnie.
   - Jak masz na imię? - spytał Rex.
   - Nie podobasz. Ludzie zadają takie pytania. Psomózgi 
nie.
   - Chcę tylko wiedzieć, jak mam się do ciebie zwracać.
   - Nie mam nazwy. Pan Kaneter woła "strażniku".
   - I nigdy nie miałeś?
   - Kiedyś tak.
   - Jakie?
   - ...Zapomniałem. To było dawno.
   U szczytu schodów wisiała zasłona z wielu poskręcanych 
pasków skóry. Weszli przez nią do ciepłego pomieszczenia z 
szeregiem luster i dywanem na podłodze. Z prawej strony 
znajdowały się dwuskrzydłowe drzwi, za których szybami Rex 
zobaczył podwórze i bramę. Była to druga strona tych samych 
drzwi, do których z zewnątrz prowadziły schody.
   Na dywanie leżał wielki czarny kocur, który na ich widok 
wstał i przeciągnął się, wyginając grzbiet w pałąk.
   - Miau, kau, srau - wymruczał zaczepnie.
   - Nie uważaj - powiedział strażnik do Rexa. - To idiota.
   Szedł prosto na kocura, który śmiało patrzył w jego oczy, 
ale w ostatniej chwili, tuż przed nieuniknionym zderzeniem, 
uskoczył.
   - Won psom, bo bom!
   - Trudno uwierzyć, że mikromózg - skomentował spokojnie 
strażnik, lecz jego oczy lśniły fioletem. Kontrolował się 
umiejętnie.
   Przez uchylone drzwi weszli do dużego pokoju, gęsto 
zastawionego meblami. Rex zamarł. Czuł rytmiczne pulsowanie 
krwi w żyłach. Przy stole siedział mężczyzna odwrócony 
profilem i wpatrywał się w leżące przed nim przedmioty. Pan 
Kaneter. Właściciel.
   - A, jesteście! - mężczyzna odwrócił się i popatrzył na 
psy. - Pokaż no się, Rex. Kupiłem cię jak kota w worku, ale 
mam nadzieję, że nie będę żałował... Jesteś wolny, 
strażniku, wracaj na posterunek.
   Strażnik wyszedł.
   - Ten Meledo twierdził, że można z tobą pogadać - mówił 
Kaneter. - Podejdź, przekonamy się, ile w tym prawdy, a ile 
sztuczki w pokazowym treningu. Gdybym nie był tak zajęty, 
lepiej bym cię sprawdził przed kupnem, ale akurat jest 
pełnia Księżyca... Podobno Hanton zostawił cię samego na 
stacji?
   - Wysiadł wcześniej.
   - Co za niepoważny facet! Mogli cię ukraść, mogłeś się 
zgubić... jakiś wypadek. Cholernie niepoważny facet!
   - To mało prawdopodobne, proszę pana.
   - Co mówisz?
   - Mam silnie rozbudowaną kontrolę samozachowawczą. A 
gdybym zgubił drogę, to odnalazłbym ją wcześniej czy 
później. Ostatecznie zawsze można wrócić do punktu wyjścia.
   - A gdzie według ciebie jest punkt wyjścia?
   - U pana Enimara Meledo.
   - Potrafiłbyś tam wrócić?
   - Tak.
   - Żeby tylko nie przyszło ci to do głowy. Teraz należysz 
do mnie.
   - To oczywiste, proszę pana. Wiem, co oznacza właściciel.
   Kaneter wskazał stojące obok krzesło: - Wskakuj!
   - Wiesz, co to jest? - na stole leżała kolorowa makieta z 
szeregiem klocków i miniaturowych figurek.
   Dla Rexa był to chaos barw i kształtów. Na próżno 
usiłował uporządkować w znajomą formę plątaninę linii, 
znaczków i geometrycznych figur. A na tym wszystkim 
miniaturki ludzi, zwierząt pozbawionych kończyn i mnóstwo 
klocków i patyczków ustawionych poziomo, pionowo, a nawet 
wiszących.
   - Nie wiem - odparł.
   - To wyścigi psów - powiedział Kaneter. - Kupiłem je dla 
siostrzeńca i właśnie sprawdzam.
   - Wyścigi psów czterokołowych - rzekł Rex.
   Kaneter wyprostował się. 
   - Skąd wiesz? - zapytał zdziwiony.
   - Przeczytałem.
   Barwna etykieta przy krawędzi planszy rzeczywiście 
informowała o nazwie gry, ale...
   - Napis jest do góry nogami - stwierdził Kaneter. - Tak 
dobrze czytasz?
   - Nie rozumiem pytania. Po prostu umiem czytać.
   - ...Wyścigi psów czterokołowych - podjął po chwili 
Kaneter - są grą przeznaczoną w zasadzie dla dowolnej liczby 
osób, z tym, że naturalnie przy dużej liczbie graczy 
należałoby rozbudować planszę... Mógłbyś udawać osobę - 
Kaneter roześmiał się, ale Rex nie zrozumiał dowcipu. - Czy 
umiesz grać w jakąś grę?
   - Nie.
   - A czy sądzisz, że zdołałbyś się nauczyć?
   - Nie wiem.
   - To się dowiedz. Spójrz: tu jest boks startowy, stąd 
wyjeżdżają psy. Początek jest zminiaturyzowaną kopią 
prawdziwej hali wyścigowej, ale dalej to już majstersztyk 
elektroniki, umożliwiający konstruowanie zmiennego 
scenariusza wydarzeń. Gra staje się grą fabularną. I wcale 
nie musi wygrać ten, kto pierwszy dopadnie mety - za to jest 
tylko premia - najważniejsze to być pierwszym możliwie jak 
najdłużej, najlepiej przez cały czas. Zdobyć więcej od 
innych. To daje ci prestiż. Kto jest pierwszy, ten coś 
znaczy, reszta to śmieci. Rozumiesz?
   - Niezupełnie - przyznał Rex.
   - Na przykład czego nie rozumiesz?
   - Dlaczego te psy nie mają nóg? Przecież tak naprawdę to 
nie ma psów z kołami.
   - Na tym polega nowoczesność tej gry. Świat idzie 
naprzód, człowiek staje się lepszy od natury, potrafi 
tworzyć rzeczy, które dla niej okazały się za trudne. To się 
nazywa POSTĘP. Dlatego tak spodobała mi się ta gra. Jest 
symbolem naszych czasów.
   Rex spoglądał na planszę, która wciąż pozostawała dla 
niego nieczytelnym diagramem. Chciał zadać pytanie, ale 
powstrzymał się w obawie, że może być źle zrozumiany. 
Pytanie brzmiało: "Co zmieniłoby się, gdyby psy zamiast kół 
miały zwyczajne nogi?".
                               
Rex nie mógł zasnąć. Było to dziwne i zdarzyło mu się po raz 
drugi w życiu. Pierwszy raz zaledwie tydzień temu, przed 
debiutanckim treningiem pokazowym, a teraz znowu. Starał się 
kontrolować odruchy, rozpraszał myśli, ale sen nie 
nadchodził. Za dużo wrażeń. Być może. Trudno znaleźć inne 
wyjaśnienie.
   Leżał w kuchni, na pledzie, który rozłożyła mu pani Zoja, 
siostra pana Kanetera. Rex, jak dotąd, rzadko stykał się z 
kobietami, ale nie mógł oprzeć się wrażeniu, że z panią Zoją 
coś nie jest w porządku. Nie odezwała się ani razu, 
wykonując tylko polecenia pana Kanetera, nawet ten pled 
rzuciła na jego wyraźny rozkaz. Na jej twarzy tkwił wciąż 
taki sam nieznaczny uśmiech. Uśmiech z przyklejonej maski. 
No i oczy: duże, zielone, nieobecne, jakby widziały zupełnie 
co innego niż to, na co patrzyły. Nie pasowały do tego 
dziwnego uśmiechu, ani w ogóle do całej twarzy. "Nie należą 
do niej" - pomyślał Rex, gdy pani Zoja podawała mu posiłek.
   W domu mieszkał jeszcze jeden człowiek - syn pani Zoji, 
dla którego przeznaczone były "Wyścigi psów czterokołowych", 
lecz Rex nie widział go jeszcze. Ze słów pana Kanetera 
wynikało, że chłopiec jest niezdrów, ale chociaż Rex usilnie 
wsłuchiwał się w każdą wzmiankę, nie dowiedział się niczego 
więcej. Podczas podróży odkrył u siebie coś 
niewytłumaczalnego, zagadkowe uczucie do dzieci, które go 
zdumiewało i sprawiało przyjemność. Na razie nie znał jednak 
nawet imienia chłopca, a nie śmiał pytać pana Kanetera, 
który zachowywał się życzliwie, jeśli postępowano zgodnie z 
jego wolą, lecz tracił całą serdeczność w przypadkach 
przeciwnych. Rex dość brutalnie przekonał się o tym, gdy po 
rozmowie o grze przeszli do gabinetu w celu wpisania jego 
danych do pamięci komputera.
   - Zapisuję cię pod numerem czternastym - powiedział pan 
Kaneter. - Jesteś czternastym zwierzomózgiem w moim 
nadinwentarzu. Nieźle, co?
   - Nie wiem - odparł szczerze Rex. Zawsze mówił szczerze. 
Nie potrafił inaczej.
   - Na razie założę ci tylko kartotekę, resztę uzupełnię, 
jak ten kretyn Hanton przyśle dokumenty. Jesteś pewien, że 
miał je ze sobą?
   - Tak. Widziałem. - Rex patrzył na monitor, z którego 
zniknął screen kartoteki i powróciły potrójne kolumny 
wierszy. Podświetlony był ten z napisem PS REX. Jego wzrok 
przyciągnął jeszcze jeden wiersz zaczynający się od PS, a 
przy nim nic nie mówiące słowo BURK.
   - Robotę zaczniesz od jutra - powiedział pan Kaneter. - 
Na razie będziesz pasterzem bydła, a potem zobaczymy, za 
dobry jesteś, żeby na tym poprzestać. Tymczasem przejmiesz 
obowiązki Wolama. To mój pies pasterski. Zwykły pies.
   - Wiem - odrzekł Rex. - Widziałem go. Nie sądzę, żeby 
potrzebne było to zastępstwo. Wolam jest dobry...
   - Zwykły pies - skwitował pan Kaneter. - Trzeba 
dorównywać kroku postępowi.
   - Nie rozumiem, po co zmieniać Wolama, jeśli...
   - Zamknij się! - krzyknął Kaneter z nieoczekiwaną 
złością. - Ze mną się nie dyskutuje!
   Zaskoczony wybuchem Rex spojrzał ze skruchą na swego 
pana i w ostatniej chwili uskoczył przed dobrze wymierzonym 
kopniakiem. Jeszcze teraz, leżąc samotnie w ciemnościach 
kuchni, kulił się na to wspomnienie.
   Spoglądał smętnie na ogród, widoczny z kuchni przez 
prowadzące na werandę oszklone drzwi i nagle postawił 
czujnie uszy. Sierść na karku uniosła się, sztywniejąc.
   W ogrodzie coś się działo.
   Nie wiedział jeszcze co, bardziej działał tu psi instynkt 
niż świadomość. Wstał i jednym cichym skokiem znalazł się 
przy balkonowych drzwiach. Księżyc w idealnej pełni wisiał 
na rozgwieżdżonym niebie, rozjaśniając ciemność zimnym 
blaskiem.
   Drzewa w ogrodzie rzucały niewyraźne cienie i właśnie pod 
jednym z nich Rex zobaczył sylwetkę mężczyzny. Przez szybę 
nie czuł jego zapachu, ale po ruchach poznał, że to pan 
Kaneter. Coś trzymał pod pachą. Coś dużego. Rex wytężył 
wzrok, ale był tylko psem i słabo widział w nocy.
   Pan Kaneter złapał przedmiot w obie ręce i wtedy Rex 
wychwycił jakiś dźwięk. Jakby stłumione wołanie, ochrypły 
okrzyk, warczenie...? Przeciągłe zwierzęce warczenie. Nagle 
Rexowi wydało się, że tajemniczy kształt w rękach pana 
Kanetera poruszył się. Coś zatrzepotało niczym łapy... 
nogi... ręce? Równocześnie dźwięk nasilił się; wyraźne 
warczenie, teraz Rex był pewien.
   Mężczyzna pochylił się, składając ciężar na ziemię, tuż 
przy usypanym z piasku kopcu. Uklęknął i zaczął zagarniać 
piasek na to, co przyniósł. Niemal kładł się na murawę, 
pracując szeroko rozłożonymi rękami. Wyraźnie śpieszył się. 
Kopiec znikał w szybkim tempie i Rex zorientował się, że pan 
Kaneter zasypuje dół, w który wrzucił przyniesiony przez 
siebie przedmiot.
   Nagle zrobiło się ciemniej. Rex spojrzał w górę i ledwie 
zobaczył kawałek Księżyca, znikającego za czarną chmurą. 
Ponownie odwrócił wzrok na ogród, ale przed nim była tylko 
noc. Ciemność, z której wyłaniały się korony drzew, a pod 
nimi już nic.
   Rex czekał. Tkwił nieruchomo, wpatrzony w noc, aż 
wreszcie Księżyc wyłonił się zza chmury. Pan Kaneter stał 
oparty o pień drzewa ze spuszczoną głową. Nie było śladu po 
niedawnym kopcu piasku. Płaska powierzchnia ogrodowej 
grządki. Chociaż nie, niezupełnie płaska. Coś jednak tam 
było. Mniejszy kopczyk uformowany w obły kształt...
   Rex znowu usłyszał dziwne warczenie, jeszcze bardziej 
ochrypłe. Tego dźwięku nie mógł wydawać pan Kaneter. To 
niemożliwe, żeby człowiek...
   Oparty o drzewo mężczyzna poruszył się. Odszedł ku 
ścieżce. Szedł powoli, nie śpiesząc się, oglądając 
kilkakrotnie za siebie. Po chwili zniknął z pola widzenia 
Rexa, który powrócił spojrzeniem pod pień drzewa. Wytężył 
wzrok, ale prócz kopczyka nie dostrzegł niczego. Pustka i 
cisza. Księżycowy poblask.
   I nagle kopczyk poruszył się.
   Rex zdał sobie sprawę, że z jego własnego gardła wydobywa 
się warczenie. Szybko skontrolował się i zamilkł - miał 
nadzieję, że w porę, nim ktokolwiek zdołał go usłyszeć. 
Przyszło mu na myśl, że może wcześniejsze dźwięki również 
wydawał on sam nawet o tym nie wiedząc.
   Skoncentrował się na widoku za oknem. Obły kopczyk tkwił 
nieruchomo, zadając kłam wcześniejszemu wrażeniu. Rex 
nasłuchiwał, starając się wychwycić jakiś odgłos i 
nieoczekiwanie usłyszał kroki. Nie w ogrodzie - w domu. Tuż 
przy kuchni. Błyskawicznie powrócił na swoje miejsce i 
położył się na pledzie. Skrzypiące w zawiasach drzwi 
otworzyły się i wszedł pan Kaneter, wpuszczając do środka 
światło z korytarza. Ubrany był w granatowy, powalany ziemią 
kombinezon. Podszedł do zlewu i nalał do kubka wody. Pił 
łapczywie, głośno przełykając i ciężko oddychając w 
przerwach. Potem stanął przy balkonowych drzwiach, przyłożył 
do szyby twarz i znieruchomiał. Wreszcie odwrócił się i 
spojrzał na Rexa. Na jego twarzy pojawił się gniewny wyraz 
zniecierpliwienia.
   - Dlaczego nie śpisz? Śpij!
   Rex zamknął oczy, ale otworzył je natychmiast, gdy tylko 
skrzypnęły przymykane drzwi. Nie mógł tego opanować; wola 
działania była silniejsza od posłuszeństwa. Nie rozumiał 
tego, podobnie jak nie rozumiał, dlaczego udawał przed panem 
Kaneterem, że przez cały czas leżał na pledzie i nie 
widział, co się działo w ogrodzie. Dokonał krótkiej analizy 
i znalazł dwa wyjaśnienia takiego postępowania. Pierwszym 
był instynkt - bał się pana Kanetera, to fakt, i 
instynktownie unikał sytuacji, które mogłyby go narazić na 
objawy niezadowolenia. Ale wyjaśnienie drugie miało 
poważniejszy wymiar. Awaria mikromózgu! Enimar Meledo 
niejednokrotnie uczulał go na taką ewentualność, przykazując 
natychmiastowe zgłoszenie tego faktu właścicielowi, dopóki 
błąd da się usunąć.
   Istniał sposób sprawdzenia, która z tych ewentualności 
jest prawdziwa i Rex postanowił z niego skorzystać. Ten 
sposób to blokada. Odcięcie zwierzęcej świadomości. 
Zamknięcie się w kręgu algorytmicznego rozumowania.
   Podszedł do werandy. Na kopczyk położony na skraju cienia 
rzucanego przez drzewo padała teraz księżycowa poświata. 
Ledwie wzrok Rexa oswoił się z półmrokiem ogrodu, coś 
zamigotało i przez trawnik przemknął ciemny kształt. Dobiegł 
do kopczyka i przywarł do niego, zlewając się konturem w 
jedną bryłę. Do uszu Rexa dotarł ten sam niesamowity dźwięk 
co wówczas, gdy był tam Kaneter. Potem chwila ciszy, cień 
odskoczył od kopczyka i Rex usłyszał trzy, ledwie uchwytne, 
niezrozumiałe wyrazy, mające w sobie coś znajomego. Tym 
czymś było ich wzajemne podobieństwo, jednakowy rytm. W ten 
sposób wypowiadał się kotomózg pana Kanetera.
   Kocur rzucił się w bok, jakby jakimś magicznym sposobem 
dotarł do niego fakt odkrycia tożsamości, i jednym olbrzymim 
susem skoczył na pień drzewa. Wspiął się i zniknął w 
liściastej koronie.
   Na ścieżce pojawił się pan Kaneter, oświetlający drogę 
latarką. Jego widok przypomniał Rexowi, po co podszedł do 
okna.
   Blokada! Miał narzucić sobie blokadę.
   Zrobił to.
   Nieprzyjemny dreszcz wstrząsnął jego ciałem. I jeszcze 
jeden... Nagłe tąpnięcie bólu przerwało te paroksyzmy, a 
potem było już lepiej. Ból odpływał, przechodząc w mrowienie 
sztywniejących kończyn. Wreszcie zniknął zupełnie, podobnie 
jak wszystkie inne bodźce.
   Rex pozostawił sobie tylko jedno oko. Inne rejestratory 
zostały wyeliminowane. Idealna sytuacja zaistniałaby, gdyby 
wyłączył również to oko, ale wówczas straciłby materiał 
porównawczy. Świat przestałby dla niego istnieć, a to nie 
miało sensu, skoro zamierzał sprawdzić ewentualność awarii.
   Teraz stał i jednym okiem rejestrował obraz pana 
Kanetera, idącego ogrodową ścieżką. Reszta jego organizmu 
była jak martwa. Zablokowana całkowitym odcięciem neuronów.
   Zdrewniała figurka skierowana wyciągniętą szyją ku szybie 
balkonowych drzwi.
   Inteligentna kamera dokonująca analizy własnych ujęć.
   Pan Kaneter zatrzymał się wpół kroku i rozejrzał. Rex 
celowo myślał o tym, że gdyby pan Kaneter spojrzał teraz w 
kierunku werandy, mógłby go zauważyć. Gdyby skierował w tę 
stronę latarkę... To nic by się nie stało. Po prostu by go 
zauważył i to wszystko. Nawet powinien był zauważyć. 
Właściciel powinien wiedzieć, co robi jego pies. A jeśli nie 
wie, to należy mu o tym powiedzieć. A psa nie powinny 
interesować poczynania właściciela. Chyba że on sam sobie 
tego życzy...
   Latarka zgasła. Pan Kaneter schował ją do kieszeni i 
wyjął paczkę papierosów. Zapalił i odwrócił się w stronę 
kopczyka. "Nie wie, że na drzewie jest kotomózg" - pomyślał 
Rex. - "Nie wie, że ja go obserwuję. Zadziwiające, jak wielu 
rzeczy nie wie".
   Zwolnił blokadę. Do skostniałego ciała powoli wracało 
czucie. Mózg ponownie związał się ze swoją organiczną 
częścią, łagodnie powracającą z nicości. Gałki oczu utraciły 
synchronizację i minęła dłuższa chwila, nim Rex odzyskał 
zdolność ostrego widzenia.
   Stojący w głębi ogrodu pan Kaneter miał twarz zwróconą ku 
niemu. Rzucił na ziemię tlącego się papierosa i wyjął z 
kieszeni latarkę. Włączył ją, uzyskując wiązkę żółtego 
światła, i podniósł ku górze, nieprzerwanie patrząc w jego 
kierunku...
   Rex cofnął głowę. Osłabione kończyny nie wytrzymały zmiany 
środka ciężkości i pies przewrócił się. Niezgrabnie wstał, 
upadł raz jeszcze i wreszcie dotarł do pledu, na który 
zwalił się ciężarem całego ciała.
   Światło latarki przeszyło szybę i okrągłą plamą zajrzało 
do kuchni. Nie znalazło niczego, na czym mogłoby się 
zatrzymać. Wycofało się.
   Rex był zadowolony. Kontrola blokady wypadła pomyślnie i 
nic nie wskazywało na awarię. Odprężył się.
   "A jednak znowu uciekłem" - uzmysłowił sobie zasypiając, 
lecz ta myśl niezdolna już była przywrócić go jawie. Śnił mu 
się pan Kaneter, biegający po ogrodzie z olbrzymią latarką, 
reflektorem buchającym oślepiającym płomieniem i wypalającym 
w trawie spopielone ścieżki. Gdy blask dotarł do drzew, 
zajęły się ogniem i one, a z najbliższego zeskoczyła płonąca 
pochodnia. Pod Kaneter rzucił się za nią, ale pochodnia 
dotarła do ścieżki i potoczyła się w głąb ogrodu. Nagle Rex 
zauważył, że gnający za ognistą kulą pan Kaneter nie ma nóg. 
W ich miejscu z ciała wyrastały płaskie wypustki, każda 
zakończona pionowo ustawionym kołem. Koła były kolorowe, 
cztery tęcze jaśniejące blaskiem niczym neony, a pan Kaneter 
pędził na nich, aż wiatr rozwiewał mu włosy. Krzyczał coś 
przy tym i naraz Rex ze zdumieniem stwierdził, że to nie 
krzyk, lecz szczekanie. Cel pogoni, płonąca pochodnia, dawno 
już gdzieś zniknął, a pan Kaneter mknął nieprzerwanie 
naprzód, wciąż szybciej i szybciej. Ogromny, zadyszany, 
człowiek-pies czterokołowy.
                               
Rankiem pani Zoja uwolniła Rexa z kuchni i wypuściła na 
dwór. Od razu podchwycił nocny trop pana Kanetera. 
Przechodząc obok werandy spojrzał mimochodem na oszklone 
kuchenne drzwi. Światło dnia odbijało się od szyby, nie 
pozwalając zajrzeć do środka. Ale w nocy mogło to wyglądać 
inaczej.
   Pod drzewem - tym samym, gdzie nocą rozgrywały się 
tajemnicze wydarzenia - leżał przemieszany z ziemią piasek 
usypany w niewysoki kopiec, z którego wystawał trzonek 
wbitej głęboko łopaty. Obok obszar zdartej darni odsłaniał 
czarną glebę i owalny otwór, wąski, głęboki prawie na metr. 
Rex zajrzał do środka, ale wyczuł tylko zapach świeżo 
rozkopanej ziemi i ulotną woń żelaza - ślad łopaty, którą 
dokonano wykopu. Podszedł do kopca i rozgarnął łapą piasek. 
Jego czuły zmysł powonienia wyłapał ślad obecności jeszcze 
jednego człowieka. Zapach znajomy, choć nie znał osoby, 
której dotyczył. Ten sam, jaki Rex znajdował w domu pana 
Kanetera, w każdym pomieszczeniu, na każdym meblu...
   Wciąż rozkopując piasek Rex zbliżył się do łopaty i nagle 
w jego nozdrze wtargnęła ostra, groźna woń. Pies zastygł w 
bezruchu, drżąc z podniecenia. Krew! Tego nie można pomylić 
z niczym innym.
   Opanował instynkt i odkopał łopatę. Narzędzie upadło, 
wzbijając w górę garść piasku. Odór krwi stał się 
intensywny. Był świeży. Rex wycofał się na usztywnionych 
nogach. Wkładał sporo wysiłku, aby kontrolować rozbudzony 
instynkt drapieżnika, ciągnący niczym magnes do splamionej 
rdzawo łopaty.
   Ale jeszcze jeden zapach przedzierał się do psich zmysłów 
- trop pana Kanetera przecinała linia kociej sierści. Rex 
niewyraźnie wyczuwał tę woń również spod rozrzuconego wokół 
piasku. Kotomózg pana Kanetera. Podchwycił ten ślad, 
biegnący od drzewa, na ukos przez trawnik. Wzdłuż niego 
wciąż prowadził trop pana Kenetera - albo to on szedł za 
kotem, albo odwrotnie. Kilka kroków dalej natknął się na 
liczne ślady w miękkiej ziemi, rzucające się w oczy niczym 
szramy na skórze trawnika: rozorane wgłębienia i kępy 
powyrywanej trawy. A dalej znowu krew! Wyraźnie wyczuwalne 
plamy krwi, która wsiąkła w ogrodową glebę.
   - Rex! - padł niespodziewany okrzyk.
   Podskoczył jak na sprężynach, w jednej chwili gubiąc 
wszystkie myśli. Wołał pan Kaneter. Rex nie wiedział 
jeszcze, skąd dobiegło to wołanie, a już biegł w kierunku 
domu, niosąc w sobie poczucie winy, jakby przyłapano go na 
czymś niewłaściwym.
   Wbiegł na podwórze i na stopniach schodów prowadzących do 
frontowych drzwi zobaczył pana Kanetera. Właściciel miał na 
sobie szlafrok i laczki na bosych nogach, co świadczyło, że 
dopiero co wstał.
   - Gdzie się wałęsasz? Jesteś potrzebny - odwrócił się i 
podążył do drzwi, ale zanim to zrobił, Rex zauważył, że coś 
dziwnego stało się z jego twarzą.
   Weszli do pokoju. Tego samego, w którym wczoraj odbyła 
się rozmowa o wyścigach psów.
   - Zmieniłem zdanie - rzekł pan Kaneter. - Nie zastąpisz 
Wolama. W ogóle nie będziesz pasterzem, przynajmniej na 
razie.
   Rex obserwował pochyloną nad nim twarz, a to co widział, 
poruszyło nim bardziej niż słowa, które usłyszał. Przez lewy 
policzek pana Kanetera biegły ukosem cztery głębokie 
zadrapania, czerwone od rozrytego mięsa, nie krwawiące, choć 
wyraźnie świeże. Podbródek zalepiony był opatrunkiem 
wydzielającym woń aptecznej maści.
   - Tak się złożyło - mówił pan Kaneter - że towarzysz 
zabaw i opiekun mojego siostrzeńca, Srimada, bardzo mnie 
zawiódł... Został oddalony. Doszedłem do wniosku, że 
chwilowo ty możesz go zastąpić. Jesteś dość wszechstronny, 
myślę, że sobie poradzisz.
   Rex przysiadł na tylnych łapach.
   - Nie wiem - odparł. - Byłem szkolony na psa 
farmerskiego. Umiem obchodzić się ze zwierzętami, ale...
   - Srimad ma pięć lat - przerwał mu pan Kaneter. - To w 
gruncie rzeczy małe zwierzątko. Poprzedni opiekun chłopca 
również był zwierzomózgiem. To kot, którego wczoraj 
widziałeś.
   - Jeszcze wczoraj tu był?
   - A dzisiaj go nie ma - uciął pan Kaneter. - Chodź! 
Poznasz Srimada.
   Po drewnianych, bejcowanych na mahoń schodach weszli na 
piętro, do przestronnego holu wyłożonego grubym dywanem. 
Dzięki wielkiemu oknu, umieszczonemu w pochyłym suficie, 
słoneczne światło padało na niemal całe pomieszczenie. Pan 
Kaneter otworzył jedne z kilku znajdujących się tu drzwi, 
gestem nakazał Rexowi pozostanie, a sam wszedł do pokoju. 
Rex usłyszał niewyraźne odgłosy rozmowy, po czym w szparze 
między drzwiami a framugą ukazała się pokiereszowana twarz 
gospodarza: - Właź!
   - Oto Rex, mój chłopcze - powiedział pan Kaneter do malca 
siedzącego w piżamie na skraju łóżka.
   Srimad w milczeniu przypatrywał się psu. Zerknął na pana 
Kanetera, powrócił spojrzeniem i nagle rozpłakał się. 
Przycisnął do twarzy zaciśnięte pięści.
   - Ja chcę Mruka! - krzyknął przez łzy. - Mruk!
   - On odszedł - rzekł pan Kaneter. - Poszedł i nigdy nie 
wróci. Zapomnij o nim, teraz masz nowego przyjaciela.
   Rex podszedł do łóżka i wilgotnym nosem dotknął 
dziecięcej stopy. Zadrżał. Może to zachowanie chłopca 
rozbudziło w nim emocje, a może drżał dlatego, że rozpoznał 
zapach z wykopu w ogrodzie. Zapach człowieka Srimada.
                               
Siedzieli na podłodze, przy planszy z napisem "Wyścigi psów 
czterokołowych", i wpatrywali się w nią w skupieniu, jakby 
oczekiwali, że od samego patrzenia rozjaśni im się w 
głowach. Ale nic takiego nie następowało. Gra była za 
trudna.
   - Musi być jakaś instrukcja - odezwał się Rex. - Zapytaj 
o nią pana Kanetera.
   Srimad miał dzisiaj urodziny. Skończył pięć lat i gra 
była prezentem z tej okazji.
   - Wujek powinien z nami zagrać. Wtedy byśmy się nauczyli 
- powiedział Srimad. - Ja nie umiem czytać.
   - Ale ja umiem - oświadczył Rex. - Będę czytał, a ty 
będziesz myślał.
   Srimad skinął głową, akceptując układ, który mimo 
wszystko stawiał go wyżej.
   Nagle uszy Rexa zarejestrowały odgłos kroków w korytarzu. 
Rozpoznał pana Kanetera, ale szedł z nim ktoś jeszcze. Drzwi 
otworzyły się i w progu stanęło dwóch mężczyzn. Ten drugi 
ubrany był w niebieski kombinezon, podobny do tego, jaki 
zwykł nosić Enimar Meledo, wciąż jeszcze zajmujący 
emocjonalne miejsce w pamięci Rexa.
   - To ten - rzekł pan Kaneter do nieznajomego. - Chodzi 
tylko o rutynowy sprawdzian.
   - Dzień dobry, panie Rosert! - Srimad zerwał się z 
podłogi.
   - O! Pamiętasz mnie - zdziwił się Rosert, wyciągając do 
chłopca rękę. - Masz dobrą pamięć.
   - Był pan na wiosnę, kiedy strażnik zachorował. Czy 
Diagnostykon jest z panem?
   - Oczywiście. Bez niego nigdzie się nie ruszam.
   - Chcę go zobaczyć! - oczy Srimada rozbłysły.
   Rosert spojrzał pytająco na gospodarza. - Idziemy wszyscy 
- usłyszał odpowiedź. - Ty, Rex, również.
   Diagnostykon stał zaparkowany w garażu, w miejscu 
terenowego samochodu, wystawionego tymczasem na podwórze. 
Był przewoźnym laboratorium, ale jego inteligentny moduł 
mógł - jeśli zaistniałaby taka potrzeba - stać się 
samodzielną maszyną kroczącą, zdolną nadal spełniać 
większość swoich funkcji.
   Srimad oparł dłonie na maszynie.
   - Cześć, Diagnostykon - powiedział z przejęciem. Nie 
otrzymał odpowiedzi.
   - Jest wyłączony - poinformował Rosert. - Tutaj się go 
uruchamia - pokazał przycisk na tablicy. - Widzisz? Nawet 
sam możesz dosięgnąć.
   Srimad wspiął się na palce, wyciągnął rękę i nagle diody 
zaświeciły się.
   - Diagnostykon gotowy do pracy - usłyszeli komunikat.
   - Cześć, Diagnostykon - powtórzył chłopiec. - Jestem 
Srimad. Pamiętasz mnie?
   Po sekundzie zwłoki padła odpowiedź:
   - Nie znaleziono.
   Srimad odwrócił się. Jego twarz wyrażała mieszaninę 
zdumienia i oburzenia. - Też coś! - krzyknął patrząc na 
Roserta.
   Mężczyzna stropił się, jakby stał przed nim jego 
zwierzchnik, a nie mały chłopiec.
   - Wybacz - powiedział. - Wykasowałem cię. Pamięć 
zewnętrzna też jest ograniczona, więc od czasu do czasu 
robię porządki i wyrzucam rzeczy niepo... mało wa... - 
zaplątał się we własnym tłumaczeniu. - Chodź! - chwycił 
Srimada pod ramiona. Usiadł na krzesełku operatora, sadzając 
sobie chłopca na kolanach. - Zaprogramujemy mu ciebie jako 
użytkownika. Co ty na to?
   Srimad rozpogodził się.
   - Jasne!
   Rosert wystukał na klawiaturze szereg poleceń. - Gotowe! 
- oznajmił wreszcie. Zszedł z krzesełka, pozostawiając na 
nim Srimada. - Od tej pory Diagnostykon jest na twoje 
rozkazy. Jesteś uprawnionym konserwatorem i wygląda na to, 
że ja jestem tu niepotrzebny.
   - No dobra - powiedział milczący dotąd pan Kaneter. - 
Przyszliśmy tu po to, żeby przetestować Rexa. Może zajmie 
się pan wreszcie swoją robotą, Rosert?
   - Ja, wujku! - zawołał Srimad. - Ja go zbadam!
   Rosert kiwnął znacząco głową w stronę pana Kanetera.
   - Wskakuj, Rex, na platformę - polecił tamten oschle.
   - Musisz leżeć tak, żeby łapami dotykać tej strony, a 
pyskiem tutaj - pokazywał Rosert psu. - Rozumiesz mnie?
   - Wiem - powiedział Rex. - Pan Meledo też miał 
Diagnostykon.
   - Trzeba nacisnąć ten klawisz - Rosert pokazał Srimadowi 
przycisk z napisem AUTO - i to wszystko.
   Rex spokojnie przyglądał się, jak otaczają go łukowe 
obejmy. Opanował drżenie ciała, gdy wężowate, ruchome 
przewody czujników oplatały go, wciąż zmieniając położenie. 
Szum laserowej drukarki oznajmił, że rozpoczął się wydruk 
wyników. Diagnostykon był nadzwyczaj szybki w pracy.
   - No, no - powiedział Rosert, przeglądając pierwszą 
stronę wydruku. - Fantastyczny model. Wie pan, panie 
Kaneter, znam Enimara Meledo z czasów, gdy zaczynał 
rozkręcać swój interes. Zrobił niesamowite postępy. Moim 
zdaniem jest jednym z najlepszych w branży. Jeśli nie 
najlepszym.
   - Interesuje mnie kondycja Rexa - zauważył Kaneter.
   - Na razie wygląda, że wszystko w porządku. Lepiej niż 
dobrze, panie Kaneter.
                               
- Znasz chłopca, który nazywa się Seve Paderner? - zapytał 
pan Kaneter.
   Rex zauważył, że opatrunek na jego podbródku został 
zastąpiony plastrem. Czerwone bruzdy na policzku błyszczały 
od gojącej maści.
   - Znam Seva, ale nie wiem, czy nazywa się Paderner.
   Pan Kaneter skinął głową. - Dzwonił jego ojciec. 
Zgodziłem się, żeby przyjechał tu z synem.
   Rex poczuł, jak wypełnia go uczucie radości.
   - Czy ten Seve mówił coś o wilkołaku? - zapytał 
nieoczekiwanie pan Kaneter.
   - Dokładnie nie pamiętam. Coś mówił, gdy jechaliśmy przez 
las, ale jego ojciec gniewał się o to. Nie zapamiętałem 
szczegółów, ponieważ nie wiem, co oznacza słowo wilkołak.
   - Postaraj się coś sobie przypomnieć!
   Rex skupił się.
   - Mówił, że widział, jak wygrał pan walkę z wilkołakiem - 
wydusił wspomnienie.
   Pan Kaneter zagryzł dolną wargę. W zamyśleniu pocierał 
dłonią o szyję. Chwycił pojemnik z pomarańczowym sokiem i 
wypił wprost z niego, ignorując stojącą obok szklankę. 
Rozważał coś w milczeniu.
   - Paderner bardzo nalegał na spotkanie - rzekł nagle. - 
Podobno ten Seve bardzo cię polubił i nie daje rodzicom 
spokoju, twierdząc, że grozi ci niebezpieczeństwo, że 
rozszarpie cię wilkołak... i takie tam bzdury! Paderner 
twierdzi, że nosi to znamiona histerii, i dlatego chce, 
żebyście się spotkali, ty i Seve. Taką wymyślił terapię. 
Cholera! Dlaczego ten szczeniak tak się tobą przejmuje?! Coś 
takiego zrobił?
   - Nie wiem - odparł Rex. - Nie zrobiłem nic.
                               
Srimad zajrzał do wykopu w ogrodzie.
   - Ostatnio był jakby mniejszy - powiedział.
   - Od dawna tu jest? - zapytał Rex.
   - Zawsze. Ale widzę, że wujek znowu coś przy nim robił, 
nigdy nie chce mi powiedzieć co.
   - A wczoraj w nocy nie widziałeś?
   - Nie byłem tu wczoraj - zaprzeczył Srimad.
   - Byłeś - stwierdził Rex. - Czuję twój zapach.
   Srimad otrzepał z ziemi ręce i usiadł na kopcu piasku. 
Opierał się na łokciach, tuż obok łopaty, przewróconej przez 
Rexa poprzedniego ranka.
   - Wczoraj byłem chory - przyznał. - Nigdy nie pamiętam, 
co się dzieje, kiedy choruję.
   - Byłeś tutaj - powtórzył Rex. - Wiem to na pewno.
   Zamierzał opowiedzieć Srimadowi o tym, co widział tamtej 
nocy, ale nieoczekiwanie coś go powstrzymało. Świadomość 
funkcji opiekuna, którą obecnie sprawował, mogła być tym 
czymś. Była na pewno. Spoglądał na uśmiechniętego Srimada, 
na beztroskę, z jaką zaczął bawić się łopatą, pokrytą 
śladami dla niego niedostrzegalnymi i zrozumiał, że nie są 
to informacje, które można powierzyć małemu chłopcu. Tym 
bardziej że w jakiś tajemniczy sposób jest on w to 
zamieszany, chociaż sam o tym nie wie.
   Pięcioletni chłopiec nie potrafi bronić się sam. Ktoś 
musi go w tym zastąpić.
   Pierwszą rzeczą, jaką Rex uznał za konieczną do
wyjaśnienia, była historia kotomózga Mruka.
   - Przejdźmy się po ogrodzie - powiedział do Srimada i 
odczekawszy, aż chłopiec wstanie, ruszył ledwie już 
wyczuwalnym śladem krwi na trawniku. Gdy dotarł do miejsca, 
gdzie trop kończył się wielką plamą, spojrzał ukradkiem na 
Srimada, ale zgodnie z oczekiwaniem chłopiec nie widział 
niczego. Ludzie często nie dostrzegają oczywistych śladów 
przeszłości, choć wcale nie są one ukryte. Na przykład widać 
wyraźnie kałużę krwi, na niej urywa się zapach Mruka, ale w 
bok odchodzi trop pana Kanetera. Idąc za nim - wciąż przez 
trawnik, z dala od ścieżki - można przekonać się, że pan 
Kaneter niósł kota ze sobą; świadczą o tym wykrywalne węchem 
krwawe plamki i woń sierści na krzaku, o który musiał się 
otrzeć. Teraz ścieżka; byłoby trudniej na bardziej 
uczęszczanej, ale tutaj niewielka to różnica, nawet 
wygodniej, bo zapach lepiej trzyma się kamieni niż roślin. A 
teraz jakiś wykop...
   - Ale śmierdzi - powiedział Srimad. - To śmietnik.
   - Wejdę tam na chwilę - rzekł Rex.
   - Idę z tobą.
   - Przecież śmierdzi - przypomniał Rex. - I pobrudzisz 
się.
   Pochyłym zjazdem, ze śladami kół po jakimś wózku, zszedł 
na dół, ku stercie śmieci. Instynkt nie zawiódł go. Czuł to. 
Nawet powonienie człowieka nie mogłoby tego przeoczyć. Fetor 
rozkładających się zwłok.
   Spojrzał w górę, upewniając się, że nie jest obserwowany 
przez Srimada i zaczął rozrzucać nieczystości, zagarniając 
je łapami pod siebie. Woń gnijącego mięsa nasilała się, aż w 
końcu usztywnionymi pazurami przejechał po czymś miękkim. 
Sierść czarna jak smoła. Kotomózg Mruk. Albo raczej to, co z 
niego zostało.
   Odskoczył, tłumiąc warczenie, gdy psi instynkt znowu 
usiłował nad nim zapanować. Głowa kota była całkowicie 
zmiażdżona. Jeden krwawy, zakrzepły strzęp. Tego nie mogło 
dokonać pojedyncze uderzenie, musiało być ich wiele. Szereg 
ciosów zadanych łopatą.
   U nasady karku, tam gdzie rana kończyła się, coś 
błyszczało metalicznie. Rex zbliżył się. Wiedział, co to 
jest - osłona elektronicznego mózgu Mruka. Spłaszczone 
wrzeciono umiejscowione pod skórą wzdłuż kręgosłupa.
   Nagle drgnął. Gwałtownym ruchem odskoczył w bok. Z góry 
dobiegał odgłos rozmowy. Rex szybko wspiął się po pochyłości 
i zobaczył, że obok Srimada stoi psomózg strażnik.
   - Wujek nas woła - poinformował go Srimad. - Przyszli 
jacyś goście. Ciekawe kto?
   - Mężczyzna i chłopiec - powiedział strażnik. - Trzeba 
iść.
   Gdy weszli do pokoju, Seve zerwał się z kanapy.
   - Rex!
   - Dzień dobry, Seve - rzekł Rex sztywno, choć rozsadzało 
go uczucie radości; nie potrafił wysławiać się inaczej.
   Ojciec Seva uśmiechał się z kanapy. Był bez kolejarskiego 
munduru, w zwyczajnym swetrze, co nadawało mu młodszy 
wygląd. Pan Kaneter stał przy barku i przyrządzał jakieś 
napoje.
   - Seve, przywitaj się z kolegą - zwrócił uwagę ojciec.
   Milczący Srimad stał w progu i przyglądał się przybyszom.
   - Cześć! Jestem Seve Paderner - Seve miał dziewięć lat i 
był o dwie głowy wyższy od Srimada.
   Srimad otworzył usta, ale zaraz je zamknął. Poczerwieniał 
na twarzy. W końcu jednak podał rękę wyczekującemu Sevowi i 
niewyraźnie wybąkał swoje imię.
   - Chłopiec jest bardzo nieśmiały - wytłumaczył go pan 
Kaneter. - Rzadko widuje rówieśników.
   - Możemy to zmienić - powiedział Paderner. - Teraz są 
wakacje i nie mam nic przeciwko temu, żeby Seve przychodził 
tu częściej... Byle w odpowiedniej porze - dodał patrząc 
znacząco na syna.
   - Mieszkamy daleko od siebie - wyraził wątpliwość pan 
Kaneter.
   - Seve jest doskonałym rowerzystą. Taka odległość to dla 
niego drobiazg... Co ty na to, Srimadzie?
   Chłopiec zamrugał powiekami i nie odpowiedział. Można by 
pomyśleć, że pytanie nie było skierowane do niego.
   - Nie sądzę, żeby należało pytać chłopca o zdanie w tej 
sprawie - powiedział pan Kaneter. Postawił na stole dwa 
drinki.
   Paderner chrząknął zmieszany.
   - Przepraszam, nie przypuszczałem...
   - Nie szkodzi. Nie mógł pan wiedzieć nie znając kilku 
faktów. Sądzę, że powinien je pan poznać, nim zadecyduje o 
wzajemnych kontaktach chłopców.
   - Oczywiście. Czy... - Paderner spojrzał znacząco w 
stronę drzwi.
   Pan Kaneter skinął głową. 
   - Srimadzie, oprowadź kolegę po gospodarstwie. Możesz 
pokazać mu nasze zwierzomózgi.
   - Nie ma czego pokazywać. Oprócz psów wszystkie 
zwierzomózgi są na polach - powiedział Srimad, gdy znaleźli 
się na podwórku. Mówił dość swobodnie, co świadczyło, że 
nabrał już pewnej śmiałości. - Mogę najwyżej zaprowadzić cię 
do koguta, ale to nic ciekawego.
   - Nie dla mnie - oświadczył Seve. - Dotąd zwierzomózgi 
oglądałem tylko w telewizji.
   Przechodząc obok garażu Srimad zatrzymał się.
   - Pokażę ci coś lepszego - powiedział. - Diagnostykon. 
Jestem jego uprawnionym użytkownikiem - mimo starań jego 
głos nie brzmiał obojętnie.
   - A co to jest Diagnostykon?
   - Urządzenie do naprawy zwierzomózgów. Nie wiesz? 
Zostawił go tu pan Rosert. Wróci dopiero pojutrze, bo 
wyjechał do swojej rodziny. Otrzymał telefon, zdaje się, że 
ktoś umarł.
   Rex następował im na pięty i zastanawiał się, jak 
opowiedzieć Sevowi o Mruku, tak, żeby Srimad tego nie 
słyszał.
                               
- Podczas ataków wychodzę z chłopcem do ogrodu - mówił 
Kaneter. Siedzący na kanapie Paderner słuchał go z uwagą. - 
Świeże powietrze dobrze na niego wpływa, a przede wszystkim 
łagodzi konwulsje. Prawdopodobnie Seve widział mnie w takiej 
sytuacji.
   Paderner odstawił szklankę, chociaż nawet nie spróbował 
drinka.
   - Wiem, że to nie moja sprawa - zaczął oględnie - ale czy 
nie sądzi pan, że fachowa pomoc lekarzy byłaby bardziej 
pożyteczna?
   - Nie sądzę - odparł Kaneter. Po chwili milczenia 
zdecydował się na wyjaśnienie: - W przeszłości podejmowałem 
wiele prób, ale medycyna nic tu nie może poradzić. 
Zresztą... zdradzę panu pewien sekret, skoro doszliśmy już 
tak daleko w naszej rozmowie. Mam psychicznie chorą siostrę. 
Jest to jeden z powodów, dla których żyję samotnie. 
Zachorowała wkrótce po urodzeniu Srimada. Nie wytrzymała 
jego ataków, których widok, proszę mi wierzyć, jest bardzo 
nieprzyjemnym przeżyciem. Wydałem majątek na leczenie, a 
okazało się, że naraziłem ją tylko na koszmarne 
doświadczenia i ból. Żaden specjalista, którego pomoc 
usiłuje mi pan polecić, nie zdołał wyprowadzić Zoi ze 
świata, w którym się znalazła. Bo ona żyje w innym świecie, 
panie Paderner... Choroba Srimada jest również przypadkiem 
psychiatrycznym i pewnego dnia postanowiłem oszczędzić mu 
tego wszystkiego. Dom rodzinny może mu dać więcej niż 
najlepsi lekarze.
   - Jedno nie wyklucza drugiego - powiedział Paderner. - 
Mam na myśli fachowe leczenie i dom. Szczególnie, jeśli 
wolno o tym wspomnieć, w pana sytuacji materialnej.
   Kaneter wstał i dotknął dłonią swojej pokiereszowanej 
twarzy. - Widzi pan te rany? Tak urządził mnie Srimad w 
przedwczorajszym napadzie agresji. On nabiera jakiejś 
nadzwyczajnej siły i gdybym nie wyprowadzał go na zewnątrz, 
zdemolowałby dom. Ja jestem cierpliwy, ale czy wie pan, jak 
psychiatrzy radzą sobie z takimi napadami szału?
   - O ile mi wiadomo, drastyczne metody należą do 
przeszłości. Na przykład elektrowstrząsy nie...
   - To źle panu wiadomo!
   Paderner spoglądał na nieoczekiwanie wzburzonego Kanetera 
i doszedł do wniosku, że lepiej będzie, jeśli zajmie się 
swoim drinkiem.
                               
Rex stał przy bramie i obserwował okolicę. Dom stał na 
wzgórzu, więc z tego miejsca rozciągał się doskonały widok 
na całą posiadłość. Kilka kilometrów dalej widział terenowy 
samochód, wyglądający stąd jak zabawka na piaskowej tasiemce 
drogi. Pan Kaneter wysiadł z niego, widoczny jedynie dzięki 
czerwonej koszuli, którą miał na sobie. Szedł w kierunku 
stada pasącego się bydła.
   Rex zerknął na strażnika, wygrzewającego się w słońcu 
przed swoją budą i wrócił na podwórko. Seve i Srimad 
wyprowadzali właśnie z garażu kroczący moduł Diagnostykonu. 
Motorem działania był Seve, ale to Srimad wydawał polecenia 
maszynie posłusznej rozkazom uprawnionego użytkownika.
   - T a  r z e c z  leży na podjeździe śmietnika - 
przypomniał Rex. Patrzył na Seva.
   - Jasne - odparł chłopiec. - Jak tam wujo?
   - Jest daleko. Nie wygląda, żeby miał zaraz wracać.
   - Lepiej pilnuj, Rex - odezwał się asekuracyjnie Srimad. 
- Jakby się wujek dowiedział, co my tutaj...
   Rex ponownie zajął stanowisko obserwacyjne. Nic się nie 
zmieniło. Samochód wciąż tkwił na swoim miejscu, a czerwona 
plamka migotała wśród krów.
   Obejrzał się za siebie. Dziwaczne trio opuszczało 
podwórko. Szli po wrzeciono, które wczorajszego wieczoru Rex 
wydobył ze zwłok Mruka i złożył na podjeździe, tak jak 
wcześniej uzgodnił to z Sevem, gdy na chwilę udało się im 
uwolnić od towarzystwa Srimada. Bo Srimad nie wiedział o 
niczym; dla niego była to wyprawa po skarb.
   Rex czekał na ich powrót, to tracąc z oczu, to odnajdując 
czerwoną koszulę na zielonej płaszczyźnie pastwiska. W 
pewnym momencie pan Kaneter przyszedł do samochodu, nie 
zawrócił jednak, lecz pojechał dalej, w głąb posiadłości, aż 
zniknął za kępą drzew na horyzoncie.
   Akurat wtedy powrócili chłopcy z Diagnostykonem.
   - Nic nie rozumiem - powiedział Seve do podbiegającego 
Rexa. - Jakaś blokada. Diagnostykon w kółko mówi o jakiejś 
blokadzie.
   W chwytakach maszyny tkwiło metaliczne wrzeciono.
   - To bardzo dobrze - powiedział Rex. Wyglądało na to, że 
Mruk przed śmiercią zdążył narzucić sobie blokadę i odciął 
się od świata. A to mogło oznaczać... - Może on tam w środku 
wciąż żyje - oświadczył po namyśle.
   - Kto? - zapytał Srimad.
   Zapadła cisza, podczas której Seve patrzył na Rexa z 
wyrzutem.
   - Co z tą blokadą? - niespodziewanie to Srimad zadał 
następne pytanie.
   Rex i Seve spojrzeli na niego ze zdumieniem. Nie zauważył 
braku odpowiedzi na pierwsze pytanie?
   - Może Diagnostykonowi uda się przez nią przedrzeć - 
odparł Rex.
   - Ale jak to zrobić? - Seve splótł ręce na piersiach i 
oparł się o murek. - Kiedy nawet nie wiemy, co to jest 
blokada?
   - Powiem wam jak - rzekł Rex. - Chodźmy do garażu.
                               
Seve pędził na rowerze, jakby goniła go gromada diabłów. 
Nieprzerwanie kręcił pedałami, choć z trudem łapał oddech, a 
koszulka była mokra od potu. W pewnej chwili koła 
zabuksowały w piaszczystym podłożu, ześliznęły się w koleinę 
i rower przewrócił się, wyrzucając kierowcę na pobocze. Seve 
zerwał się na nogi i nerwowo obejrzał za siebie, na drogę, 
którą przebył. Była pusta na całej długości, aż do stojącego 
na wzniesieniu domu pana Kanetera.
   Podniósł rower i nagle zza paska wypadł mu arkusz 
papieru. Komputerowy wydruk uzyskany z Diagnostykonu. 
Schylił się po niego i włożył za koszulę. Wskoczył na 
siodełko i pojechał dalej, wciąż z pośpiechem. Wolał nie 
myśleć, co dzieje się teraz na pozostawionej za plecami 
farmie. Bo Kaneter ostatecznie jednak zaskoczył ich w 
garażu, gdy zajęci przełamywaniem blokady mikromózgu Mruka 
stracili poczucie czasu.
   Seve nie rozumiał, na czym polegał proces odblokowania 
wrzeciona. Wszystko załatwił Rex, właściwie nawet Srimad nie 
był przydatny, gdyż Diagnostykon, raz nakierowany na 
odpowiednie działanie, samodzielnie potrafi podejmować 
decyzje umożliwiające wykonanie zadania. Jedno Seve wiedział 
na pewno: Rex posłużył jako wzorzec - położył się na 
platformie, pozwolił opleść wysięgnikami maszyny i umarł. 
Ale nie tak naprawdę. Wyglądał jak martwy, nawet 
Diagnostykon o tym zameldował, a potem otworzył oczy, 
poprosił Srimada o uwolnienie z objęć maszyny i wydanie 
polecenia zbadania wrzeciona.
   Chwilę później drzwi garażu uchyliły się. Poddawane 
analizie wrzeciono spoczywało na platformie, szumiała 
drukarka przelewająca na papier transmisję wyników, a drzwi 
otwierały się na oczach stojącego w głębi Seva, który 
momentalnie pojął, co to oznacza. Działając bardziej 
odruchowo niż świadomie, padł na posadzkę, przywierając do 
kół zasłaniającego go Diagnostykonu. Najpierw usłyszał 
gniewny głos Kanetera, a potem, gdy ośmielił się otworzyć 
zaciśnięte w panice powieki, zobaczył w szczelinie pomiędzy 
podłogą a podwoziem jego nogi, tuż obok łap Rexa. 
Rozpłaszczył się jeszcze bardziej na betonowej gładzi, gdy w 
odpowiedzi na kolejny krzyk coś stuknęło o podłoże. To 
Srimad zeskoczył z krzesełka operatora. Seve nie widział 
jego twarzy, lecz nie było to wcale potrzebne, żeby 
sparaliżował go skurcz strachu na samą myśl, że może zaraz 
on sam znajdzie się w takiej sytuacji.
   Pan Kaneter wyłączył Diagnostykon, wyrwał z manipulatorów 
wrzeciono i - wciąż podniesionym głosem - kazał Srimadowi i 
Rexowi opuścić garaż. Wyszedł wraz z nimi, ale minęła 
dłuższa chwila, nim Seve odważył się poruszyć. W końcu, z 
duszą na ramieniu, wyjrzał przez szparę w drzwiach na 
podwórko. Nie było nikogo. Podszedł do drukarki 
Diagnostykonu, oderwał papier z nie dokończonym wydrukiem i 
zwinąwszy w rulon zatknął za pasek spodni. Potem wymknął się 
ostrożnie z garażu i pobiegł ku bramie. Im szybciej biegł, 
tym większe ogarniało go przerażenie. Przemknął obok 
strażnika, dopadł roweru rzuconego w chwasty pod płotem i 
pomknął drogą w dół. 
   A teraz wciąż oglądał się za siebie, za każdym razem 
zdziwiony, że nikt go nie goni.
   Wreszcie podjazd pod własny dom! Wreszcie własne 
podwórko!
   - Tato! - krzyczał rzucając rower na ziemię. - Tato!
   Paderner wyjrzał przez otwarte okno. Był w mundurze, 
ponieważ szykował się do wyjazdu na popołudniowy dyżur.
   - Co się stało?
   Seve podbiegł do okna i wyrzucając z siebie grad słów 
opowiedział pośpiesznie o przedsięwzięciu z Diagnostykonem. 
Ojciec słuchał go, nie przerywając.
   - ...Co z nimi teraz będzie? - zakończył Seve. - Jedźmy 
tam, tato. Trzeba im pomóc!
   - Uspokój się - powiedział Paderner. - Nabroiliście i pan 
Kaneter będzie miał zupełną rację, jeżeli ich ukarze. A ja 
wymyślę coś dla ciebie. Mam serdecznie dosyć twoich 
wyczynów!
   - Ależ tato! - zaoponował Seve. - Ty nic nie rozumiesz! 
Nie powiedziałem ci jeszcze wszystkiego. Mam ten wydruk - 
wyjął zza pazuchy rulon i wymachiwał nim w powietrzu. - 
Przeczytaj go. Przeczytaj!
                               
- Dlaczego powiedział pan, że te zadrapania na twarzy zrobił 
panu Srimad? - zadał pytanie Paderner. Stał naprzeciw 
Kanetera, błądzącego wzrokiem po ścianch pokoju.
   - Tak - rzekł w końcu niejednoznacznie Kaneter. - Napije 
się pan czegoś?
   Paderner zignorował tę próbę zmiany tematu: - Wiem, że 
zrobił je kot Srimada, usiłując obronić chłopca przed panem.
   Głowa Kanetera podskoczyła niczym piłka. Zdumiona twarz 
poczerwieniała.
   - I za to zabił go pan - kontynuował Paderner. - Łopatą.
   - Czego pan chce, u diabła!? - zawołał Kaneter.
   - Zobaczyć się ze Srimadem.
   - Wykluczone. Wyznaczyłem mu karę. Do końca dnia będzie 
siedział zamknięty w swoim pokoju.
   - Mimo to nalegam. Chciałbym coś sprawdzić. Powiedzmy, 
pozbyć się pewnych podejrzeń...
   - Niech pan nie będzie śmieszny. To ja jestem prawnym 
opiekunem chłopca i ja decyduję, kogo może on widzieć, a 
kogo nie. A teraz proszę opuścić mój dom!
   - O tym nie ma mowy - oświadczył Paderner siadając na 
fotelu. - Przynajmniej dopóki nie zobaczę się ze Srimadem.
   Kaneter spoglądał na niego jak na jakieś niedorzeczne 
zjawisko, które może zniknie, jeśli tylko człowiek zdoła 
zachować zimną krew.
   - Okłamał mnie pan w sprawie blizn na twarzy - powiedział 
Paderner - zatem istnieje prawdopodobieństwo, że nie mówił 
pan prawdy i w innych przypadkach.
   - Idiotyczna historia - odparł Kaneter. - Kot zranił 
mnie, więc zdenerwowałem się i przyłożyłem mu łopatą. Trochę 
za silnie, ale przecież to tylko zwierzę. Srimad nie ma tu 
nic do rzeczy.
   - Owszem, ma. Widok chłopca zakopanego po szyję w ziemi 
ma prawo wyzwolić agresję nie tylko u zwierzomózga 
pragnącego chronić swojego podopiecznego. Gdybym ja był na 
jego miejscu, to nie ręczę, czy skończyłoby się tylko na 
tych kilku zadrapaniach! Jak pan to sobie wyobraża, panie 
Kaneter? Że ziemia wyciąga z chłopca chorobę?! Takie 
średniowiecze, i to u pana, otoczonego zdobyczami techniki? 
Niech mi pan coś z tego wyjaśni, bo do mnie to nie dociera.
   - Przeholował pan - rzekł Kaneter.
   - Nic podobnego. Gdyby tak było, znalazłby pan sposób, 
żeby wyrzucić stąd takiego impertynenta jak ja. Na przykład 
wezwałby pan policję.
   - Po co panu Srimad? - zapytał rzeczowo Kaneter.
   Paderner wstał z fotela. Denerwował się. Wszystko, co do 
tej pory mówił, wynikało wprost z wydruku wyników analizy 
wrzeciona, a teraz musiał upewnić się co do reszty. Upewnić 
się lub pozbyć wątpliwości. Wolałby, żeby to było to drugie.
   Był wyższy i lepiej zbudowany od Kanetera, co - w sposób 
charakterystyczny dla większości mężczyzn - dodało mu 
pewności siebie.
   - Chcę zobaczyć, czy Srimad nie ma blizny na plecach... 
Jakiegoś śladu operacji dokonywanej wzdłuż kręgosłupa.
   Obserwował twarz Kanetera, usiłując wyłowić ślad reakcji, 
ale nie dostrzegł niczego, co mogłoby potwierdzić 
podejrzenia.
   - Dobrze - powiedział Kaneter. - Wreszcie rozumiem, o co 
panu chodzi, i oświadczam, że jest pan w błędzie. Zaraz 
przyprowadzę Srimada, ale proszę mi obiecać, że zaraz potem 
wyniesie się pan stąd i przestanie wtykać nos w nie swoje 
sprawy.
   - Nie wiem, czy przestanę wtykać nos, ale na pewno się 
wyniosę.
   Kaneter wyszedł. Czekając na jego powrót Paderner tarł 
bezwiednie spotniałe dłonie. Cholernie głupia sytuacja, 
jeśli się okaże, że nie ma racji...
   Skrzypnęły drzwi. Przy boku Kanetera stał wielki alzacki 
owczarek. Ten sam, który zazwyczaj pilnował bramy.
   - To on - powiedział Kaneter, patrząc na Padernera spod 
przymrużonych powiek. Paderner jeszcze nie rozumiał; sądził, 
że te słowa skierowane są do niego, dopiero następne zdanie 
uświadomiło mu pomyłkę: - To wróg. Rozerwij mu gardło, 
strażniku.
   Popielata sierść na karku owczarka uniosła się. Pazury 
zgrzytnęły o deski podłogi i pies skoczył. 
Kilkudziesięciokilogramowe cielsko opadło na podłogę. Znowu 
zgrzyt. Odbicie. Skok. Wargi uniosły się, odsłaniając białe 
kły. Odbicie. Paderner usiłował zmusić swoje zesztywniałe 
ciało do wykonania ruchu. Zdołał unieść zgiętą w łokciu 
rękę, gdy pies wykonał ostateczny skok. Łokieć wsunął się 
pomiędzy rozwarte szczęki. Silne uderzenie. Jak kijem. 
Padając na podłogę Paderner pomyślał, że grube sukno 
kolejarskiego munduru uchroniło go, zaraz jednak dotarł do 
niego przeszywający ból wbijanych w ciało zębów. Drugą ręką 
objął psa i przycisnął z całych sił ramieniem. 
Przekoziołkowali, wywracając stolik. Pies zerwał się 
pierwszy i nim Paderner zdołał zorientować się w sytuacji, 
już poczuł na twarzy ostre pazury.
   - Burk!
   - Paderner nie słyszał tego wołania. Nie słyszał go także 
Kaneter, podskakujący nerwowo pod ścianą i wykrzykujący: "To 
jest wypadek, Paderner! Psomózg rzucił się na ciebie. Nie 
mogłem nic poradzić. Fatalny wypadek, Paderner!"
   - Burk!
   Minęła sekunda, potem druga. Zamknięte mocno powieki 
Padernera rozluźniły się. Czekał na ostateczny cios. W 
zaciśniętych garściach trzymał psią sierść, ale nie czuł już 
nacisku. Otworzył oczy. Pysk strażnika był tak blisko, że 
czuł na twarzy jego gorący oddech. Ale pies zdawał się nie 
widzieć swojej ofiary. Tkwił nieruchomo, niczym maszyna, 
której zacięły się tryby.
   Tylko Kaneter wciąż nie wiedział, co się stało. "Bardzo 
przykry wypadek, Paderner. Próbowałem ci pomóc, zastrzeliłem 
nawet strażnika, cóż, kiedy..."
   - Burk, zostaw! - zawołał po raz trzeci stojący w 
drzwiach Rex.
   Owczarek odstąpił od Padernera. Zaklęcie?
   - Strażnik! Bierz go! - krzyknął Kaneter. - Wracaj!
   - Idź pod bramę, Burk - powiedział Rex. - To twoje 
zadanie, pilnować domu. Rób swoje, a resztę zostaw do jutra, 
Burk.
   - Co to znaczy... Burk? - Kaneter ze zdumieniem na twarzy 
wpatrywał się w psa, który, wciąż usztywniony, opuszczał 
pokój.
   - Dla niego bardzo wiele - powiedział Paderner, podnosząc 
się z podłogi. - To chyba jasne, że tak ma na imię. Zgadza 
się, Rex?
   - Tak było zapisane w komputerze.
   Paderner wyprostował się. Z grymasem bólu przycisnął do 
ciała ranną rękę i zbliżył się do Kanetera. Był wyższy. I 
lepiej umięśniony.
                               
Zapadał zmierzch. Upalny dzień dobiegał końca, ale 
temperatura nie spadała. Młody, dwudziestoletni najwyżej 
mężczyzna, stojący przy wjeździe na farmę, miał wrażenie, że 
bawełniana koszulka już na stałe przylepiła mu się do 
pleców. Otarł dłonią spocone czoło i po raz kolejny wytężył 
wzrok, wypatrując czegoś na polnej drodze.
   Srimad już od kilku godzin oczekiwał swego wuja, którego 
miał zobaczyć po raz pierwszy po piętnastu latach. Tyle 
trwała pokuta Kanetera. Kara więzienia za przeprowadzanie 
doświadczeń na człowieku. Srimad nie czuł nienawiści. Z 
odległego okresu dzieciństwa doskonale pamiętał Mruka, Rexa, 
swoje pierwsze kontakty z Sevem, lecz reszta była tylko 
niejasnym śladem w pamięci. Śladem właściwie bez znaczenia, 
przynajmniej tak dotąd to oceniał. Ale dzisiaj odczuwał 
silne zdenerwowanie, całe popołudnie nie mógł znaleźć sobie 
zajęcia, a gdy Kaneter wciąż nie nadjeżdżał, zajął 
stanowisko przy bramie; w tym miejscu, które niegdyś było 
posterunkiem strażnika Burka.
   Przez cały ten czas Srimad nie utrzymywał kontaktów z 
wujkiem. Adoptowany przez Padernerów, uznawał w nich swoją 
rodzinę, szybko przystosowując się do nowego środowiska. 
Było to tym łatwiejsze, że nie odczuwał naturalnej więzi z 
matką, której choroby nigdy nie dało się uleczyć. W tym 
przypadku Kaneter nie kłamał.
   I oto pewnego dnia otrzymał list od Kanetera. Wyszedł z 
więzienia i pragnie się z nim zobaczyć... Po co? Cały 
majątek został mu sądownie odebrany i przekazany jako 
rekompensata siostrzeńcowi (zarządzany do czasu osiągnięcia 
pełnoletności przez uprawniony zespół adwokacki). Może o to 
chodziło? Trudno zgadnąć. W każdym razie czekał tu teraz, 
spięty i spocony, odczuwający dziwny ucisk w okolicy 
żołądka. Coś więcej niż trema, niż zwykłe podniecenie 
niecodziennym wydarzeniem.
   Strach?!
   Odkrył to niespodziewanie i roześmiał się głośno, 
usiłując zbagatelizować niedorzeczną myśl. Skąd strach? 
Teraz?
   Podczas operacji dokonanej przed piętnastu laty usunięto 
mu mikromózg, ślad fanatycznej fascynacji Kanetera postępem, 
a tym samym zniknęła wszelka zależność od niego. Czegóż więc 
bać się? "Ucisk wrzeciona nasilający się podczas pływów ma 
charakter neurologiczny i jest przyczyną ataków" - brzmiała 
diagnoza lekarska. A pływy, rzecz jasna, zależą od położenia 
Księżyca. Ale to wszystko skończyło się już dawno. 
Bezpowrotnie. Od piętnastu lat Srimad był normalnym, prawidłowo 
rozwijającym się młodzieńcem. Strach! Co za bzdura!
   Dwie plamki światła wyskoczyły zza kępy drzew. Samochód. 
Wreszcie! Jeszcze dziesięć minut i będzie na farmie. 
Podekscytowany Srimad pochylił się i usiadł na trawie. Czuł 
się nie najlepiej.
   - Uspokój się! - nakazał sobie półgłosem.
   Nieoczekiwanie wspomniał Rexa. To był prawdziwy 
przyjaciel, szkoda, że nie ma go teraz tutaj. Rex zdechł ze 
starości w zeszłym roku. Srimad uległ namowom hodowcy, 
Enimara Meledo, i zgodził się na wszczepienie mikromózgu 
Rexa innemu szczeniakowi, ale to już nie było to samo. Takie 
zespolenie nigdy już się nie powtórzy...
   Samochód Kanetera zbliżył się na tyle, że Srimad mógł 
dostrzec w świetle Księżyca jego dziwną sylwetkę. 
Pozbawiony dachu, z niskimi bokami, przypominał płaską łódkę 
na dużych, szerokich kołach. Jakaś ekstrawagancka nowość.
   Srimad wstał i nagle czarne plamy przesłoniły mu widok. 
Coś zabolało w tyle głowy. Ucisk w żołądku nasilił się, a 
potem przemieścił wyżej, ku klatce piersiowej.
   Wyprostował się i głęboko zaczerpnął powietrza. Nad nim 
rozgwieżdżone niebo, wielki krąg Księżyca w pełni, a 
wewnątrz niego narastający strach, graniczący z paniką. 
Poczuł mrowienie pod skórą. W jednej chwili z ciała uleciało 
gorąco upału, a w jego miejsce wtargnęło kurczące tkanki 
przeraźliwe zimno. Jakiś ucisk wzdłuż kręgosłupa. Włosy jak 
igły przebijały skórę na policzkach. Przy następnym oddechu 
z ust Srimada wydobyło się ciche warczenie.
   Czterokołowy pojazd Kanetera podjeżdżał pod bramę.

                                        Krzysztof Kochański


                     KRZYSZTOF KOCHAŃSKI
Urodził się 18.10.1958 r. w Koszalinie. Absolwent WSI, mgr 
inżynierii środowiska. Jeden z weteranów "F" i "NF", 
prezentowany na naszych łamach "Sekretem czwartej planety" 
("F" 2/83), "Zabójcą czarownic" ("F" 11/84 - opowiadaniem 
nagrodzonym przez "Fantastykę"), "Kabałą" ("F" 10/85) i 
"Gniewem" ("NF" 2/90). Opublikował zbiór opowiadań "Zabójca
czarownic" (Almapress 1986); tomik pod tym samym tytułem 
("Istriebitiel wiedm"), zawierający jego tekst i 
kilkanaście opowiadań innych polskich autorów, wydała w 
zeszłym roku radziecka "Młoda Gwardia".
   Uwaga dla tropicieli znaków czasu i zmian w biogramach: 
po kilku latach pracy w słupskim WPEC-u Kochański prowadzi 
teraz własną firmę informatyczną. Ale to zajęcie jeszcze nie 
tak bardzo przeszkadza mu w pisaniu jak absorbujący, choć 
rozkoszny, dwuletni bez mała syn - Przemek. Zresztą czy 
przeszkadza? Ojcostwo, firma informatyczna... ślady tych 
inspiracji wyczuwa się w nowym opowiadaniu. Dodają mu powagi 
i czynią je bardzo interesującym. 
                                                      (mp)
