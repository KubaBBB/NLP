Autor: Joe Haldeman
Tytul: Drugi wzrok

(None So Blind)

Z "NF" 10/96

   Wszystko zaczęło się od tego, że Cletus Jefferson zadał 
sobie pytanie: "Dlaczego wszyscy niewidomi nie są 
geniuszami?" Cletus miał wtedy zaledwie trzynaście lat, lecz 
pytanie było całkiem do rzeczy, zaś odpowiedzi na nie miał 
szukać następnych czternaście lat, by znalazłszy ją, 
całkowicie zmienić oblicze świata.
   Młody Jefferson był omnibusem, samoukiem, jednym słowem 
świrusem, jakich mało. Miał własne małe laboratorium 
chemiczne, mikroskop, teleskop i kilka komputerów, niektóre 
z nich zakupione jeszcze za papierowe pieniądze. Większość 
jego dochodów pochodziła z korepetycji, przede 
wszystkim jednak uczył kumpli z klasy, jak wyczarować 
strita.
   Jednakże nawet takie świrusy jak on, nawet tacy 
niezrównani pokerzyści, nawet tacy świrnięci pokerzyści, 
którzy rozwiązują w pamięci równania różniczkowe, nie 
pozostają obojętni na strzały Amora i towarzyszące tym 
pociskom nagłe burze testosteronowe, tak charakterystyczne 
dla wieku trzynastu lat. Cletus wiedział, że nie grzeszy
urodą i że mama ubiera go fatalnie. Wiedział także, że jest 
niski i gruby, nie ma pojęcia, do czego służy futbolówka. 
Żadną z tych rzeczy nie przejmował się jednak aż do chwili, 
gdy jego gruczoły dokrewne nie zaczęły wytwarzać substancji, 
których próżno by szukać w jego podręcznym laboratorium.  
   Wówczas to Cletus zaczął przejawiać dbałość o swoją 
fryzurę oraz nosić rzeczy, których niedopasowanie 
odpowiadało aktualnym trendom w modzie, jednakże nic nie 
mógł poradzić na swój nikczemny wzrost, wielką tuszę i 
nieregularne rysy twarzy. Poza tym był najmłodszym uczniem w 
całej szkole pomimo tego, że właśnie kończył ostatnią klasę, 
a także jedynym czarnym, co w stanie Wirginia w 1994 roku 
nie było całkiem bez znaczenia.
   Gdyby miłość zwracała uwagę na sygnały dochodzące z 
otoczenia, gdyby chłodna logika potrafiła ujarzmić 
pożądanie, należałoby się spodziewać, że Cletus, taki, jakim 
był, właściwie oceni swą sytuację i poszuka sobie kogoś 
równie urodziwego jak on. Ale, rzecz jasna, tak się nie 
stało. Niczym kula odbijana przez flippery, spławiany od 
pierwszego wejrzenia przez każdą Mary, Judy, Jenny i 
Veronikę w Poznanej Przestrzeni miotał się od jednej 
dziewczyny do drugiej, zaczynając od prześlicznej, a 
następnie próbując kolejnej atrakcyjnej, ładnej, fajnej, 
niebrzydkiej, "wielkiej osobowości", aż w końcu nieubłagane prawa 
statystyki postawiły na jego drodze Amy Linderbaum, która w 
odróżnieniu od pozostałych nie mogła spławić go od 
pierwszego wejrzenia, ponieważ była niewidoma.
   Reszta dzieciaków miała z tego niezły ubaw. Amy bowiem, 
prócz tego, że nie widziała, była niemal dwa razy taka jak 
Cletus i miała, łagodnie mówiąc, podobnie nieregularne rysy. 
Towarzyszył jej pies-przewodnik uderzająco podobny do 
Cletusa - mały, czarny i gruby. Wszyscy starali się być dla 
niej uprzejmi, ponieważ była niewidoma i miała bardzo 
bogatych rodziców, ale jako że dopiero niedawno przeniosła 
się do tej szkoły, nie miała jeszcze żadnych przyjaciół.
   Pierwszą poznaną przez nią osobą był właśnie Cletus, 
którego dosięgły pociski i strzały zawistnego Amora, a 
wówczas to, co mogło być początkiem zwykłego romansu na 
zasadzie przyciągania się przeciwności, przybrało postać 
emocjonalnego i intelektualnego zjednoczenia, mającego już w 
następnym wieku stać się przyczyną wielkiego społecznego 
wstrząsu, którego skutki, niczym rozchodząca się 
pierścieniowo fala tsunami, ogarnąwszy cały świat, przynieść 
miały nieodwracalne zmiany w dziejach ludzkości.
   Dzieciaki, jak to one, od samego początku podejrzewały, 
że Amy ma jakiegoś bzika, nie wiedziały tylko, na punkcie 
czego. W obsłudze komputera była szybka jak mało kto, ale 
wynikało to raczej z życiowej konieczności. Jako osobie 
niewidomej cały ten cholerny sprzęt był absolutnie 
niezbędny. Nie wykazywała jednak nadmiernej fascynacji 
komputerami, podobnie jak nie pasjonowały jej nauki 
przyrodnicze, ani matma, ani historia, ani Star Trek ani 
samorząd uczniowski. Wszyscy zachodzili więc w głowę co 
takiego ją, u diabła, rajcuje. Okazuje się, że miała bzika 
na punkcie muzyki, ale wtedy była zbyt nieśmiała, aby się z 
tym zdradzić.
   Na początku dla Cletusa liczył się tylko fakt, że Amy nie 
miała tych przeklętych chromosomów Y i nie chciała go 
spławić: w zbiorze wszystkich istot ludzkich była jedynym 
elementem tak określonego podzbioru. Kiedy okazało się, że 
jest w dodatku wyjątkowo inteligentna i że przeczytała 
więcej książek niż wszyscy pozostali koledzy z klasy razem 
wzięci, gdzieś w głębi zaczęło tlić się uczucie. Było to 
jeszcze przed skrzypcami.
   Amy podobało się, że Cletus nie zajmuje się zabawianiem 
jej psa, bawiła ją także jego nieskrępowana ciekawość, z 
jaką dopytywał się, jak to jest być niewidomym. Ponieważ 
umiała dowiedzieć się wielu rzeczy o ludziach na podstawie 
brzmienia ich głosu, już po pierwszym wypowiedzianym przez 
niego zdaniu wiedziała, że jest młody, czarny, nieśmiały, że 
jest świrusem, jakich mało, i że nie pochodzi z Wirginii. Ze 
sposobu mówienia mogła również wywnioskować, że nie jest 
atrakcyjny lub myśli, że taki nie jest. Była od niego o 
sześć lat starsza i dwa razy wyższa, ale poza tym pasowali 
do siebie idealnie, toteż od razu zaczęli ze sobą chodzić.
   Jedną z rzeczy, na których Cletus absolutnie się nie 
znał, była muzyka. Fakt, że inne dzieciaki marnowały czas 
wkuwając idiotyczne teksty piosenek z list przebojów, był 
dla niego świadectwem umysłowej dysfunkcji, jeśli nie 
obłędu. Poza tym jego rodzice byli fanatycznymi 
wielbicielami opery. Świat, który z jednej strony nużył 
dziecięcym gaworzeniem o niespełnionej miłości, zaś z 
drugiej przerażał zawodzeniem konających obcokrajowców, nie 
wydawał się Cletusowi interesujący.  Tak było, dopóki Amy 
nie wzięła do ręki swoich skrzypiec.  
   Czas spędzali na nieustannych rozmowach. Podczas lunchu 
siadali przy jednym stoliku, spotykali się też na każdej 
przerwie. Gdy była ładna pogoda, spacerowali na dworze, 
zarówno przed lekcjami, jak i po lekcjach.  Amy poprosiła 
swojego szofera, żeby przyjeżdżał po nią jakieś piętnaście 
minut później.  
   Gdy minęły trzy wspaniałe tygodnie, Amy zaprosiła Cletusa 
do siebie na obiad. Najpierw trochę się wahał, 
przypomniawszy sobie, że Amy ma bardzo zamożnych rodziców, 
ale jednocześnie był bardzo ciekawy, jak mieszkają, i 
wreszcie, nie bójmy się tego powiedzieć, zadurzył się już w 
niej na tyle, że gotów był skoczyć w przepaść, gdyby go o to 
poprosiła. Zdecydował się nawet za forsę korepetytora 
zakupić z tej okazji całkiem ładny garnitur, na widok 
którego jego matka z miejsca poleciała szukać valium.  
   Początkowo obiad przebiegał w dość sztywnej atmosferze.  
Cletus został osaczony przez arsenał srebrnych sztućców oraz 
zestaw przeróżnych dań, które ani wyglądem, ani smakiem nie 
przypominały normalnego jedzenia. Ale Cletus wiedział, że 
stanowi to rodzaj testu, a przecież on we wszystkich testach 
wypadał doskonale, nawet gdy zasad musiał domyślać się 
podczas trwania egzaminu.  
   Od Amy dowiedział się, że jej ojciec własnymi siłami 
doszedł do wielkiej fortuny dzięki opatentowaniu kilku 
wynalazków z dziedziny elektroniki półprzewodników. W 
związku z tym Cletus spędził całą sobotę w bibliotece 
uniwersyteckiej, najpierw szukając wszelkich publikacji na 
temat patentów, a następnie zapoznając się z wybranymi 
pozycjami, aby znaleźć wspólny język przynajmniej z panem 
domu. Jego wysiłek został nagrodzony. Przy zupie cała 
czwórka rozmawiała o komputerach. Przy koktajlu z kalmarów 
Cletus i pan Linderbaum zawęzili temat do konkretnych 
systemów operacyjnych i schematów podziału pamięci. Przy 
wołowinie a la Wellington Cletus i "mów mi Lindy" omawiali 
elektrodynamikę kwantową, jedząc sałatkę unosili się na 
chmurze elektronów, a gdy podano krem jajeczny, obaj 
jajogłowi porozumiewali się już tylko algebrą Boole'a, 
podczas gdy Amy i jej matka wymieniały porozumiewawcze 
westchnienia i nuciły kawałki Gilberta i Sullivana.  
   Zanim przeszli na kawę do saloniku, Lindy zdążył już 
polubić Cletusa, i to z wzajemnością, zaś Cletus miał się 
dopiero dowiedzieć, jak bardzo lubi Amy, tak naprawdę lubi, 
z chwilą, gdy ta wzięła do ręki swoje skrzypce.
   Nie był to jeszcze Stradivarius, którego obiecano jej 
kupić, jak tylko ukończy Juilliard, ale i tak instrument 
kosztował więcej niż stojące w garażu lamborghini, Amy zaś 
nie tylko była go warta, ale można śmiało powiedzieć, że 
dorównywała mu klasą. Wzięła skrzypce do ręki i zaczęła je 
stroić, podczas gdy jej mama usadowiła się za 
klawiaturą syntezatora stojącego przy wielkim pianinie, 
zaprogramowała jego brzmienie tak, by przypominało dźwięk 
harfy, i rozpoczęła koncert prostym apreggio, w którym 
wytrawny meloman rozpoznałby wstęp do popisowej solówki 
skrzypcowej "Meditation" z "Thais" Masseneta.
   Cletus w ciągu całego swego krótkiego życia pozostawał 
głuchy na wszelkie uroki muzyki operowej, nie znał więc 
całej historii wielkiej przemiany oraz niezwykłej miłości 
kryjącej się za tym intermezzo, ale wiedział, że jego 
dziewczyna straciła wzrok mając pięć lat, zaś w rok później 
- w tym samym roku, w którym on przyszedł na świat - dostała 
swoje pierwsze skrzypce. Przez trzynaście lat używała ich, 
aby mówić o rzeczach, o których nie potrafiłaby powiedzieć 
własnym głosem, a może nawet, by widzieć rzeczy, których nie 
mogła zobaczyć własnymi oczami, teraz zaś, za pomocą 
zwodniczo łatwego romantycznego tematu, użytego przez 
Masseneta do przedstawienia pięknej kurtyzany o imieniu 
Thais odrodzonej jako oblubienica Chrystusa, Amy starała się 
wybaczyć swojemu pozbawionemu Boga światu, że zabrał jej 
wzrok, a jednocześnie wysławiać go za to, co otrzymała w 
zamian, językiem tak prostym, że nawet Cletus wszystko 
rozumiał. Do tamtej chwili nie zdarzyło mu się ani razu 
zapłakać, ale gdy zabrzmiała ostatnia drżąca nuta utworu, 
złapał się na tym, że łka z twarzą ukrytą w dłoniach, i 
wiedział już, że jeśli tylko Amy go zechce, będzie jej na 
zawsze, i trzeba powiedzieć, że ponad wszelką wątpliwość, 
zważywszy jego młody wiek i to, co stało się potem, miał co 
do tego absolutną rację.  
   Później, zanim zdobył pierwszy tytuł doktorski, nauczył 
się gry na skrzypcach, zaś w ciągu całego harmonijnego 
pożycia grali wspólnie przez dziesięć tysięcy godzin. 
Wszystko to miało jednak nadejść po wielkim odkryciu, 
którego ziarno wielkiego odkrycia w postaci pytania 
"Dlaczego wszyscy niewidomi nie są geniuszami?" zostało 
zasadzone tamtego wieczoru, ale dopiero w tydzień później 
zaczęło wypuszczać pierwsze kiełki.  
   Jak większość trzynastolatków Cletus był zafascynowany 
ciałem, swoim i pozostałych ludzi, ale jego dociekania były 
bardziej usystematyzowane niż obserwacje rówieśników, a w 
dodatku, co było raczej nietypowe, organem, który interesował 
go najbardziej, był mózg.
   Mózg ludzki nie dorównuje komputerowi, aczkolwiek całkiem 
nieźle sobie radzi, jeśli wziąć pod uwagę fakt, że w jego 
konstruowaniu nie brał udział wykwalifikowany personel, 
oprogramowanie zaś jest w znakomitej większości dziełem ślepego 
przypadku. To, co w komputerach funkcjonowało 
znacznie lepiej niż w mózgu, stanowiło częsty temat dyskusji 
Cletusa i Amy prowadzonych nad stygnącymi porcjami 
kałamarnic w sosie pomidorowym. Chodziło o podział i 
wykorzystanie pamięci.
   Wyobraźmy sobie, że komputer to nie mała światłoszczelna 
skrzynka pełna kosztownych numerycznych urządzeń, tylko 
wielkie pastwisko porośnięte zieloną trawą doglądane przez 
starego, mądrego pasterza-czarownika, który wcale nie nazywa 
się Program Operacyjny. Pasterz stoi na wzgórzu, skąd obserwuje 
łąkę, na której pasą się owce, kozy i krowy. Zwierzęta nie 
mieszają się między ze sobą, ponieważ w takim przypadku krowy 
mogłyby zadeptać jagnięta i koźlęta, natomiast kozy 
doprowadzałyby pozostałe zwierzęta do szału swym nieustannym 
brykaniem i trykaniem. Cały obszar jest więc podzielony na 
strefy za pomocą przegródek z kolczastego drutu, dzięki 
którym wszystkie gatunki pozostają oddzielone i szczęśliwe.
   Jest to jednak szczególny rodzaj pastwiska, na którym 
panuje szalony ruch. Krowy, kozy i owce nieustannie to 
pojawiają się, to znikają, przemieszczając się z prędkością 
około 3 x 108 metrów na sekundę. Gdyby więc wszystkie strefy 
pozostawały cały czas takie same, groziłoby to rychłą 
katastrofą, jako że czasem zdarza się, że w ogóle nie ma 
owiec, a zamiast tego jest mnóstwo krów, które upchane jak 
śledzie w beczce na zbyt małej powierzchni mogłyby zostać 
zmiażdżone lub uduszone. Jednakże pasterz w swej mądrości z 
góry wie, ile miejsca należy przeznaczyć dla każdego 
gatunku, zaś dzięki znajomości czarów potrafi niesłychanie 
szybko dowolnie przesuwać przegrody z kolczastego drutu, nie 
raniąc przy tym ani siebie, ani zwierząt. W ten sposób za 
każdym razem rozmiary stref zostają zmienione stosownie do 
aktualnych potrzeb. Komputer działa podobnie, tyle że 
zamiast obszarów ogrodzonych drutem na ekranie ukazują się 
małe prostokąciki, okienka lub pliki, w zależności od tego, 
jakiego wyznania jest dany komputer.
   W pewnym sensie w mózgu także istnieje podział na strefy. 
Cletus wiedział, że określone partie mózgu odpowiadają 
określonym zdolnościom, ale nie na zasadzie "słuch 
muzyczny tutaj, dzielenie przez liczby wielocyfrowe tam, w 
rogu". Gąbczasta budowa mózgu nie pozwala na tak precyzyjne 
rozlokowanie funkcji. Wiadomo jednak, na przykład, gdzie 
znajdują się strefy odpowiedzialne za funkcje językowe 
zawdzięczające swe nazwy dwóm mózgowcom, z którym jeden był 
Francuzem, a drugi Niemcem. W przypadku, gdy któryś z tych 
obszarów zostanie uszkodzony na skutek uderzenia, penetracji 
pocisku czy zderzenia głowy z rzuconą w jej kierunku 
patelnią, osoba poszkodowana może utracić daną zdolność - 
czytania, mówienia lub pisania - związaną z uszkodzonym 
obszarem.
   To interesujące, ale jeszcze bardziej interesujący jest 
fakt, że niekiedy człowiek odzyskuje utraconą zdolność po 
upływie jakiegoś czasu. Powiecie pewnie - mózg się 
zregenerował - ale przecież mózg się nie regeneruje! 
Człowiek rodzi się z taką samą liczbą komórek w mózgu, jaką 
będzie miał do końca życia (każde dziecko ci to powie). Po 
prostu zdarza się, że dany obszar mózgu posiada pewnego 
rodzaju rezerwę, do której odłączone przewody  zostają po 
jakimś czasie na nowo podłączone. Osoba, która odniosła 
obrażenia, znów potrafi wymówić swoje imię, imię żony, a 
następnie słowo "patelnia" i ani się obejrzysz, jak zacznie 
narzekać na szpitalny wikt i wydzwaniać do adwokata, żeby 
wniósł sprawę o rozwód.
   Powyższy przykład mógłby sugerować, że mózg podobnie jak 
komputerowa łąka także posiada swojego pasterza, który 
potrafi dowolnie manipulować strefami pamięci, ale niestety 
tak nie jest. W większości przypadków, gdy pewna część mózgu 
przestaje funkcjonować, oznacza to jej koniec. Może się 
zdarzyć, że tuż obok znajdą się całe akry żyznych obszarów 
leżących odłogiem i nie ma najmniejszej możliwości zrobienia 
z nich jakiegoś sensownego użytku - choćby nieświadomie. 
Ponieważ jednak czasami coś takiego się udawało, 
Cletus zadał sobie pytanie: "Dlaczego wszyscy niewidomi 
nie są geniuszami?"
   Oczywiście, w każdej epoce istnieli jacyś wielcy 
niewidomi myśliciele, pisarze i kompozytorzy (a w 
dwudziestym wieku znaleźli się nawet malarze, którzy w ogóle 
nie przejmowali się tym, że nie widzą), z których wielu, 
podobnie jak Amy, traktowało swój talent jako rodzaj 
rekompensaty. Cletus zastanawiał się, czy mikroanatomia 
mózgu mogłaby dostarczyć dowodów na poparcie podobnej
tezy. Przecież nie wszyscy otrzymywali rekompensatę, w 
przeciwnym wypadku każdy ślepiec byłby geniuszem. Być może 
zdarzało się to sporadycznie na skutek działania podobnego 
procesu, jaki zachodził w mózgach ludzi, u których 
stwierdzono cofnięcie się skutków urazów. Być może takim 
procesem dałoby się sterować.
   Cletusowi zaproponowano stypendium w Harvardzie i 
Massachusetts Institute of Technology, lecz on wybrał 
Columbię, by być bliżej Amy, podczas gdy ona studiowała w 
Juilliard. Władze uniwersyteckie niechętnie przystały na to, 
aby obrał równolegle trzy kierunki: fizjologię, 
elektrotechnikę i nauki przyrodnicze, zaś wszyscy, którzy go 
znali, byli zaskoczeni jego dość przeciętnymi wynikami. Jak 
się później okazało, traktował swoje studia w najlepszym 
razie jako rozrywkę, w najgorszym zaś - jako zło konieczne. 
Natomiast w dziedzinach, które go interesowały, znacznie 
wyprzedzał program studiów.
   Gdyby zwracał uwagę na tak banalne przedmioty jak 
historia czy filozofia, być może wszystko potoczyłoby się 
inaczej. Gdyby choć trochę interesował się literaturą, może 
poznałby przypowieść o puszce Pandory.
   Ale nasza historia zapuszcza się obecnie w mroczne 
zakamarki mózgu. Jeśli chodzi o następne dziesięć lat, 
główna część opowieści, którą zakończywszy niniejszy 
paragraf postaramy się pominąć, obejmuje wstrząsające 
eksperymenty Cletusa polegające na ćwiartowaniu martwych 
mózgów, nauce wymowy słowa "cholecystokinina" oraz wycinaniu 
otworów w ludzkich czaszkach i wsadzaniu w nie elektrod pod 
napięciem.
   Inna część tej opowieści mówi o tym, że Amy także uczy 
się wymawiać słowo "cholecystokinina" z tych samych powodów, 
dla których Cletus uczy się grać na skrzypcach. Ich miłość 
rosła i dojrzewała, aż wreszcie gdy skończył 19 lat, 
pomiędzy otwarciem pierwszego przewodu doktorskiego a 
uzyskaniem tytułu doktora nauk medycznych Cletus wziął urlop 
na tyle długi, aby mogli się w tym czasie pobrać i spędzić 
zwariowany miesiąc miodowy w Paryżu. Tam dzielił swój czas 
pomiędzy rozsiewającą woń piżma ukochaną a sterylne 
gabinety Instytutu Mareya, gdzie obserwował, w jaki sposób 
kałamarnice uczą się różnych rzeczy, co działo się na skutek 
tego, że serotonina wypierała cyklazę adenylanową czyniąc z 
niej katalizator procesu syntezy pierścieniowego 
adenozynomonofosforanu w odpowiednim miejscu... ale to 
przecież jest główna część opowieści, którą obiecaliśmy 
sobie pominąć, jako że staje się coraz bardziej makabryczna.
   Cletus i Amy powrócili do Nowego Jorku, gdzie on po ośmiu
latach wyrósł na całkiem dobrego neurochirurga. W 
wolnym czasie odwalił doktorat z elektrotechniki. Wszystkie 
jego dążenia powoli zaczęły nabierać konkretnych kształtów.
   W wieku trzynastu lat Cletus zauważył, że mózg 
wykorzystuje znacznie większą liczbę komórek dla celów 
rejestracji, przesyłania i zachowywania obrazów aniżeli w 
przypadku wykonywania wszelkich funkcji związanych z 
odbiorem pozostałych wrażeń zmysłowych razem 
wziętych. Pytanie "Dlaczego wszyscy niewidomi nie są 
geniuszami?" było jedynie przejawem zainteresowania 
szczegółowym przypadkiem zjawiska bardziej ogólnego, 
zamykającego się w stwierdzeniu: "Mózg nie potrafi 
spożytkować całego swego potencjału". Badania przeprowadzone 
przez niego w ciągu następnych 14 lat cechowała dużo większa 
wnikliwość i złożoność, jednakże ich rezultaty kazały mu 
powrócić do zadanego na początku pytania i wysnutej zeń 
tezy.
   Kluczem do całej tajemnicy była bowiem kora wzrokowa.
   Gdy saksofonista pragnie przetransponować utwór napisany 
na wiolonczelę, stara się czytać nuty tak, jakby całość 
została zapisana w kluczu wiolinowym, nie zaś basowym, 
wzrokiem podnosi wszystko o oktawę i gra.  Można by rzec, że 
jest to dziecinnie proste, zakładając, że jakieś dziecko 
miałoby ochotę grać na takim wielkim i nieporęcznym 
instrumencie.  Gdy saksofonista przebiega wzrokiem 
pięciolinie przeskakując kolejne płotki nut, jego palce 
dokonują automatycznego odwzorowania będącego odpowiednikiem 
dodawania i odejmowania oktaw, kwint i tercji, lecz w 
zasadzie cała niezbędna praca umysłowa zostaje wykonana na 
samym początku, w chwili gdy muzyk rzuca okiem na prawy 
górny róg pierwszej strony i stwierdza: "Do licha, znowu 
wiolonczela". Utwory na wiolonczelę nie należą do ulubionych 
przez saksofonistów.  
   Ale oczy są tylko kluczem, a zamkiem jest kora wzrokowa. 
Kiedy niewidoma Amy "odczytuje" zapis jakiegoś utworu 
skrzypcowego, musi co jakiś czas przerywać grę, aby 
przejechać palcami lewej ręki po wytłoczonych Braille'em 
nutach. (Przez długie lata ćwiczeń, zmuszających ją do 
przytrzymywania instrumentu bez użycia rąk, tak sobie 
wyrobiła mięśnie szyi, że z powodzeniem mogła rozgniatać 
orzechy pomiędzy podbródkiem a ramieniem). Kora wzrokowa nie 
bierze w tym, rzecz jasna, udziału. Opuszkami palców Amy 
"wsłuchuje się" w nieme nuty kolejnej frazy, rejestruje ją w 
pamięci, a następnie odtwarza kilkakrotnie, by po jakimś 
czasie dołączyć ten fragment do pozostałej, wyuczonej już 
części utworu.  
   Podobnie jak większość niewidomych muzyków Amy miała 
rewelacyjne "ucho" i dużo szybciej uczyła się melodii 
przesłuchując ją raczej parę razy niż czytając nuty, nawet 
jeśli były to dość skomplikowane kawałki (jednakże przy 
poważniejszych dziełach uciekała się do Braille'a, aby móc 
oddzielić intencje kompozytora od interpretacji wykonawcy 
bądź dyrygenta).  
   Tak naprawdę to wcale nie przejmowała się tym, że nie 
może normalnie czytać nut. Właściwie nie wiedziała nawet, na 
czym to polega, ponieważ do dnia, w którym straciła wzrok, 
nie miała okazji widzieć żadnej partytury i w ogóle miała 
dość nikłe pojęcie o tym, jak wygląda zadrukowana strona.
   Tak więc, gdy na jej trzydzieste trzecie urodziny ojciec 
oświadczył, iż zafunduje jej operację, która dawała szansę 
na częściowe przywrócenie wzroku, zareagowała na tę 
propozycję bez większego entuzjazmu. Eksperyment był drogi, 
ryzykowny i zakładał znaczną deformację jej twarzy. Chodziło 
o to, by w oczodołach zainstalować miniaturowe kamery wideo, 
a następnie podłączyć je w ten sposób, by stymulowały jej 
nieczynne nerwy wzrokowe. Amy zastanawiała się, co zrobi, 
jeśli po zabiegu będzie wprawdzie tylko na wpół niewidoma, 
lecz jej zdolności muzyczne ulegną przytępieniu. Wiedziała, 
przynajmniej teoretycznie, że dobrze jest móc czytać nuty, ale 
po dwudziestu pięciu latach radzeniu sobie bez tej 
umiejętności nie wierzyła, by mogło ją to w jakiś sposób 
ubogacić. Raczej obawiała się, że jej talent i wyobraźnia 
zostaną skrępowane.
   Poza tym większość jej występów stanowiły koncerty 
uświetniające akcje charytatywne na rzecz niewidomych lub 
dzieci specjalnej troski. Ojciec argumentował, że jako 
wyleczona niewidoma mogłaby przysporzyć tym akcjom jszcze 
większych dochodów. Jednakże Amy nadal opierała się.
   Cletus ostrożnie poparł pomysł teścia. Oświadczył, że 
przeglądał literaturę fachową na ten temat i rozmawiał z 
grupą szwajcarskich naukowców, którym udało się pomyślnie 
przeprowadzić takie operacje na psach i niektórych gatunkach 
naczelnych. Dodał, iż nie myśli, by podobny zabieg mógł w 
jakikolwiek sposób pogorszyć jej stan, nawet gdyby 
eksperyment się nie powiódł. Jednakże ani Amy, ani jej 
ojciec, ani nikt inny nie usłyszał od niego co tak naprawdę 
myśli o zabiegu, a co przywodziło na myśl ponurą historię 
doktora Frankensteina. W rzeczywistości bowiem to on sam 
uknuł całą intrygę mającą skłonić Amy do poddania się 
operacji, która wcale nie miała przywrócić jej wzroku, gdyż 
rzekoma próba wszczepienia kamer wideo stanowiła jedynie 
pretekst, aby dokonać chirurgicznego usunięcia jej gałek 
ocznych.  
   Każdy normalny człowiek wzdrygnąłby się na samą myśl o 
wydłubywaniu komuś oczu dla celów naukowych, tym bardziej 
gdyby wiedział, że podobny eksperyment chce przeprowadzić 
mąż na swej żonie. Ale, rzecz jasna, Cletus pod żadnym 
względem nie mógł zostać uznany za normalnego człowieka. 
Według niego oczy Amy były jedynie bezużytecznymi 
pozostałościami, blokującymi mu dostęp do nerwów wzrokowych, 
którymi chciał dostać się do kory wzrokowej. Dostać się w 
sensie dosłownym, planował bowiem przecisnąć przez cienkie 
kanaliki nerwów mikroskopijne narzędzia chirurgiczne. Ale 
przecież przyrzekliśmy sobie nie zagłębiać się w szczegóły 
tej części naszej opowieści.
   Efekt końcowy wcale nie był przerażający. Amy w końcu 
zgodziła się pojechać do Genewy, gdzie Cletus wraz z 
zespołem specjalnie na ten cel wynajętych szwajcarskich 
naukowców (osobników tyleż zdolnych, co pozbawionych 
jakiejkolwiek etyki) przeprowadził na niej perfekcyjną aż do 
bólu, acz całkowicie bezbolesną operację mikrochirurgiczną, 
pracując zawzięcie przez trzy dni po dwadzieścia godzin. 
Kiedy zdjęto z niej bandaże, a na głowę założono jej 
zakupioną za tysiąc dolców perukę (musieli bowiem dostać się 
do środka także od tyłu, zostawiając widoczne ślady), 
okazało się, że wygląda dużo korzystniej niż przed 
zabiegiem. Po części dlatego, że wcześniej jej włosy nie 
nadawały się do niczego. Poza tym jej naturalne, 
przeraźliwie opalizujące źrenice zostały obecnie zastąpione 
przez szklane, niebieskie oczka, słodkie jak u niemowlaka. 
Ani śladu kamer lustrujących otoczenie.
   Ojciec Amy został poinformowany, że eksperyment udał się 
tylko połowicznie, co zostało potwierdzone przez sześciu 
Szwajcarów.
   - Nie wierz im - odezwała się na to Amy. - Wcale nie 
zamierzali przywrócić mi wzroku. Jedynym celem tej operacji 
było odwrócenie normalnych funkcji kory wzrokowej tak, by 
umożliwić mi dostęp do nie wykorzystanych zasobów mózgu.
   Następnie obróciła się w stronę, skąd dał się słyszeć 
oddech jej męża i skierowała nań swe niewidzące, niebieskie 
oczy.
   - Rezultat przeszedł twoje najśmielsze oczekiwania - 
powiedziała.
   Amy zrozumiała wszystko, jak tylko rozwiały się ostatnie 
opary środków znieczulających. W jej umyśle nastąpiła cała 
seria połączeń, a następnie połączeń tych połączeń i tak 
dalej w postępie geometrycznym. Nim zdążyli umocować perukę 
na jej głowie, zdołała w myślach odtworzyć przebieg całej 
operacji na podstawie dość skąpych wiadomości, jakie 
wyniosła z fachowej lektury i rozmów z Cletusem. Natychmiast 
zasugerowała dokonanie kilku poprawek i wykazała gotowość 
poddania się dalszym udoskonaleniom.
   Jeśli chodzi o jej uczucia w stosunku do Cletusa, to w 
czasie krótszym niż potrzeba na przeczytanie tego zdania 
przeszła od odrazy przez nienawiść, zrozumienie, odnowioną 
miłość aż do takiego stanu emocjonalnego nasycenia, że nie 
sposób było wyrazić go żadnym naturalnym językiem. Na 
szczęście oboje mieli do dyspozycji algebrę Boole'a.
   Cletus był jednym z niewielu ludzi, których Amy była w 
stanie kochać, lub z którymi mogła porozumieć się bez 
konieczności zniżania się do poziomu rozmówcy. Jego iloraz 
inteligencji był tak wysoki, że nie ma sensu przytaczać 
odpowiadającej mu liczby. Mimo to przy Amy czuł się jak 
ktoś, kto dopiero zapoznał się z alfabetem. Rzecz jasna, 
podobnej sytuacji nie mógł tolerować zbyt długo.
   Reszta, jak mówią, to historia. I antropologia, o czym 
każdego dnia przekonują się ci z nas, którzy jeszcze czytają 
z pomocą oczu. Cletus był następną osobą, która poddała się 
operacji. Odbyło się to w absolutnej tajemnicy, w ukraciu 
przed obrońcami lekarskiej etyki i policją.  Jednak już w 
następnym roku operację przeszły cztery następne osoby, a w 
rok później kolejnych dwadzieścia, a potem dwa tysiące i 
dwadzieścia tysięcy.  
   Dziesięć lat po pierwszym zabiegu większość ludzi 
wykonujących pracę umysłową nie miała już wyboru 
lub, inaczej mówiąc, mieli tylko jeden wybór: stracić oczy 
albo stracić pracę. W owym czasie operacja zapewniająca 
"drugi wzrok" była już całkowicie zautomatyzowana i 
bezpieczna.
   Jej przeprowadzanie nadal jest zabronione w wielu 
państwach, ze Stanami włącznie, ale nie oszukujmy się. Jeśli 
twój przełożony jest drugowzrokowcem, a ty nie, możesz 
pożegnać się z posadą. Trudno jest nawet normalnie 
porozmawiać z osobą, której synapsy przewodzą wszelkie 
bodźce sześć razy szybciej niż twoje i która ma w głowie 
wszelkie możliwe encyklopedie z mnóstwem haseł dostępnych na 
każde zawołanie. Dla takiej osoby jesteś, podobnie jak ja, 
umysłową skamieliną.
   Być może masz po temu uzasadnione powody - jesteś 
malarzem, architektem, przyrodnikiem albo treserem psów-
przewodników. Może brak ci pieniędzy na zabieg, ale to 
kiepska wymówka, bo przecież nie ma nic prostszego niż 
poprosić o pożyczkę na poczet przyszłych zarobków. Może 
istnieją jakieś przeciwwskazania medyczne, które nie 
pozwalają ci położyć się na stole operacyjnym i po raz 
ostatni otworzyć oczy.
   Cletus i Amy poznałem dzięki muzyce. Kiedyś uczyłem ją 
grać na klawiszach w Juilliard. Teraz jestem zbyt tępy, by 
uczyć ją czegokolwiek. Przychodzą tu czasem do tego 
obskurnego baru, by posłuchać, jak gram z grupą 
podstarzałych muzyków-pierwszowzrokowców. Pewnie nasza 
muzyka nudzi ich potwornie, ale robią nam przysługę i nie 
starają się przyłączyć.
   Amy była jedynie biernym uczestnikiem tego nagłego 
ewolucyjnego zwrotu.
   Cletus, w co wielu powątpiewa, był zaślepiony miłością.
   Wszyscy pozostali muszą wybrać, który z dwóch dostępnych 
rodzajów ślepoty wydaje im się bardziej znośny.
                              Przełożył ...................

                        JOE HALDEMAN
   Urodzony w 1943 r. pisarz amerykański. Z wykształcenia 
astrofizyk, należy do tych pionierów SF, dla których punktem 
wyjścia była zawsze nauka. W 1967 r. trafił do Wietnamu, 
gdzie przesłużył dwa lata i został poważnie ranny, za co 
otrzymał medal "Purpurowe Serce". W twórczości Haldemana 
widoczne są zarówno jego zainteresowania naukowe, jak i 
wpływ przeżyć wietnamskich. Pierwsza książka "War Year" (Rok 
na wojnie) z SF nie miała nic wspólnego.
   W fantastyce debiutował w 1969 r. opowiadaniem "Out of 
Phose". Pierwsza powieść "Wieczna wojna" (The Forever War) 
spotkała się z ogromnym zainteresowaniem czytelników i 
krytyki, czego dowodem było przyznanie jej zarówno Hugo, jak 
i Nebuli. Opowiadanie "None So Blind" otrzymało nagrodę Hugo 
w 1995 r.
                                                     D.M.


