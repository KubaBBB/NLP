Autor: Bartek Świderski
Tytul: Ciemna strona

Z "NF" 1/97

   - Ile spośród tych stosunków odbyłeś z dziwkami?
   - Ze dwa, góra trzy.
   Nie mam pojęcia, czy to dobry wynik jak na dużego chłopca 
w moim wieku. Może powinienem się wstydzić, nie wiem, z 
nikim dotąd o tym nie rozmawiałem. W każdym razie jeszcze 
niedawno odpowiedź brzmiałaby: zero, co na pewno wypada 
poniżej średniej. Do czego ta cwana bestia zmierza. Chce 
mnie sprowokować? Wyprowadzić z równowagi?
   - Jakiego typu to były kobiety?
   - Jezu, Zygmunt, jak to jakiego? To były kurwy, dziwki, 
dupodaje - zawołałem. - Prostytutki różnią się 
tylko cenami, nigdy dotąd nie słyszałem o żadnej typologii.
   - Niepotrzebnie się denerwujesz. Upraszczając, wystarczy 
mi właśnie cena, która jednoznacznie zaświadczy o jakości 
ich usług. A także o urodzie, temperamencie i wszystkich 
innych parametrach atrakcyjności. Nie mam racji?
   Chodziłem do niego od niedawna, a już zaczynał mnie 
drażnić bezosobową, profesjonalną, chłodną poprawnością.  
Odnosił się do mnie jak marnie opłacany belfer obserwujący 
spod oka psocące dziecko. Ze źle skrywanym i nieuzasadnionym 
poczuciem wyższości. Ach, gdybym tak mógł wymienić nazwę 
ekskluzywnego hotelu, w którego murach rozegrałyby się moje 
przygody.  Opowiedzieć o pięknych kobietach branych przy 
kanonadach korków od szampana i trzaskach banderol wydawanej 
rozrzutnie mamony.  
   Mijałoby się to jednak z prawdą. A to ona stanowiła 
kryterium. 
   - No cóż, trudno wszystko od razu oceniać, uwzględnić... 
- zagryzłem wargę czując, że się plączę. - Dobrze wiesz, że 
nie to złoto, co się świeci i odwrotnie. Jak w tej bajce: 
pocałujesz żabę, a okazuje się, że to królewna.
   Patrzył zachęcająco bezosobowymi oczyma, uśmiechając się.
   - Żabę, Tomek?
   - To była metafora. Czy wraz z osobowością usuwają 
Intelom zdolność abstrakcyjnego myślenia?  Po chwili 
dorzuciłem bez przekonania: - Przepraszam, Zygmunt.  
   - Nie szkodzi. Sądzę, że nieprzypadkowo wspomniałeś o 
brzydocie. Dlaczego właśnie żaba? Czyżby z powierzchownością 
tych...  kobiet było aż tak źle?  
   Podniosłem ze stolika szklankę i upiłem łyk mineralnej z 
niespodzianką. Od razu poczułem się lepiej.
   - Ty i ta twoja nieśmiertelna psychoanaliza. No dobra. 
Powiem prawdę, będziesz fikał koziołki z uciechy. Oba 
podstarzałe kurwiszony przeleciałem w bramie, zatykając nos 
i czytając z nudów listę lokatorów. Zadowoliły się sumą, 
którą nie opłaciłbym pięciu minut twojego cennego czasu, 
daruj to porównanie. Najgorsze, że po wszystkim nie 
wiedziałem, czy chce mi się śmiać, czy płakać.  
   Zapadła chwila milczenia. Potem mnie dopadł.
   - Obie? A mówiłeś o trzech.
   Z niewrażliwymi głupkami nie rozmawiam.
   - No, dobrze - rzekł zaznaczając coś w notesie. - 
Rozumiem, że równie dobrze mogło być ich więcej, po prostu 
nie masz się czym chwalić. Czy słusznie konstatuję, że twoje 
przygody z prostytutkami nie usatysfakcjonowały cię 
seksualnie?
   Bystry chłopak, umie dodać dwa do dwóch.
   - Tak jakby, Zig. Trochę przeszkadzał mi ich przesadzony 
makijaż i niemodne fryzury... Do cholery, zrozum, te potwory 
nawet nie przypominały kobiet. Prymitywne, grube, 
pomarszczone, stare smoczyce, które miały głos Roda 
Stewarda, luki w uzębieniu i nie myły się od roku.
   Szklanka w moim ręku poczęła się trząść.
   - Więc co skłoniło cię...
   - Ty mi powiedz! - Chwyciłem jego biurko i wyrzuciłem za 
okno. Wyobraźnia to jednak świetna rzecz; w istocie 
chwyciłem tylko swój guzik, poluzowałem kołnierz i opadłem 
z powrotem na fotel. - Myślę, że masz przed sobą masochistę. 
Gdybym był niedorozwiniętym nosorożcem, kopulującym z 
bezkształtnymi bryłami mięsa dla przyjemności, najlepsza 
terapia by nie pomogła. Beznadziejny przypadek. Ale ja nie 
czułem przyjemności. W każdym razie nie w sensie dosłownym.
   - Opowiedz, jak to było i co dokładnie wtedy odczuwałeś.
   - Aha, przerzucamy się na introspekcjonizm. Pamiętaj, 
caro, że ma to sens tylko przy pełnym zaufaniu do 
prawdomówności pacjenta. I szczerej chęci współpracy z jego 
strony.
   - Nie mógłbyś dla odmiany trochę jej wykazać?
   - Zygmunt, nie każ mi teraz nurzać się w tych brudach - 
poprosiłem, uspokajając się nieco. Nienawidziłem palanta 
(palanta-mutanta - haha), ale jak na razie jedynie jego 
klinika zatrudniała Inteli.  Zaś każdy z tych chodzących 
mózgów był sto razy lepszy od tradycyjnego psychiatry, to 
znaczy od normalnego faceta o własnej, pożądającej dominacji 
osobowości.  
   - Nic nie zmienisz, jeśli nie spojrzysz prawdzie w oczy - 
powiedział.
   - Tamte sprawy przemieliłem w głowie na wszystkie strony, 
co zrodziło kupę niewesołych wniosków.
   - I właśnie o tym powinniśmy...
   - Nie, o godny nosicielu wspaniałego imienia, pozwól 
odłożyć to na następną wizytę. A teraz zajmijmy się czymś 
miłym: opowiem ci swój ostatni sen. Spodoba ci się, choć nie 
ma w nim skrzyń, marchewek i pociągów wjeżdżających do 
tuneli. Jestem w nim za to ja jako dziecko, z powrotem mały 
chłopiec, buszujący pod stołem na przyjęciu u rodziców. No, 
ale zacznę od początku...

   Pogwizdując rano przy goleniu pozwoliłem mym myślom igrać 
wokół semantyczno-logicznych paradoksów. Bardzo pouczająca 
rozrywka. Nawet jeśli rozumowanie nie jest uczciwe, nawet 
jeśli nic praktycznego z niego nie wynika. Zabawa polega na 
wprawianiu w zakłopotanie znajomych, którym walnie się coś 
szczególnie perfidnego w czasie niewinnej rozmowy na 
bankiecie. Odkryli to już sofiści pięćset lat przed 
Chrystusem, utrzymując się wręcz z demonstrowania podwójnych 
twierdzeń, amfibolii i innych chytrych pułapek na zdrowy 
rozsądek. W moim przypadku ofiarą jest od niedawna pewien 
cwany Intel. A samo rozumowanie? No więc dziś wygląda ono 
tak: zastanówmy się, czym jest męczeństwo? Męczeństwo jest 
to dobrowolne oddanie zdrowia lub życia w słusznej sprawie, 
na przykład dla ratowania bliźniego. Gdy umierasz za kogoś, 
jesteś świętym. Umierasz z własnej, nieprzymuszonej woli. A 
więc jesteś samobójcą... To jak możesz być świętym?
   Albo tak: Zygmunt, znów cytujesz Freuda? On przecież nie 
żyje. Powołujesz się na coś, czego nie ma. Mówisz bez 
sensu... Freud, hm, Freud... czy to on mówił o 
królobójstwie? Nie, to Frazer, zaś Freud...

   - Opowiadałem ci już, jak umarł mój ojciec?
   - Nie, Tomku. Chętnie tego wysłucham.
   - Historia jest przednia. Gdybym był pisarzem, 
wykorzystałbym ją w opowieści o skąpstwie, obłudzie i 
złośliwości przedmiotów martwych. Zatytułowałbym "Przywara i 
kara", co o tym myślisz? Rymuje się, brzmi dwuznacznie, a 
poza tym nawiązuje do literackiej klasyki i do postaci 
mitologicznej.
   - Do Ikara?
   Ten poczciwy Intel nie był wcale głupi.
   - Zgadłeś, Zig. Stwierdzam, że twoje zainteresowania 
literackie wykraczają poza "Die Traumdeutung" i skrzywdziłem 
cię zarzucając ci brak poczucia humoru. Ale do rzeczy... 
Zacznijmy od przywary.
   - Zacznijmy, jeśli oczywiście pozwolisz, od nałożenia 
kulkowego stymulatora. Mówiłeś, że go polubiłeś?
   - Dobra, dobra!
   Wsunąłem głowę w półkolistą obręcz zakończoną ruchomymi 
kulami. Urządzenie zaczęło powolnymi ruchami masować moje 
skronie; w założeniu miało mi pomóc myśleć. A w 
rzeczywistości? Tak jak każde urządzenie: raz działało, raz 
nie.
   - No więc słuchaj. Mój stary był cholernym sknerą. Z 
wiekiem to się pogarszało. Długo żyłem w przeświadczeniu, że 
ten "nieustraszony łowca towarów przecenionych" jest skazany 
wyłącznie na głodową emeryturę. A po jego śmierci - szok: 
dostaję w spadku udziały paru potężnych przedsiębiorstw, 
konta w banku i klucze do sejfu. Wychodzi na jaw prawda o 
jego forsie. Dzięki niej tu jestem, inaczej nie byłoby mnie 
na ciebie stać. Tak, Zig; znamy się tylko dzięki mojemu 
ojcu, z całą pewnością był człowiekiem wyjątkowym.
   Zamyśliłem się, Intel milczał taktownie.
   - Musiał być bardzo zakochany w swoim wizerunku 
poświęcającego się dla wszystkich samarytanina i 
wykorzystywanego nędzarza. Z właściwej perspektywy 
zobaczyłem to dopiero, gdy umarł. Dopóki ojciec żył, 
starałem się mu pomagać, tu nie mam sobie nic do zarzucenia. 
Wspierałem starego finansowo - choć to ja potrzebowałem 
wsparcia - a także tłumaczyłem mu głupotę paranoicznego 
oszczędzania. Nie warto czytać przy świecy, nawet jeżeli 
zapalenie żarówki oznacza promilowy przyrost rachunku za 
prąd; można czasem zaszaleć i kupić sobie nowy beret zamiast 
nosić na głowie półwiekową szmatę... No, ale jak to bywa ze 
zwariowanymi emerytami - praktycznie, groch o ścianę.
   Na pewne sprawy w ogóle nie było rady. Nie miałem na 
przykład pojęcia, że od niepamiętnych czasów śpi na starym, 
jeszcze sprężynowym, rozklekotanym materacu kupionym przez 
jego dziadka. Już dawno temu stał się on bezużyteczną kupą 
śmierdzącego szmelcu...
   - O, nieładnie tak mówić o własnym dziadku!
   - ...ledwo przypominającą materac. Mówię o materacu.
   - Aha - Zig wyszczerzył kły. Dziwne, przysiągłbym, że to 
był żart.
   - Nie przerywaj. No więc po śmierci ojca odkryto na jego 
ciele zadrapania, rany spowodowane ostrymi, metalowymi 
elementami wystającymi z tego materaca. Musiał się z nimi 
męczyć, a byłby pewnie zdolny znosić to jeszcze dłużej, 
byleby nie wydawać na nowy mebel. Stało się inaczej. Pewnej 
nocy przewracając się z boku na bok na swoim madejowym łożu, 
uwolnił i odblokował którąś z rozklekotanych sprężyn. 
Zardzewiały drut z łatwością przeszedł przez powłoczkę 
materaca, przetartą piżamę i wbił się w brzuch ojca. Musiał 
bardzo cierpieć, nie umarł bynajmniej od razu. Skręcony drut 
uwiązł w jego wnętrznościach i uniemożliwiał mu poruszanie, 
a wołań o pomoc, niestety, nikt z sąsiadów nie usłyszał. 
Konał w piekielnych bólach do białego rana. Jestem pewien, 
że wystarczająco odkupiło to jego skąpstwo, a także grzeszki 
paru pokoleń naprzód.
   Przerwałem i użyłem chustek leżących koło poręczy. Mimo 
wszystko, była to ciągle sprawa bolesna.
   - Pisali o tym w brukowcach: "Jak sobie pościelił, tak 
się wyspał", albo: "Dźgnięty słomianym sprężynowcem". Przy 
ustalaniu napisu na nagrobku zgodziliśmy się jednak z bratem 
na klasyczną formułkę: "Nie mu Bóg wybaczy". Jestem pewien, 
że tak się stało.
   W ciszy słychać było mysie skrobanie ołówka Zygmunta. Po 
chwili podniósł znad notesu wypukłe, przerośnięte czoło.
   - Sądzę, że makabryczne okoliczności śmierci ojca mają 
wpływ na twoje życie seksualne - powiedział poważnie.
   Roześmiałem się.
   - Wiem, co kombinujesz, ale nie sądzę, Zig. Z pewnością 
nie. Zacząłem stronić od łóżka na długo przed tą historią. 
Opowiedziałem ci ją tak tylko...
   - Wierz mi, wiem, co mówię - był teraz jak sowa, która 
ujrzała tłustą, obiecującą mysz. - Daj mi trochę czasu, a z 
pewnością to udowodnię.

   Jednym z elementów terapii był zarządzony przez doktora 
Z. kosmiczny relaks. Raz w tygodniu przemierzałem skocznym 
krokiem powierzchnię Księżyca, wzniecając fontanny białego 
pyłu i podziwiając gwiazdy. Ciekawe, czy w makromakiecie 
zainstalowanej w studio kliniki zbudowali również tę ciemną 
stronę satelity? Wątpię. Neopozytywni empirycy nie wierzą w 
żadne ciemne strony. Naukowcy!  
   Po wczorajszej rozmowie z Zygmuntem nie potrafiłem się 
odprężyć. To, co sam mu powiedziałem, nie dawało mi spokoju. 
Szkoda, każda minuta w studiu słono mnie kosztowała. W końcu 
wibrujący dźwięk dzwonka zasygnalizował koniec kosmicznego 
relaksu i między Ziemią a Gwiazdą Polarną (błędnie 
umieszczoną obok) zamigotał napis "WYJŚCIE". Okrągłe drzwi 
prowadziły do znajomego gabinetu.
   - Witam, Tomek. Jak się dziś czujesz?
   - W porządku. A ty? - spytałem, otrzepując stopy z piasku 
i sadowiąc się w fotelu.
   - Dziękuję, ja również. To miło, że spytałeś. A teraz, 
jeśli pozwolisz, chciałbym od razu udzielić ci paru 
odpowiedzi. Chyba wpadłem na rozwiązanie zagadki pod 
kryptonimem "Pigalle".
   - Zdaje się, że wiem, co masz na myśli.
   - Postanowiłem powiązać ją z jednym z twoich snów.
   - Bardzo ciekawe, mów dalej.
   - Usiądź wygodnie, nie zakładaj butów i połóż stopy na 
dywaniku. Ustawiłeś siłę i szybkość masażu? W takim razie 
zaczynam. W tym śnie zjawia się, jeśli pamiętasz, pewne 
wspomnienie z dzieciństwa. W okresie bodaj przedszkolnym, na 
przyjęciach urządzanych przez twoich rodziców miałeś
kłopotliwy zwyczaj. Wbiegałeś pod stół.
   - Owszem, ale nikogo wtedy nie wprawiało to w 
zakłopotanie. Byłem małym brzdącem i robiłem to ciągle, lecz 
moje nurkowanie pod blatem wszyscy brali tylko za 
idiotyczną, niewinną zabawę...
   Głowa pełna rozkosznych wspomnień, myśli zasnute lśniącym 
pyłem nadmuchanym przez czas... Wreszcie coś miłego.
   - Twoje figle nie były zabawą. Sen ujawnił głębszą 
warstwę tego doświadczenia.
   - Ha, ale ja byłem już na tyle przebiegły, że dobrze o 
tym wiedziałem - zauważyłem. - Robiłem to zupełnie 
świadomie. Pamiętam, że z magiczną, rozkoszną siłą 
przyciągał mnie nie wzór na dywanie; pod stół wabiły mnie 
założone nogi zasiadających wokół kobiet. Dorosłe, zadbane, 
opalone nogi. Boże, mogłem spędzić cały wieczór badając 
każdy ich centymetr! Wbiegałem tam, by przeżywać dreszcz 
emocji, zawrót głowy spowodowany bliskością kobiecych stóp. 
Pamiętam wyraźnie opalone palce odsłonięte przez przewiewne, 
letnie sandały i słodki zapach ciał młodych przyjaciółek 
mojej mamy. Strasznie mnie brały te stopy, zresztą zostało 
mi to do dziś.
   - Nawet nie wiesz, jak bardzo. We śnie przewijał się 
zwłaszcza jeden detal, który muszę tu potraktować jako 
symbol. Czerwony lakier na paznokciach.
   - A tak. Mieliśmy wszak początek wieku, posthippizm i  
kobiety obowiązkowo malowały paznokcie u nóg. Rzeczywiście, 
na ogół na czerwono.
   - Przejdźmy więc do pań, z którymi miałeś przyjemność, 
choć to nie najlepsze słowo, dwadzieścia lat później. Tanie 
prostytutki. Czy nie dostrzegasz zastanawiającej zbieżności?
   Pomyślałem chwilę.
   - Cholera, racja! Wszystkie miały czerwone paznokcie u 
nóg...
   - A widzisz! Dziś, gdy żadna szanująca się modnisia tego 
nie robi, upatrzyłeś sobie w czeluściach podejrzanych bram 
kobiety malujące paznokcie. Symbol seksu. To był ten 
podświadomy magnes pchający cię w ich ramiona. A przy 
okazji, dam ci gotową receptę na przyszłość. Chodzi o 
problemy z impotencją. Kobiece stopy o polakierowanych 
paznokciach; rzeczywiście... strasznie cię biorą. Wygląda to 
na trwałą zależność.
   Spojrzałem z wdzięcznością. Cokolwiek powiedzieć, ma łeb.
   - Dzięki, Zygmunt.
   - Nie ma za co. Po prostu nazywam rzeczy po imieniu.
   - To rzeczywiście upraszcza sprawę, prawda? - rzuciłem 
zamyślony.
   - To załatwia sprawę - odparł Intel.

   Otworzyłem oczy i podrapałem się po skroni. 
Przeeciąągnąąąłem się. Włączyłem cichutko CD i wciąż leżąc 
założyłem ręce pod głowę. Resztki snu kołaczące mi się pod 
czaszką, bujane teraz muzyką wymagały ocalenia. Już, już 
pogrążały się nieubłaganą i coraz ciaśniejszą spiralą w 
otchłani niepamięci. A sen był zbyt ciekawy, bym pozwolił mu 
ulecieć. Przezwyciężając przemożną chęć do pozostania w 
bezruchu, sięgnąłem po leżące na stole kartkę i długopis. 
Skoncentrowałem się.
   Tłem snu była wieś. Słomiane strzechy, polne drogi, 
pasące się bydło i rozczochrani ludzie. Jest wieczór, chłopi 
schodzą się z pola do stodół, by po złożeniu narzędzi 
zawitać w karczmie.
   I jest Zygmunt, cholerny Intel, który czeka na nich 
siedząc na przydrożnym płocie. Pasuje tam jak pięść do nosa. 
Zaparty obcasami o belkę, zadowolony z siebie, trzyma na 
kolanach tabliczkę i teleskopową wskazówkę. Zatrzymuje 
grupkę chłopów, przedstawia się i zaczyna im coś tłumaczyć. 
Wyłuszcza im chyba swoje rolnicze pomysły, popukując 
wskazówką o pokrytą schematami tablicę: jak przerobić cep, żeby 
lepiej młócił, jak trzymać kosę, żeby się nie męczyć. 
Chłopów zrazu to peszy; potem słuchając dziwnej wymowy i 
widząc cudaczny, zniekształcony łeb Intela, zaczynają się 
wiercić i rzucać docinki.
   Po chwili w powietrzu pachnie już gotowością na wszystko. 
Sprawia to lęk przed nieznanym, urażona duma i  upodobanie 
do bijatyk. Padają okrzyki: "Cudak!", "Z piekła rodem
musi", "Kosy w graby, chłopy!". W zacieśniającym się wokół 
Zygmunta kręgu groźnych twarzy można wyczuć nienawistną 
ksenofobię. Już po chwili w chłopskich łapach ważą się 
kamienie. Ich przerażający furkot jest ostatnią rzeczą, jaką 
pamiętam.
   Ufff... to dopiero koszmar. Składając kartkę zastanawiam 
się, jak mój sen zinterpretuje jego główny bohater. Ja nie mam 
sensownego pomysłu.

   - Obiecałem ci coś. Pamiętasz naszą rozmowę o wypadku 
twojego ojca?
   - Owszem - sadowiąc się głębiej w fotelu, poddałem się 
dyskretnej akupunkturze. Żałowałem, że w ogóle mu o tamtym 
powiedziałem.
   - Udało mi się uchwycić jej związek z seksem. Ale 
zacznijmy od tego, że nie powiedziałeś mi wówczas prawdy. 
Proszę, nie przecz. To zrozumiałe, że mi nie ufałeś. Ani 
mnie nie doceniałeś. Na szczęście domyśliłem się paru 
rzeczy, a potem wszystko zaczęło bardzo ładnie grać.
   Znowu poczułem się, jak tłusta mysz obwąchiwana przez 
głodną sowę. Ale swoją drogą, do czego on zmierza?
   - Wiem dokładnie, dlaczego potrafisz uprawiać seks 
wyłącznie wtedy, gdy musisz za niego zapłacić.
   - Już mi to wyjaśniłeś... chodzi o czerwone paznokcie! 
   - To był pierwszy pomysł. Występuje jednak i drugi 
czynnik. Tłumaczy on również twoje wizyty w klinice.
   Zdjął okulary i zamyślony wsunął do ust jeden z 
plastykowych zauszników.
   - Siedzę na szpilkach, Zig - powiedziałem z wymuszonym 
uśmiechem. Nie sądzę, żeby docenił dwuznaczność tej uwagi.
   - Chodzi o to, by powtarzające się płatne usługi i 
psychiczne korzyści, jakie z nich czerpiesz, uzasadniły 
morderstwo.  
   Po grzbiecie przebiegło mi stado mrówek. Nie lubię 
mocnych słów.
   - Wszystko to razem wskazuje na fakt, iż to ty zabiłeś 
swego ojca. To ty wsunąłeś mu do materaca ową zaostrzoną 
sprężynę. Czyn ten zmusza teraz ciebie do ciągłych i 
morderczych zabiegów kompensujących poczucie winy. 
Jednocześnie twoje superego lub - by uniknąć freudowskich 
zawiłości - gnębiące cię wyrzuty sumienia, domagają się 
najwyższego wymiaru kary. Dyskomfort psychiczny ustępuje, 
gdy poddasz swoją grzeszną osobę torturze zastępczej. Na 
przykład kopulacji za pieniądze ze starą, odrażającą 
prostytutką. 
   Obserwowałem go w niemym podziwie. Zygmunt założył 
spokojnie okulary, okręcił fotel i zapatrzył się na 
wierzchołki drzew kołyszące się za oknem.
   - Mam nadzieję, że leczenie u mnie nie jest już przejawem 
podobnego masochizmu. W grę wchodzi raczej chęć optymalnego 
wykorzystania pieniędzy zdobytych tak drastyczną metodą. 
Chociaż...
   Między sosnami śmigały rude wiewiórki.
   - Zygmunt, czy ty masz zainstalowany gdzieś tutaj 
wykrywacz kłamstw, jakieś urządzenie, o którym nie wiem? - 
zachrypiałem.
   - Tak, tutaj - spojrzał na mnie i popukał się w skroń. 
Obrócił się znowu w stronę okna. - Powiem ci coś jeszcze. 
Nie zrobiłeś tego, by przechwycić fortunę twojego taty, choć 
i wcześniej świetnie o niej wiedziałeś. Tu też nie byłeś ze 
mną szczery. Po fakcie podświadomie próbujesz jakoś 
zracjonalizować swą zbrodnię, przypisując ją swojej 
dziedzicznej chciwości. Ale to nie tak. Zawiniła raczej 
ślepa nienawiść do autorytetów; zdradził ją twój ostatni 
sen. To on naprowadził mnie na właściwy trop. Uzmysłowił mi, 
jak bardzo pragniesz mojej śmierci. Nie jestem wprawdzie 
twoim ojcem, ale poprzez symboliczne odwzorowanie możemy...
   Zabij, ale nie nudź! To znaczy... bez przesady!
   - Zygmunt, co właściwie masz zamiar z tym zrobić? - 
spytałem.
   - Jeszcze nie wiem.
   Patrzyliśmy na siebie w milczeniu. W końcu podniósł się z 
miejsca i zaczął zdejmować fartuch.
   - Na razie odepnij, proszę, pasy. Dokończymy tę rozmowę 
na dworze. Myślę, że świeże powietrze dobrze zrobi nam obu. 
Dzisiaj pierwszy dzień wiosny, wiesz?
   - W porządku, Zig - mruknąłem uwalniając się z klamer.
   W następnej sekundzie długa igła wyjęta z zacisku w moim 
fotelu tkwiła w odwróconym karku Intela. A jednak! Brak ego 
okazał się w końcu zawodowym minusem - doktorowi Z. zabrakło 
instynktu samozachowawczego. A ja nie mogłem ryzykować.
   Umieściłem ciało w swoim fotelu - przyznaję, że ta roszada 
sprawiła mi niekłamaną radość, i przypiąłem je pasami. Nie 
zwlekając dłużej, wyszedłem w lekarskim kitlu na korytarz.
   Dopiero za progiem kliniki, gdy byłem już bezpieczny, 
poczułem uderzenie rześkiej, wiosennej aury. Krzewy po obu 
stronach alejki pachniały bzem. Wprawdzie sztucznym, ale 
intensywnie.
   Winszując sobie trzeźwości umysłu pomyślałem, że 
psychoterapeutyczne wizyty i wydane na nie pieniądze nie 
poszły na marne. Ujawniając poplątane wątki zawiłej gry 
sprzecznych motywów, Zygmunt rozsupłał bolesny węzeł 
zaciśnięty w moim sercu. A ta czerwień spływająca z jego 
karku... Założę się, że we wspomnieniach w zestawieniu z 
czerwonym lakierem wypadnie obłędnie!  Życie nabrało sensu. 
Czułem wręcz euforię.  
   Umarł Intel, niech żyje Intel... ekt! Wiwat 
psychoanaliza!
   Znowu jak w młodości zapragnąłem umówić się z dziewczyną. 
Korciło mnie też, żeby odszukać w książce telefonicznej 
numer mojej byłem nauczycielki z ogólniaka i złożyć jej 
wizytę.
   Ciemna strona Księżyca zalśniła nowym blaskiem.
                                      Bartek Świderski

                    BARTŁOMIEJ ŚWIDERSKI
   Urodzony 15 czerwca 1973 r. w Warszawie. Student 
socjologii UW. Debiut: "Szpilki" (styczeń '95); u nas 
opublikował "Tunel" ("NF" 4/95) i "Główna wygrana" ("NF" 
8/95); ponadto kilkanaście reportaży w "Przeglądzie 
Tygodniowym" oraz w "Prawie i Życiu". Ostatnio związany z 
działem kultury "Twojego Stylu". "Ciemna strona" w warstwie 
zewnętrznej jest kpiną z psychoanalizy; ale zbudował autor 
swe opowiadanie na wzór zacnych fantastycznych historii o 
bohaterze przedzierającym się przez kłamstwo do prawdy, jak 
bywa u Kuttnera i jest zawsze u Dicka.  
                                                   (mp)
