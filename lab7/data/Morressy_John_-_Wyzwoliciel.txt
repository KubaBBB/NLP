Autor: John Morressy
Tytul: Wyzwoliciel

Z "NF" 6/94


(The Liberator)

   Unsen schodził w dolinę powoli nie z ostrożności, bo 
drogę znał dobrze, ale z powodu sztywnych kolan i ogólnie 
obolałych na starość kości. Przystawał w osłoniętych 
miejscach dla złapania tchu, zatrzymywał się tylko na chwilę 
i zaraz ruszał dalej. Wilgotna i zimna górska mgła 
przenikała nawet jego gruby płaszcz powodując kurcze mięśni. 
Ból był mniej dokuczliwy kiedy szedł niż kiedy stał.  
   Ostatnio Unsen lękał się każdego wezwania Mashossy. 
Wokół jej jamy unosił się fetor śmierci i nawet podmuchy 
zawodzącego wiatru nie mogły go rozproszyć. Pod stopami 
chrzęściły odłamki kości, wszędzie wokół walały się szczątki 
zbroi i broni. Widok legowiska Mashossy stanowił udręczenie 
dla ludzkich zmysłów, ale znacznie gorszy był strach, 
jakiego Unsen doświadczał na widok wielkiej smoczycy. 
Wiedział, że służył jej wiernie i w niczym nie uchybił, 
ale Mashossa mogła dostrzec uchybienie tam, gdzie on nawet go
nie podejrzewał. Albo może ktoś inny jej się naraził, on zaś 
został wezwany, żeby ponieść karę za cudze grzechy. Albo
Mashossa wybrała ten dzień, żeby go zabić czy okaleczyć jako 
ostrzeżenie dla wsi. Nigdy nie wiedział, dlaczego zostaje 
wezwany. Właściwie Mashossa nigdy nie była dla niego 
okrutna, nigdy nie wyrządziła mu krzywdy, ale w jej 
obecności zawsze odczuwał strach. Potrafił tylko stać przed 
nią w pokorze w oczekiwaniu rozkazu i z nadzieją, że 
zostanie oszczędzony.
   Unsen przewodził wioskowej starszyźnie i był dziedzicznym 
sługą Mashossy. Tytuł ten niósł ze sobą zaszczyty i 
przywileje, a zdania Unsena słuchano z szacunkiem, traktując 
je jako wolę smoczycy. Wiele jednak było chwil, kiedy Unsen 
oddałby wszystko, co posiada, zaszczyty, dobrobyt i całe 
poszanowanie związane z urzędem, żeby być zwykłym 
starym, zapomnianym przez świat człowiekiem rozmyślającym w 
spokoju przy kominku.  
   Tym razem Mashossa okazała się szczodrobliwa. Właśnie 
załatwiła się z ostatnim spośród zbójców, których uwięziła w 
lecie i wręczyła Unsenowi w darze dla wsi sakiewkę 
znalezioną przy ich herszcie. Sakiewka zawierała sporo 
srebra i kilka sztuk złota. Smoczyca nie żądała niczego 
wzamian.  
   Jej słowa jednak brzmiały dziwnie i niezrozumiale. Unsen 
zawsze miał kłopoty ze zrozumieniem potwory. Jej mowa 
składała się z syków, które raniły uszy i ryków odzywających 
się drżeniem w kościach, pełna była nieznanych słów i fraz, 
zdań w martwych językach, imion ludzi i nazw miejsc, które 
żyły już tylko w pamięci smoków. Tym razem jej mowa była 
niezrozumiała w nowy sposób, jakby po raz pierwszy próbowała 
rzeczywiście się z nim porozumieć. Nie żeby wydać 
polecenie, ale żeby powiedzieć mu rzeczy, dla których nie ma 
słów w językach ludzi ani nawet na wpół pamiętanych obrazów 
w ludzkich umysłach. Rzeczy znane smokom i istotom z ich 
świata, ale nie do pojęcia dla dwunogich mieszkańców Ziemi. 
Ze wszystkich sił starał się pojąć, tyleż ze strachu i 
poczucia obowiązku, co z autentycznej ciekawości, ale jej 
przemowa wywoływała tylko przebłyski intuicji jak odległe 
robaczki świętojańskie w ciemnym lesie. Myśl, że te iskierki 
ognia mogłyby rozbłysnąć dla niego niczym słońca, gdyby tylko 
potrafił znaleźć klucz do ich znaczenia, niepokoiła i 
drażniła Unsena. Kiedy doszedł do ostatniego zakrętu drogi, 
do miejsca, gdzie zbocze gwałtownie opadało ku wsi, 
przysiadł na chwilę w zagłębieniu skalnym, osłonięty od 
wiatru i wilgoci, starając się na próżno poukładać jakoś to, 
co usłyszał.

   Rozpościerała się przed nim wieś, schludne skupiska 
budynków przedzielone brukowanymi ulicami. Nie otaczały jej 
mury ani palisady, nie strzegły wieże strażnicze ani bramy.  
Unsen widział różne wsie i wiedział, że jego jest inna.  
Dzięki Mashossie pozostawała  wolna i bezpieczna. Smoczyca 
broniła ich przed bandami maruderów, rabusiami-rycerzami, 
złodziejami i bandytami, niedźwiedziami, wilkami i królami.  
Plagi tu nie docierały, a urodzaje były obfite. Może żądania 
smoczycy wydawały się twarde, a jej obecność budziła lęk, 
ale osłaniała swoich. Ten, kto bał się Mashossy, mógł nie 
bać się niczego więcej.  
   Byli jednak i tacy, którzy narzekali i burzyli się pod 
jej panowaniem. Młodzi, oczywiście, ale czego innego można 
się spodziewać po młodych. Nie widzieli tego, co oglądali 
starsi od nich. Kiedyś, dawno temu, Unsen też miał 
wątpliwości. Ale najgorsi byli starzy, ci, którzy znali 
opowieści o dawnych czasach przed przybyciem Mashossy, 
głupie i szkodliwe opowieści. Zwodziły i wprowadzały w błąd 
do tego stopnia, że niektórzy próbowali opuścić smocze 
królestwo. Dotychczas okazywała wyrozumiałość starym, ale 
Unsen był pewien, że znała ich słowa, a nawet ich myśli.  
Mashossa wiedziała wszystko.  
   Unsen wstał potrząsając głową z zakłopotaniem. Może 
Mashossa miała umiejętność słyszenia słów i czytania 
ludzkich myśli na odległość, ale Unsen nie miał takiej 
władzy nad słowami i myślami Mashossy. Jeżeli chciała mu coś 
przekazać, musiała to zrobić w sposób dostępny dla jego 
ludzkich zdolności, bo inaczej nigdy jej nie zrozumie.

   Wieś zebrała się tego wieczoru, żeby usłyszeć, co ma do 
powiedzenia Unsen. Kiedy powiedział im o darze smoczycy i 
pokazał sakiewkę, rozległy się okrzyki zadowolenia i nawet 
niechętne słowa podzięki. Kiedy poinformował, że 
Mashossa nie ma żadnych żądań, ich ulga była wielka. Mimo że
ludzie rozeszli się już, Unsen pozostał na placu. Nie 
opuszczał go niepokój. W słowach podziękowania i pochwały 
wyczuł coś wymuszonego i fałszywego. Jeżeli Mashossa 
wiedziała o ich nieszczerości - a bez wątpienia potrafiła 
się tego dowiedzieć, jeżeli chciała - kara mogła 
być okrutna.
   Następnego dnia po pracy Unsen odbył na osobności 
rozmowę ze swoim wnukiem. Marnen był zdolnym młodzieńcem, 
bystrym i dobrze się wysławiającym. Unsen miał zamiar 
przekazać mu swój urząd, kiedy przyjdzie czas, ale tego 
wieczoru Marnen jąkał się, kręcił i wyraźnie coś ukrywał, aż 
Unsen spytał go wprost, co się dzieje we wsi.
   - Ludzie są niezadowoleni - powiedział Marnen.
   - Jaki mają powód do niezadowolenia? Jesteśmy bezpieczni, 
zbiory zapowiadają się dobrze... Czy jest coś, o czym 
należałoby powiedzieć Mashossie?
   - To Mashossa jest tym czymś - wyrzucił z siebie 
gwałtownie Marnen. - Nie chcemy więcej jej rządów. Mamy dość 
życia w niewoli!
   - Milcz, chłopcze! Karała mnie surowo za mniejsze rzeczy.
   - Niech więc ukarze mnie. Gdyby karała wszystkich, którzy 
jej nienawidzą, nie miałaby nikogo na swoje usługi poza tobą 
i kilkoma zastrachanymi niewolnikami.
   - Dawała nam złoto i srebro. Czy tak się traktuje 
niewolników?
   - Na co komu złoto i srebro, skoro nikomu nie wolno 
wychodzić ze wsi bez jej pozwolenia?
   Unsen zmarszczył brwi.
   - Podajesz w wątpliwość rzeczy przekraczające twoje 
wyobrażenie, chłopcze. Mashossa panuje, my jej słuchamy, 
żyjemy i dobrze nam się powodzi. Czy chciałbyś to zmienić?
   - Blexter i jego rodzina nie żyją.
   - Złamali prawo Mashossy. Zasłużyli na karę.
   - Chcieli tylko odejść ze wsi.
   - Mashossa tego zabrania - stwierdził po prostu Unsen.
   - Ale Mashossa odchodzi, kiedy chce. Nikomu się nie 
opowiada, nikogo nie prosi o pozwolenie. Ostatnio odeszła na 
trzy lata, a poprzednio nie było jej jeszcze dłużej.
   Unsen ze złością uderzył kijem o podłogę.
   - Mashossa jest naszą władczynią! Ona stanowi prawa, a my 
ich przestrzegamy. - Kiedy Marnen tylko zacisnął szczęki i 
mierzył go gniewnym spojrzeniem, Unsen ciągnął dalej 
spokojniejszym już głosem. - Ona jest mądrzejsza od nas, 
mądrzejsza niż jakikolwiek człowiek. Oddala się tylko, żeby 
zwabić do wsi ofiary. Widziałeś, jak się pojawiła, kiedy w 
lecie przyszli bandyci. Trzy lata nieobecności, a kiedy jej 
potrzebujemy, spada na naszych wrogów niczym jastrząb na 
stado kur!
   - Spadała i na nas. Przed rodziną Blaxterów byli inni.
   - Przeciwstawili się jej i ona ich ukarała, jak przystoi 
władczyni. Za twojego życia nie żądała od wsi daniny, a 
wyłącznie lojalności i posłuszeństwa.
   Marnen chwycił go za słowo.
   - Ale za czasów twojej młodości żądała daniny z ludzi.
   - Kto ci to powiedział?
   - Wszyscy to wiedzą. Mashossa pożerała kiedyś naszych 
ludzi i będzie ich znów pożerać, jeżeli zabraknie obcych.
   Unsen zamknął oczy powściągając gniew. Sprawy wyglądały 
gorzej niż sądził. Starzy deprawowali umysły młodzieży 
ujawniając rzeczy, które przysięgali utrzymać w tajemnicy. 
Marnen i jego rówieśnicy nie byli w stanie zrozumieć 
przeszłości. Widzieli nagi fakt i natychmiast zapalczywie go 
oceniali.
   - Nie słyszę zaprzeczenia, dziadku. Żywiła się nami, a 
mimo to służysz jej i mówisz nam, że mamy być wobec niej 
lojalni.
   - To nie było tak, jak myślisz. Działo się to dawno temu 
i wszystko wyglądało wtedy inaczej. Cztery posiłki rocznie
to wszystko, czego potrzebowała. Brała tylko włóczęgów i 
zmarłych.
   Marnen roześmiał się szyderczo.
   - A jeżeli nikt się nie przybłąkał i nikt nie umarł? Czy 
Mashossa cierpliwie czekała?
   - Ciągnęliśmy uczciwie losy. Wszyscy tak samo ryzykowali, 
wszyscy korzystali z dobrodziejstwa jej opieki.
   - Co to za opieka, jeżeli domaga się ofiar z ludzi?
   - Tak! - krzyknął Unsen. - W najgorszym razie Mashossa 
brała kilka osób, ale w zamian zapewniała nam pokój i 
bezpieczeństwo. Mieliśmy szczęście, że strzegła naszej wsi.
   Marnen wstał. Przez chwilę patrzył z góry na starego, a 
potem potrząsnął głową i bez słowa wyszedł z chaty.
   Rozmowa przygnębiła Unsena. Jeżeli Marnen ważył się mówić 
takie rzeczy otwarcie, to znaczy, że nie był osamotniony w 
swoim nieposłuszeństwie. Mashossa na pewno nie puści tego 
płazem.
   Nie chcieli rozumieć i Bóg z nimi. Nie potrafili ocenić 
realiów sytuacji, podobnie jak Unsen nie potrafił 
zrozumieć wielu wypowiedzi smoczycy. Bez ochrony Mashossy 
mieszkańcy wsi byliby narażeni na wszystkie okropności 
zewnętrznego świata. Samo jej imię dawało rękojmię 
bezpieczeństwa. Kiedy banda maruderów ośmielona jej długą 
nieobecnością napadła na wieś, Mashossa pojawiła się na 
niebie jak miecz boży. Nie zawiodła swoich poddanych.
   Gdyby istniała jakakolwiek szansa bezpiecznego życia bez 
Mashossy, sprawy miałyby się inaczej, ale takiej szansy nie 
było. Unsen pamiętał opowieści ojca o dniach przed 
przybyciem smoczycy, kiedy wieśniacy zbici w gromadę trzęśli 
się ze strachu na widok każdego zbrojnego, siali z niewielką 
nadzieją, że uda im się zebrać plon, a jeżeli zbierali, to z 
przekonaniem, że zapasy zostaną splądrowane, a wieś spalona 
przy najmniejszej próbie oporu. Ojciec opowiadał o 
morderstwach, gwałtach i grabieżach, o potwornych 
okrucieństwach bez innego powodu jak zachcianka bandyty, o 
życiu bez nadziei i zawsze błogosławił dzień przybycia 
Mashossy. Unsen widział w jego oczach łzy radości, kiedy 
wspominał odwet smoczycy na najeźdźcach. Jego pokolenie 
nigdy nie kwestionowało żądań opiekunki. Każde inne 
rozwiązanie było gorsze.  
   A teraz starzy zapomnieli o przeszłości i podburzali 
młodzież, która znała dawne czasy tylko z opowieści. Unsen 
lękał się o przyszłość wioski.

   Wkrótce potem Mashossa wezwała go ponownie i trzymała 
w swojej jamie przez pełne dziewięć dni, zanim odesłała  z 
powrotem. Wrócił do wioski bez żadnych rozkazów i poleceń 
dla jej mieszkańców. Tym razem jej posłanie było 
przeznaczone wyłącznie dla niego i w głowie mu huczało od 
wysiłku długotrwałego skupienia przy słuchaniu syczącego, 
charkotliwego głosu smoczycy.
   Umysł Unsena wypełniały niewytłumaczalne pojęcia i 
nieznane obrazy. Zbliżała się zmiana, to jedno było pewne. 
Mashossa podlegała zmianie, jej stosunek do wsi miał ulec 
zmianie i pewnie nawet sami wieśniacy będą inni.  
Unsen nie potrafił jednak zrozumieć istoty tych zmian. 
Może Mashossa opowiadała o swojej przemianie w coś 
niewyobrażalnego albo o swojej zbliżającej się śmierci, albo 
o zniszczeniu wsi. A może to cały świat zbliżał się do 
końca. Unsen nie wiedział, czy cieszyć się, czy drżeć ze 
strachu. Umysł Mashossy był tak odmienny, że mimo wysiłków 
nic więcej nie mógł zrozumieć. Mógł tylko czekać.  

   Na wiosnę do wsi przybył D'Amberlan i Unsen uznał to za 
znak, że słowa Mashossy wkrótce wyjaśnią się. W 
poprzednich latach zjawiali się i inni chętni do walki. Ich 
kości bielały na szczycie góry. Ale D'Amberlan różnił się od 
nich. Był młodszy, silniejszy i nie znał lęku.  
   Przyszedł do nich wesoły, uśmiechał się do tłumu, który 
się zebrał na jego powitanie i często wybuchał głośnym 
śmiechem z rozpierającej go energii. Jego zbroja błyszczała 
jak zimowe słońce na wymiecionym przez wiatr lodzie. Jego 
myszaty koń miał na sobie ozdobny czaprak z metalowymi 
płytami i ozdobami. Kiedy D'Amberlan wydobył z pochwy miecz
i uniósł go nad głową ogłaszając swoje imię i cel przybycia, 
młodzież zgotowała mu owację, podczas gdy starsi wymieniali 
ukradkowe spojrzenia. Unsen zobaczył swojego wnuka 
wznoszącego z zapałem okrzyki, zagrzewającego sąsiadów i 
poczuł strach zmieszany na poły z gniewem.
   D'Amberlan zapowiedział, że stawi czoło Mashossie 
następnego dnia. Ludzie jeden przez drugiego prosili o 
zaszczyt goszczenia go i głos Marnena należał do 
najgłośniejszych, rycerz jednak wybrał Lahala, jednego z 
wioskowej starszyzny. Marnen dołączył do improwizowanego 
orszaku towarzyszącego wyzwolicielowi.  
   Kiedy tego wieczoru Unsen rozmawiał z wnukiem, ten nie 
okazywał najmniejszej skruchy i nie tłumaczył się ze swojej 
nielojalności. Był pełen oczekiwania niczym pan młody, 
podniecony niczym żołnierz przed bitwą, usta mu się nie 
zamykały. Unsen nie przerywał tego potoku słów i dopiero, 
kiedy wnuk zamilkł z braku tchu, ale wciąż pełen entuzjazmu, 
powstrzymał go spokojnym gestem.  
   - Czy straciłeś pamięć? Stu, może więcej rycerzy wyzywało 
Mashossę, a jednak ona żyje - powiedział.
   - Żaden z nich nie był taki jak ten.
   - Rzeczywiście, takiego jak on nie było. Nie za mojej 
pamięci - zgodził się Unsen. - Ale jest sam. Choć dzielny i 
wspaniały, ale sam i to tylko człowiek przeciwko smokowi. 
Nie ma żadnej szansy, a ci, którzy go popierają, narażają 
się na niebezpieczeństwo.
   - Nie sądzę - powiedział Marnen.
   - To głupio sądzisz - powiedział starzec z gniewem. - 
Jeżeli będziesz trzymał z tym przybyszem i wiwatował na jego 
cześć, Mashossa cię ukarze.
   Marnen potrząsnął głową.
   - Nadchodzi zmiana, dziadku. Wiem, miałem sny.
   - Jakie sny? Opowiedz.
   - Są niejasne i trudne do zrozumienia. Ale zbliża się 
coś, co wszystko zmieni, to wiem na pewno. Świat będzie 
inny.
   Unsen ujął oburącz dłoń wnuka.
   - Ona powiedziała mi to samo tam, na górze. To jest 
ostrzeżenie dla ciebie, Marnen. Ze względu na naszą rodzinę, 
za naszą wierną służbę, Mashossa daje ci szansę ratunku.
   - W moich snach nie ma nic takiego. Są mgliste i 
niejasne, ale czuję w nich strach.
   - Mashossa nie boi się żadnego człowieka.
   - Zatem boi się czegoś innego. Może istnieją siły 
potężniejsze od niej i przeczuwa ich nadejście.
   Ta myśl uciszyła na chwilę obu mężczyzn. Unsen wstał 
sztywno i wziął swój kij podróżny.
   - Muszę iść do Mashossy. Wieś może być w 
niebezpieczeństwie.
   - Myślę, że to Mashossa jest w niebezpieczeństwie. 
Ostrzeż ją, jeżeli chcesz. D'Amberlan da sobie z nią radę i 
tak. Wreszcie pozbędziemy się jej tyranii.
   - Czy tego cię uczą starzy?
   - To prawda!
   Unsen potrząsnął głową.
   - To kłamstwo. Miłe, ale kłamstwo. Jeżeli ten rycerz 
zwycięży, miejsce potężnego strażnika zajmie człowiek. 
Dopiero wtedy poznasz, co to tyrania.  
   - D'Amberlan nie jest potworem. Przybył, żeby nas 
uwolnić.
   - Może teraz nie jest - powiedział Unsen z chłodną 
pewnością. - Ale z czasem będzie. Zwycięstwo czyni ludzi 
tyranami.  
   - Lepszy tyran niż potwór.
   - Człowiek też może być potworem.
   - Dlaczego mówisz z taką pewnością? Skąd możesz wiedzieć 
takie rzeczy? - spytał Marnen.
   - Mashossa pięciokrotnie wysyłała mnie w świat. Poznałem 
go wystarczająco, by wiedzieć, że chcecie popełnić coś 
głupiego i niebezpiecznego. Kiedy Mashossa zabije już tego 
człowieka, może ukarać tych, którzy wiwatami zachęcali go do 
wystąpienia przeciw niej.
   - A jeżeli to D'Amberlan pokona smoka?
   - Wtedy możecie ściągnąć na siebie inne nieszczęście.
   Marnen odszedł bez pożegnania. Starzec zarzucił płaszcz i 
natychmiast wyruszył w drogę. Księżyc świecił słabo, ale 
Unsen nie potrzebował wiele światła na dobrze znanej drodze.
   Zbliżał się świt, kiedy doszedł na szczyt góry, w pobliże
jamy Mashossy. Wtedy dopiero uświadomił sobie, że nie wie, co 
ma jej powiedzieć. Nie potrzebowała jego ostrzeżenia, a nie 
mógł zrobić nic, żeby jej pomóc. Właściwie nie bardzo 
wiedział, po co przyszedł do smoczycy poza tym, że uważał to 
za swój obowiązek. Teraz był zbity z tropu, ale wszystkie 
jego wątpliwości rozwiały się, kiedy usłyszał głos smoczycy.
   - Szybko! Szybko do mnie! Nadszedł czas!
   - Mashosso, do wioski przybył rycerz! Rano wystąpi 
przeciwko tobie! - wykrzyczał Unsen.
   - Rycerze się nie liczą. Moje zadanie dobiegło końca. 
Twoje się zaczyna. Podejdź - rozkazała smoczyca.
   - Mashosso, ten rycerz jest znakomity.
   - Mówię, że to nieważne. Wypełniło się. Muszę wrócić do 
starego kraju, ale zanim odejdę, przekażę ci rozkazy. Jesteś 
sługą Mashossy i pozostaniesz sługą Mashossy.
   Weszli do jaskini, kiedy pierwszy odblask zorzy porannej 
rozjaśnił niebo nad wschodnimi wzgórzami. Kiedy słońce 
stanęło nad horyzontem, nadciągnął D'Amberlan z gromadą 
towarzyszących mu wieśniaków.
   Jama Mashossy wychodziła na owalne zagłębienie w zboczu 
góry. Z przeciwnego końca do zagłębienia prowadził wąski 
wąwóz. D'Amberlan wyjechał z wąwozu i zatrzymał wierzchowca 
o kilka kroków od otworu jamy. Wieśniacy zajęli miejsca na 
skraju zagłębienia usłanego kośćmi i rdzewiejącymi 
szczątkami zbroi. D'Amberlan podniósł swój róg i wydobył z 
niego trzy silne, czyste dźwięki wyzwania. Potem pochylił 
kopię i czekał.
   Tego dnia nie miał na sobie zbroi, tylko prostą kolczugę 
do kolan i cylindryczny hełm. Nie miał opończy, w którą 
mogłyby się wczepić szpony Mashossy ani zbędnych części 
uzbrojenia, które mogłyby krępować ruchy. Jego plan walki 
opierał się na szybkości i ruchliwości.
   Pojawienie się smoka było tak gwałtowne, że widzowie 
cofnęli się o krok, a niektórzy krzyknęli. D'Amberlan 
uderzył natychmiast, żeby dosięgnąć potwora, zanim wzbije 
się w powietrze. Jego kopia była wymierzona w gardło 
smoczycy, ale w ostatniej chwili zmieniła kierunek i 
ugodziła z siłą w nasadę skrzydła. Kiedy smoczyca wyrywała 
kopię, D'Amberlan zeskoczył z konia, wydobył miecz i skoczył 
do ataku na jej przednią łapę. Jego pomysł polegał na tym, 
żeby Mashossę unieruchomić raczej niż próbować zabić od 
razu, jak to robili inni. Póki mogła latać i przemieszczać 
się błyskawicznie po skalnym rumowisku, miała nad 
człowiekiem przewagę. Niezdolna do lotu i okaleczona byłaby 
tylko zaszczutym zwierzęciem.  
   Mashossa jakby natychmiast odgadła plan rycerza. Cofnęła 
łapę i jego miecz trafił w stos kości. D'Amberlan odzyskał 
postawę i zmusił smoczycę do odwrotu serią ciosów w pysk. 
Miecz odskakiwał wprawdzie od rogatego pancerza, ale 
Mashossa potrząsnęła łbem i syknęła gniewnie, odczuwszy siłę 
ciosów. Uskakiwała z lewa na prawo z trudem unikając 
najgroźniejszych cięć i stale cofała się w górę po stoku 
prowadzącym do otworu jamy.
   Koniec walki był szybki. Mashossa cofnęła się prawie do 
jamy, a potem, kiedy D'Amberlan wdrapywał się za nią, rzuciła 
się na niego. Jej szczęki zatrzasnęły się na udach rycerza. 
Potrząsnęła nim w górze jak pies szczurem i uderzyła z 
całej siły o głaz. Zawisł na nim bezwładny, bez życia. 
Jeszcze raz zacisnęła szczęki, potrząsnęła łbem i tułów 
rycerza odleciał w fontannie krwi między wyschnięte szczątki 
poprzedników. Chrzęst szczęk Mashossy był podwójnie 
przerażający w ciszy poranka.
   Odpowiedział mu donośny i wyraźny okrzyk Marnena ze 
stoku.
   - Mashossa, ty gadzie, pomścimy go! Słyszysz mnie? 
Pomścimy jego i wszystkich innych!
   Smoczyca zwróciła łeb w jego stronę i otworzyła 
zakrwawioną paszczę w ostrzegawczym ryku. Ludzie stojący z 
obu stron Marnena wypuścili strzały prosto w jej gardziel, 
sam Marnen zaś skoczył ze swoim kijem, godząc w jej bok. Kij 
trzasnął jak zapałka. Marnen uchylił się przed skrzydłem 
i uderzył drugim końcem. Tymczasem pozostali wieśniacy 
zbiegali się ku Mashossie ze wszystkich stron tnąc 
siekierami, dźgając nożami i kijami. Marnen podniósł miecz 
D'Amberlana i choć posługiwał się nim niezręcznie, zadawał 
cios za ciosem. Ogon smoczycy powalał wszystkich, którzy 
znaleźli się w jego koszącym zasięgu, ale choć jedni padali, 
reszta osaczała ją ze wszystkich stron. Ktoś ciął ją 
siekierą tuż za oczami, docierając do mózgu. Łeb smoczycy 
odskoczył do tyłu. Wydała przerażający skrzek i zwaliła się 
na bok. Jej palący oddech zmiótł ciała powalonych pomiędzy 
kości napastników. Wtedy inny wieśniak wbił odłamek kija 
głęboko w ranę. Smoczyca jęknęła. Potem wydała ostatni długi 
syk i znieruchomiała.  
   Przez chwilę ludzie stali w odrętwieniu. Niemożliwe stało 
się. Patrzyli na ciało smoczycy, potem spojrzeli po sobie i 
dopiero wtedy poczuli swoje rany. Przez chwilę słychać było 
tylko ich ciężkie oddechy, aż wreszcie jeden z nich 
powiedział ze zdumieniem:
   - Ona nie żyje.
   - Zabiliśmy Mashossę - powiedział inny.
   Marnen wdrapał się na grzbiet smoka.
   - Potwór nie żyje! - zawołał pokazując zakrwawione ręce. 
- Nasza wieś jest nareszcie wolna!
   Ludzie odpowiedzieli okrzykami. Śmiali się i wiwatowali, 
a ci, którym zostało jeszcze sił, puścili się w szalone tany 
radości. Inni, nagle otrzeźwieni, podchodzili do poległych, 
jeszcze inni osuwali się wyczerpani na ziemię. Byli jak 
ludzie dochodzący do siebie po szaleńczej libacji albo 
wracający z innego świata, oszołomieni, nie do końca 
świadomi wielkiego czynu, którego dokonali, niezdolni zebrać 
myśli i zająć się sprawami praktycznymi.  
   Dwaj przedstawiciele starszyzny, którzy weszli na górę, 
ale nie brali udziału w walce, teraz chodzili wśród ludzi 
rozdzielając pochwały, pocieszając rannych, przykrywając 
zmarłych. Rozdawali wodę i każdemu mieli coś do powiedzenia. 
Wszyscy zdrowi zebrali się przy wejściu do jaskini, gdzie 
przemówił do nich Lahal:
   - Każdy mieszkaniec wsi powinien tu przyjść i zobaczyć 
trupa Mashossy. Niech go dotknie, niech weźmie na pamiątkę 
łuskę albo ząb, żeby nie było żadnych wątpliwości co do jej 
śmierci - mówił i wszyscy mu potakiwali.  
   - A co z jamą? - spytał ktoś.
   - Zawalić.
   - Poszukać skarbów!
   - W jamie Mashossy nie ma żadnych skarbów - powiedział 
Marnen stając obok Lahala. - Unsen znał każdy zakątek jej 
legowiska i mówił mi, że Mashossa nic tam nie trzyma.
   - Każdy smok gromadzi skarby - krzyknął ktoś wywołując 
szum aprobaty.
   - Mashossa nie potrzebowała skarbów. Wszystko, co 
zdobyła, oddawała wsi na zakup żywności w czasie głodu - 
powiedział Marnen. - Wiem to od Unsena. Pięciokrotnie 
wyruszał po żywność dla wsi.
   - To prawda - potwierdził jeden z obecnych.
   Lahal gestem uciszył wieśniaków.
   - Mashossa używała swoich łupów, żeby nas tuczyć, tak jak 
my tuczymy swoje bydło - powiedział. - Ale teraz nie musimy 
się już bać jej głodu.
   - Co zrobimy z Unsenem? - padło pytanie.
   - Ukarać go! Wysługiwał się smoczycy - krzyknęli inni.
   Tym razem Marnen poprosił gestem o uwagę i poczekał, aż 
się uciszą.
   - Unsen odszedł. Opowiedziałem mu swój sen o wielkiej 
zmianie i bardzo się przestraszył. Chyba wiedział, że 
Mashossa zginie i uciekł ze strachu o własne życie.
   - Poszukajmy go!
   - Sprowadźmy go do wsi i ukarzmy!
   - Nigdy go nie znajdziemy - przekrzyczał ich Marnen. - 
Jaskinia Mashossy ma setkę wyjść. Unsen zna zewnętrzny 
świat, a my nie. Zostawmy go.
   - To zdrajca!
   - Unsen musi odpokutować!
   - Zostawcie go - powiedział Lahal. - Mamy inne rzeczy na 
głowie. Unsen nie jest teraz ważny.
   Po śmierci smoczycy Unsen stracił swoje znaczenie. Nigdy 
zresztą nie budził nienawiści, raczej zazdrość. Ci dwaj, 
którzy wznosili okrzyki przeciwko niemu, nie próbowali 
podburzać pozostałych i o Unsenie wkrótce zapomniano. W 
końcu postanowiono zawalić kamieniami wejście do jaskini i 
wrócić do wsi, gdzie starsi mieli zorganizować procesję na 
szczyt góry i festiwal z okazji wyzwolenia.
   Przez następne dwa lata niewiele zmieniło się we wsi. 
Pogoda była dobra, zbiory obfite i ludzie ze śmiechem 
wspominali stare przesądy, że obecność smoka zapewniała 
dobrobyt. Ale w trzecim roku od śmierci Mashossy przyszła 
zima długa i sroga, a skąpe wiosenne deszcze ledwo zwilżyły 
glebę. Lato, kiedy wreszcie nastało, spadło na nich żarem, 
który nie dawał chwili wytchnienia. Gwałtowne ulewy przyszły 
zbyt późno, żeby uratować zasiewy, zmyły tylko pylistą 
glebę, pozostawiając wyjałowione pola.
   Tego roku mieszkańcy wsi zmuszeni byli do wypraw w 
poszukiwaniu żywności, którą kupowali za złoto i srebro 
pozostawione im przez Mashossę. Następny rok był pomyślny, 
ale w czasie żniw nadciągnęli bandyci. Wymordowali dwie 
rodziny zamieszkałe w pewnej odległości od wsi, zabili 
jednego mężczyznę ze wsi, uprowadzili dwie kobiety i 
dziecko. Zabrali prawie czwartą część zbiorów i drugie tyle 
zniszczyli.
   Wieś żyła tym, co pozostało. Nie odbudowano spalonych 
gospodarstw. Mieszkańcy trzymali się razem dla wzajemnego 
bezpieczeństwa. Wznieśli wieżę strażniczą i rozpoczęli 
budowę wałów obronnych, ale kiedy były one jeszcze tylko 
kopcami ziemi i kamieni, nadciągnęli nowi łupieżcy. 
Wieśniacy odpędzili ich, zabijając trzech bandytów, ale w 
walce zginęło kolejnych dwóch mężczyzn ze wsi i zniszczeniu 
uległa znaczna część zapasów.  
   Kiedy do wsi przybył mały oddział zbrojnych, noszących te 
same barwy co D'Amberlan, ludzie uwierzyli, że szczęście się 
odwróciło i że wreszcie będą bezpieczni pod opieką wielkiego 
lorda Pavache, ojca D'Amberlana. Wieśniacy radośnie witali 
rycerzy. Pokazali im szczątki smoka i skalną niszę, w której 
pochowali ciało D'Amberlana. Żarliwie wychwalali człowieka, 
który oddał za nich życie, pobudzając ich do walki o wolność 
od smoczego jarzma.
   Dwaj zbrojni pojechali z wieściami do lorda Pavache, 
reszta pozostała we wsi. Bandyci nie pojawili się więcej. 
Nie wszyscy wieśniacy byli zadowoleni z pobytu rycerzy 
twierdząc, że zachowują się bardziej jak zdobywcy niż jak 
obrońcy, ale większość była wdzięczna za ich obecność. 
Ludzie w milczeniu przełykali zniewagi i przymykali oko na 
ich występki.
   Na wiosnę przyszły wieści od lorda Pavache. Wieś została 
przyjęta pod jego opiekę. Kiedy posłaniec obwieścił 
ludziom, że mają płacić daninę, byli wstrząśnięci. Kiedy 
dodał, że lord obciążył ich karą za śmierć syna, wpadli w 
rozpacz. Suma przekraczała wielokrotnie majątek wioski. Nie 
było najmniejszej nadziei na jej spłacenie.
   Rycerze zapewnili wieśniaków, że ich dług wobec lorda 
Pavache może być i niewątpliwie zostanie spłacony. 
Trzeba pracować dwa razy ciężej i dwa razy dłużej, żyć z 
pustymi brzuchami i obolałymi grzbietami, ale z zobowiązań 
się wywiążą. A to, czego nie oddadzą, spłacą ich dzieci i 
dzieci ich dzieci. Lord Pavache jest sprawiedliwy i 
cierpliwy.
   Następne lata stanowiły dla mieszkańców wsi jedno pasmo 
udręki. W czasie żniw połowę ludzi zabierano do pracy dla 
ich obrońcy a odsyłano, kiedy trzeba było przystąpić do 
kolejnych prac polowych. Resztę zatrudniano przy budowie 
fortyfikacji. Nikt nie był zwolniony od pracy. Dzień za 
dniem wlokły się w otępieniu, przerywanym uderzeniem kija, 
kiedy ktoś przystawał albo upadał.  
   Aż pewnej nocy Marnen miał sen. Wiedział, że podobny, 
może ten sam sen nawiedził go przed laty, ale był tak 
otępiały, że pamięć go zawodziła. Sen powracał. Za piątym 
razem był jak rozkaz, nie pozostawiający wątpliwości, niby
smagnięcie batem. Marnen obudził się przytomny i rześki. Nie 
czuł porannej ociężałości, umysł miał jasny jak człowiek 
uwolniony z hipnozy. Wstał z posłania, ubrał się szybko i 
zabrawszy tyle wody i żywności, ile mógł unieść, wymknął się 
ze wsi.  
   Przed świtem stanął między zbielałymi kośćmi Mashossy. 
Nie zatrzymał się, tylko podszedł prosto do otworu jaskini i 
zaczął odrzucać blokujące wejście głazy. Sam jeden burzył 
to, co zbudowało dwudziestu ludzi i co zarastało mchem i 
bluszczem przez dwanaście lat, ale przed zachodem odrzucił 
większość zewnętrznej warstwy kamieni. Następnego dnia 
przebił się do wnętrza jaskini, a na trzeci dzień zrobił 
otwór wystarczająco duży, żeby wejść do środka.
   Droga prowadziła w dół w pełnej ciemności, skoro tylko 
pierwszy zakręt przesłonił światło otworu, ale Marnen szedł 
bez wahania, pewien każdego kroku. Nie powstrzymywały go 
nagłe podmuchy chłodu z bocznych korytarzy ani echo jego 
kroków odbijające się w niewidocznych galeriach. Po pewnym
czasie poczuł, że powietrze nie jest już tak zimne i 
dostrzegł przed sobą słaby blask.  
   Siedziała na płaskim głazie nad jeziorkiem kipiącego 
ognia, który napełniał wielką jaskinię ciepłem, światłem i 
lekko siarczanym dymem. Wokół niej leżały szmaragdowe 
odłamki skorupy jaja oraz kości i strzępy szmat. Była 
mała - nie większa od kopki siana - a jej łuski miały kolor 
bladego złota.
   - Zostałeś wezwany, żeby objąć służbę u Anaxtal - 
wysyczała cicho, głosem jeszcze dziecinnym, ale już tonem 
zdecydowanej komendy.
   Marnen był wstrząśnięty emocjami, które się w nim 
budziły. Po latach rozpaczy, zmęczenia w każdej kości, 
umysłowego i duchowego otępienia, odradzały się uczucia. 
Radość i gniew, nienawiść i wdzięczność, miłość, przerażenie 
i potrzeba wolności walczyły w nim, kiedy stał przed 
obliczem Anaxtal.
   Przemówiła ponownie i jej słodki syk napełnił jego umysł 
pewnością. Upadł na twarz, przycisnął wargi do jej przedniej 
łapy i wyrzucił z siebie przez łzy:
   - Ratuj nas, Anaxtal! Ratuj nas i wyzwól nas!
                                     Przełożył Lech Jęczmyk

                        JOHN MORRESSY
   Pisarz dobrze znany czytelnikom naszego miesięcznika, 
został nawet uznany przez nich za jednego z ulubionych 
autorów. Opowiadanie o smoczycy Mashossie stanowi dobry 
przykład literatury mitycznej, mówiącej o sprawach 
towarzyszących człowiekowi przez wszystkie czasy. Oto 
stojący zawsze przed każdym człowiekiem i każdym 
społeczeństwem wybór między wolnością a bezpieczeństwem. U 
nas nawet urząd zajmujący się pozbawianiem ludzi wolności 
nazywał się Urzędem Bezpieczeństwa. Zaś gromki okrzyk 
"Smoczyco, wróć!" usłyszeliśmy całkiem niedawno.
                                                L.J.
