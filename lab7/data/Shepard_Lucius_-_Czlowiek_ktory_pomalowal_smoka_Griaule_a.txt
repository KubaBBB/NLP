Autor: Lucius Shepard
Tytuł: Człowiek, który pomalował smoka Griaule'a

(The Man Who Painted the Dragon Griaule)

Z "NF" 11/91


,..Poza kolekcją Sichiego jedyne zachowane prace Cattanaya 
znajdują się w galerii miejskiej w Regensburgu. Można 
obejrzeć tam zespół ośmiu obrazów olejnych, wśród których 
najbardziej znanym jest "Kobieta z pomarańczami". Jest to 
część studenckiej wystawy malarza, zorganizowanej na kilka 
tygodni przed jego wyjazdem z rodzinnego miasta i udaniem 
się na południe do Teocinte, gdzie przedłożył pewną 
propozycję ojcom grodu. Jest mało prawdopodobne, że 
kiedykolwiek dowiedział się o dalszych losach swoich prac, a 
jeszcze mniej, że wiedział o powszechnej obojętności 
krytyki, z jaką się spotkały. Zapewne dla współczesnych 
uczonych obrazem najbardziej ciekawym i nawiązującym do jego 
późniejszych zainteresowań jest "Autoportret", namalowany w 
wieku dwudziestu ośmiu lat, na rok przed odejściem.  
   Większa część płótna pokryta jest grubo zawerniksowaną 
czernią, w której dostrzegamy niewyraźne, ledwo widoczne 
kształty desek podłogowych. Czerń przekreślają dwie złote, 
nieregularne smugi, a poza nimi widzimy kawałek szczupłego 
oblicza artysty i część ramienia. Perspektywa obrazu 
sprawia, że wydaje nam się, jakbyśmy patrzyli na malarza z
góry, być może przez szczelinę w dachu, on zaś spogląda w 
naszą stronę, mrużąc oczy przed światłem, z ustami 
wykrzywionymi w grymasie napięcia i skupienia. Przy 
pierwszym kontakcie z obrazem uderzyła mnie promieniująca z 
niego atmosfera napięcia. Odnosi się wrażenie, że podglądamy 
człowieka uwięzionego w ciemności przez dwa złote pręty, 
dręczonego możliwościami, jakie daje światło z drugiej 
strony murów.  Można też odnieść wrażenie, że uwięzienie to 
artysta sam sobie narzucił. Choć z łatwością mógłby się z 
niego wydostać, wie, że ograniczenie stanowi niezbędną 
pożywkę jego ambicji i dlatego też przymusił się do tego 
żmudnego i całkowicie irracjonalnego zadania 
percepcyjnego...  
                                    dr fil. Reade Holland
                     "Meric Cattany. Polityka wyobrażenia"

W 1853 roku, w kraju położonym daleko na południu i w świecie 
oddzielonym od naszego minimalną granicą prawdopodobieństwa, 
smok zwany Griaule panował nad Doliną Carbonales, żyzną 
okolicą znaną z produkcji indygo, wyrobów ze srebra i 
mahoniu. Stolicą prowincji było miasto Teocinte. W owych 
latach żyły jeszcze inne smoki, zamieszkujące przede 
wszystkim skaliste wysepki na zachód od Patagonii. Były to 
jednak maleńkie, skore do gniewu stworzonka, z których 
największe mogło posłużyć najwyżej na jeden kęs. Griaule 
jednak był jedną z tych wielkich bestii, które władały przez 
stulecia. Wyrósł  do takich rozmiarów, że liczył sobie 750 
stóp wysokości w kłębie i 6000 stóp długości od końca ogona 
do czubka pyska. (Należy tu podkreślić, że przyrost 
rozmiarów smoków nie wypływa z ilości spożywanych kalorii, 
lecz wchłaniania energii wynikającej z upływu czasu). Gdyby 
nie źle rzucone zaklęcie, Griaule padłby przed 
tysiącleciami. Czarownik, któremu powierzono zadanie zabicia 
smoka, wiedząc, że życie jego zagrożone jest powstałym w tej 
sytuacji magicznym zawirowaniem, w ostatniej sekundzie 
poczuł lęk.  Zaklęcie pozbawione tej maleńkiej cząstki 
odwagi chybiło o fatalny cal. Gdzie podział się czarownik, 
nie wiadomo, ale Griaule pozostał żywy. Jego serce 
zatrzymało się, oddech ustał, ale umysł kipiał energią i 
spływał pianą ponurych wibracji, które zniewalały wszystkich 
przebywających wystarczająco długo w ich zasięgu.  
   Panowanie Griaule'a było czymś nieuchwytnym. Ludzie z 
doliny przypisywali swój trudny charakter wieloletniemu 
przebywaniu w jego psychicznym cieniu, ale przecież istnieją 
i inne lokalne społeczności, które niechętnie odnoszą się do 
otaczającego świata, choć nie posiadają smoka, na którego 
mogą zrzucać odpowiedzialność.  Również częste najazdy na 
okoliczne państwa mieszkańcy doliny przypisują oddziaływaniu 
Griaule'a, twierdząc, że w głębi duszy są narodem miłującym 
pokój. Ale z drugiej strony, czyż i to nie leży w ludzkiej 
naturze? Pomimo niewygasającej oferty, gwarantującej całą 
fortunę w srebrze każdemu, kto by zabił smoka, nikomu do tej 
pory się to nie udało i to, być może, stanowi najbardziej 
wiarygodny dowód władzy Griaule'a.  Próbowano setek sposobów i 
wszystkie zawiodły. Jedne ze względu na głupotę,inne na 
niepraktyczność. Archiwa Teocinte pełne są projektów 
zakrojonych na ogromną skalę.  Opisów mieczy poruszanych 
siłą pary i innych, równie nieprawdopodobnych urządzeń.  Zaś 
wszyscy autorzy owych planów pozostali w dolinie zbyt długo 
i stali się częścią mizantropijnej społeczności.  Powtarzał 
się zawsze ten sam wzór. Przybywali, potem próbowali odejść, 
ale zawsze wracali, nie potrafili oderwać się od doliny. Aż 
wreszcie wiosną 1853 roku przybył Meric Cattanay i 
zaproponował pomalowanie smoka.  
   Był to kościsty, młody człowiek ze strzechą czarnych 
włosów i zapadniętymi policzkami. Nosił luźne spodnie i 
chłopską koszulę. Machał rękami, by podkreślić to, o czym 
właśnie mówił. Gdy słuchał, jego oczy rozszerzały się jakby 
spływało nań olśnienie. Plótł coś chaotycznie o 
"konceptualnym przedstawieniu śmierci przez sztukę". I choć 
ojcowie miasta nie byli tego pewni, choć dopuszczali 
możliwość, że po prostu taki jest jego styl bycia, odnosili 
wrażenie, że malarz się z nich naigrywa. Ogólnie rzecz 
biorąc, nie był to typ człowieka, któremu skłonni byliby 
zaufać. Ponieważ jednak przybył wyposażony w olbrzymią ilość 
wykresów i szkiców, zmuszeni byli rozważyć poważnie jego 
propozycję.  
   - Nie wierzę, by Griaule był w stanie dostrzec zagrożenie 
w czymś tak subtelnym jak sztuka - oznajmił im Meric. - 
Udając, że chcemy go ozdobić, zatrujemy smoka farbą.
   Ojcowie miasta dali wyraz swemu niedowierzaniu i Meric z 
niecierpliwością czekał, by się uciszyli. Wcale nie bawiło 
go prowadzenie rozmów z tymi poczciwcami. Siedzieli z 
kwaśnymi minami przy długim stole, a wielka smuga sadzy na 
ścianie nad ich głowami wyglądała jak ucieleśnienie ich 
wspólnych, paskudnych myśli. Przypominali mu gildię 
handlarzy winem w Regensburgu, gdy ta odrzucała namalowany 
przez niego portret grupowy.  
   - Farba może być zabójcza - oznajmił, kiedy ucichły 
już ich szepty. - Weźmy na przykład zieleń werońską. 
Otrzymuje się ją z tlenku chromu i baru. Wystarczy choć 
trochę jej powąchać, by zemdleć. Musimy jednak potraktować 
to poważnie, stworzyć prawdziwe dzieło sztuki. Gdybyśmy
po prostu smarowali farbą jego boki, mógłby przejrzeć 
nasze intencje.
   Pierwszym etapem - oznajmił im - będzie wybudowanie wieży 
z rusztowań, wraz z wyciągami i drabinami, która zostanie 
oparta o kość nad oczodołem smoka. Zapewni to bezpośredni 
dostęp do liczącej siedemset stóp kwadratowych platformy 
przeładunkowej i głównego stanowiska, mieszczącego się za 
okiem. Według jego obliczeń, do wykonania tej konstrukcji 
niezbędne będzie osiemdziesiąt jeden tysięcy stóp tarcicy i 
dziewięćdziesięciu ludzi zdoła ukończyć prace budowlane w 
ciągu pięciu miesięcy. Ekipy znajdujące się na ziemi, którym 
towarzyszyć będą chemicy i geolodzy, zajmą się 
poszukiwaniami złóż wapienia (przydatnego do zagruntowania 
łusek) oraz źródeł materiałów pigmentacyjnych, zarówno 
pochodzenia organicznego, jak i mineralnego, takich jak 
lazuryt czy hematyt. Inne zespoły zostaną wyznaczone do 
oczyszczania smoczych łusek z porostów, złuszczonej skóry i 
produktów rozkładu, a następnie pokryją je warstwą żywicy.  
   - Łatwiej byłoby wybielić je niegaszonym wapnem
- powiedział. - Jednak w ten sposób zlikwidowalibyśmy 
rozbarwienia i smugi wywołane wiekiem, a one będą podstawą 
naszej pracy. Wszystko inne wyglądałoby jak jakiś cholerny 
tatuaż.
   Potrzebne były również kadzie do przechowywania farby i 
maszyny: kruszarki do oddzielania pigmentów od rudy, młyny 
kulowe do ich rozdrabniania, mieszarki do łączenia z olejem.  
A także kotły i prażalniki - wielkie piece wykorzystywane do 
produkcji wapna gaszonego stosowanego do produkcji roztworów 
uszczelniających.  
   - Aby ułatwić dostęp do maszyn, większość z nich 
postawimy na czubku głowy smoka - powiedział. - Na kości 
czołowej. - Sprawdził kilka cyfr. - Według moich obliczeń ma 
ona około 350 stóp szerokości. Powinno chyba się zgadzać.  
   Większość ojców miasta siedziała oszołomiona kreślonymi 
przed nimi perspektywami, ale jeden z nich zdołał skinąć 
potakująco głową, drugi zaś zapytał:
   - Jak długo będzie jeszcze żył?
   - Trudno przewidzieć - padła odpowiedź. - Któż wie, jak 
wiele trucizny jest w stanie wchłonąć. Może kilka 
lat. Ale w najgorszym przypadku w przeciągu czterdziestu, 
no pięćdziesięciu lat przez łuski przesączy się 
wystarczająco dużo trucizny, by osłabić szkielet, a wtedy 
rozpadnie się jak stara szopa.
   - Czterdzieści lat! - zawołał ktoś z obecnych. - Ależ to
absurd!
   - Może pięćdziesiąt - uśmiechnął się Meric. - Dzięki temu 
zdążymy ukończyć malowidło.
   Odwrócił się, podszedł do okna i stanął przy nim patrząc 
na białe, kamienne domy Teocinte. Zorientował się, że zamierzają 
robić mu trudności, ale jeżeli oceniał ich właściwie, nie 
uwierzyliby w ten plan, gdyby wyglądał na prosty. Musieli 
czuć, że ponoszą ofiarę, że szlachetność zobowiązuje ich do 
wielkich czynów.  
   - Jeżeli zajmie to czterdzieści czy pięćdziesiąt lat - 
oznajmił - projekt wyczerpie wszystkie wasze zasoby. Drewno, 
zwierzęta, minerały.  Wasze życie ulegnie całkowitej 
zmianie. Ale gwarantuję, że się go pozbędziecie.  
   Ojcowie miasta wybuchnęli pełnym oburzenia gwarem.
   - Czy naprawdę chcecie go zabić? - zawołał Meric 
podchodząc do stołu i opierając pięści o blat. - Przez wieki 
czekaliście na kogoś, kto przyjdzie i odrąbie mu głowę albo 
zamieni go w kłąb dymu. Ale tak się nie stało! Nie ma 
łatwego rozwiązania. Istnieje jednak praktyczne i eleganckie 
wyjście. Wykorzystać do zniszczenia smoka produkty kraju, 
którym włada. To nie będzie łatwe, ale pozbędziecie się go 
na pewno! A tego przecież chcecie, prawda?  
   Umilkli, wymieniając między sobą spojrzenia i Meric 
spostrzegł, że zaczynali wierzyć, iż zdoła wykonać to, co 
proponuje i zastanawiają się teraz, czy cena nie będzie zbyt 
wysoka.
   - By wynająć inżynierów i rzemieślników, będę 
potrzebował pięciuset uncji srebra - dodał. - Przemyślcie 
to. Daję wam kilka dni. Pojadę obejrzeć tego waszego 
smoka... sprawdzę łuski i tak dalej. Gdy wrócę, udzielicie 
mi odpowiedzi.
   Ojcowie miasta zaczęli pomrukiwać i drapać się po 
głowach, wreszcie jednak zgodzili się przedstawić 
zagadnienie ogółowi obywateli. Poprosili o tydzień na 
podjęcie decyzji i polecili Jarcke, burmistrzyni Hangtown, 
żeby zaprowadziła Merica do Griaule'a. 

Dolina ciągnęła się pięćdziesiąt mil z północy na południe i 
otoczona była pokrytymi dżunglą wzgórzami, których 
pofałdowane stoki i grzebieniaste wierzchołki przywoływały w 
wyobraźni obraz śpiących pod nimi bestii. Na dnie doliny 
znajdowały się pola uprawne bananów, trzciny cukrowej i 
melonów, tam zaś gdzie ziemia leżała odłogiem, widniały kępy 
palm, zarośla jeżyn i pełniące gdzieniegdzie posępną wartę 
pojedyncze, wielkie figowce. Jarcke i Meric oddaliwszy się o 
pół godziny jazdy od miasta, spętali konie i ruszyli pod 
górę łagodnym zboczem prowadzącym do przesmyku między dwoma 
wzgórzami. Po przebyciu jednej trzeciej drogi spocony i 
zadyszany Meric zatrzymał się. Jarcke podążała jednak dalej, 
nieświadoma, że idzie już sama. Z natury była równie toporna 
jak jej nazwisko. Krępa jak beczułka do piwa o ogorzałej, 
brunatnej twarzy. Choć sprawiała wrażenie starszej o 
dziesięć lat od Merica, była jednak w tym samym wieku. 
Ubrana w szarą suknię, ściągniętą w talii skórzanym pasem, 
za który zatknęła cztery noże, przez ramię przewieszony miała 
zwój liny.  
   - Jak daleko jeszcze? - zawołał Meric.
   Odwróciła się i uniosła brwi. - Stoisz na jego ogonie. 
Cała reszta jest za tym wzgórzem.
   Meric poczuł nagły chłód w dole brzucha i spojrzał w dół,
na trawę, jakby oczekiwał, że zniknie ona nagle, odsłaniając 
lśniące łuski.
   - Dlaczego nie wzięliśmy koni? - zapytał.
   - Nie lubią tego miejsca - mruknęła z rozbawieniem w 
głosie. - Podobnie zresztą jak większość ludzi. - Ruszyła 
dalej.
   Po następnych dwudziestu minutach marszu znaleźli się po 
drugiej stronie wzgórza, wysoko ponad dnem doliny. Stok w 
dalszym ciągu biegł ku górze, ale już nie tak stromo. Z 
gęstych zarośli dzikich wiśni wyrastały koślawe, karłowate 
dęby, w trawach brzęczały owady. Mogło się wydawać, że idą 
po naturalnej półce o szerokości kilkuset stóp, ale przed 
nimi, w miejscu gdzie teren wznosił się gwałtownie, 
wyrastało nagle z ziemi kilka grubych, zielonkawych kolumn. 
Między nimi zwisały skórzaste draperie inkrustowane bryłami 
gliny i pokryte arabeskami pleśni. Wyglądały jak przewrócony 
częstokół i przywodziły na myśl nawiedzane przez duchy 
starodawne ruiny.  
   - To są skrzydła - wyjaśniła Jarcke. - Większa ich część 
jest przykryta ziemią, ale jeżeli wychylisz się poza 
krawędź, możesz je sobie obejrzeć. A koło Hangtown są 
miejsca, w których można pod nie wejść... Ale nie 
radziłabym.  
   - Chciałbym je obejrzeć spoza krawędzi - rzekł Meric, nie 
mogąc oderwać spojrzenia od skrzydeł. Choć powierzchnie 
liści błyszczały w ostrym słońcu, skrzydła wydawały się 
pochłaniać światło, jakby wiek i obcość pozbawiały je 
zdolności odbijania.  
   Jarcke zaprowadziła go na przesiekę, na której tłoczyły 
się obok siebie dęby i drzewiaste paprocie rzucając zielony 
cień. Ziemia w tym miejscu opadała gwałtownie w dół. Jarcke 
uwiązała jeden koniec liny do pnia dębu, drugim zaś opasała
Merica. 
   - Szarpnij, gdy będziesz chciał się zatrzymać, a drugi 
raz, kiedy będziesz chciał, żeby wyciągnąć cię na górę - 
powiedziała i zaczęła luzować linę, która napinając się 
pozwoliła mu bezpiecznie cofać się w dół zbocza.  
   Paprocie łaskotały Merica w kark, gdy przeciskał się 
przez zarośla, a liście dębu drapały policzki. Nagle 
wydostał się na jasne światło słoneczne. Spojrzał w dół i 
zobaczył, że jego stopy spoczęły na zgięciu smoczego 
skrzydła, a gdy popatrzył do góry, ujrzał skrzydło pokryte 
opończą ziemi i roślinności. Pozwolił, by Jarcke opuściła go 
jeszcze kilka stóp, a potem szarpnął linę i spojrzał na 
północ, wzdłuż gigantycznej wypukłości boku Griaule'a.
    Bok miał kształt sześciokątów o średnicy trzydziestu 
stóp i wysokości połowy średnicy. Dominowała na nich barwa 
bladego, zielonkawego złota, ale niektóre łuski zbielały i 
pokrywały je płachty obumarłej, łuszczącej się skóry. Inne 
porosły zielonkawymi mchami, a na pozostałych liszaje 
porostów i pleśni utworzyły arabeski przypominające znaki 
wężowego alfabetu. W szczelinach gnieździły się ptaki, a z 
oddzielających je szpar wystrzelały tysiące paproci, 
kołyszące się pod uderzeniami wiatru. Był to wielki, wiszący 
ogród, którego rozmiary zapierały Mericowi dech w piersi.  
Przypominał obłą powierzchnię jakiegoś przedpotopowego 
księżyca. Świadomość wieków, które odłożyły się słojami na 
tych łuskach, wywoływała zawrót głowy i nagle Meric 
zorientował się, że patrzy jak zahipnotyzowany. Mógł tylko 
wlepiać wzrok w rozpościerającą się przed nim panoramę i 
czuł jak jego dusza drży uświadamiając sobie nagle 
ponadczasowość i rozmiary stworzenia, do którego był 
przylepiony jak mucha. Utracił poczucie perspektywy - bok 
Griaule'a był większy niż niebo, posiadał swoją własną, 
potężną siłę przyciągania i malarzowi wydawało się, że bez 
trudu może po nim się poruszać, nie bojąc się upadku. 
Spróbował to zrobić, ale Jarcke, niewłaściwie interpretując 
szarpnięcie liny jako umówiony sygnał, podciągnęła go po 
skrzydle do góry, przez błoto i paprocie, z powrotem na 
przesiekę. Leżał u stóp Jarcke nie mogąc wykrztusić słowa, 
łapiąc spazmatycznie powietrze.  
   - Duży, co? - powiedziała i uśmiechnęła się.
   Kiedy Meric odzyskał wreszcie władzę w nogach, wyruszyli 
w stronę Hangtown. Nie zdołali jednak przejść nawet stu 
kroków ścieżką wijącą się przez zarośla, gdy Jarcke 
wyszarpnęła nagle nóż i cisnęła nim w zwierzę o rozmiarach 
szopa, które nagle wyskoczyło tuż przed nimi z krzaków.
   - Psykacz - wyjaśniła klękając przy nim i wyciągając 
ostrze z jego karku. - Nazywamy je tak, bo syczą w czasie 
biegu.  Żywią się wężami, ale potrafią pożreć i dziecko.  
   Meric kucnął obok niej. Tułów psykacza pokryty był 
krótką, czarną sierścią, głowę jednak miał nagą, trupio 
bladą i o pomarszczonej, jakby zbyt długo trzymanej w wodzie 
skórze. Pysk miał krótkonosy, o zezowatych ślepiach i 
nieproporcjonalnie wielkich szczękach, które otwierały się 
szeroko, odsłaniając paskudną kolekcję zębów.
   - To smocze  pasożyty - oznajmiła Jarcke. - Zazwyczaj 
żyją w jego tyłku. - Przycisnęła łapę. Wysunęły się z niej 
hakowate pazury. - Wiszą przy krawędzi i atakują inne 
pasożyty, które się tam zabłąkają. A jeżeli nic się nie 
nawinie... - wyciągnęła nożem język zwierzęcia. Jego 
powierzchnia była pokryta sterczącymi wyrostkami jak ostrze 
pilnika-zdzieraka. - Wtedy na kolację wylizują Griaule'a do 
czysta.  
   W Teocinte smok wydawał się Mericowi czymś nieomal 
zwykłym - ot, zwyczajną, dużą jaszczurką, w której tliło się 
życie, kołatały resztki przytępionych zmysłów. Zaczynał 
jednak podejrzewać, że owo tlące się życie jest o wiele 
bardziej złożone niż to, z czym się do tej pory stykał.
   - Moja babcia mówiła - ciągnęła Jarcke - że stare smoki w 
mgnieniu oka potrafiły wzbić się do słońca i przedostać 
do swojego starego świata, a kiedy wracały, przynosiły 
ze sobą pasożyty i całą resztę. Babcia mówiła, że 
smoki są nieśmiertelne. I że przylatują tu tylko młode, 
bowiem potem stają się zbyt wielkie, żeby wędrować na 
Ziemię. - Zrobiła kwaśną minę. - Na dobrą sprawę nie wiem, 
czy w to wierzę.
   - A więc jesteś głupia - stwierdził Meric.
   Jarcke spojrzała na niego, a jej dłoń drgnęła w stronę 
zatkniętego za pasem noża.
   - Jak możesz mieszkać tu i  n i e   w i e r z y ć?! - 
rzekł, sam zaskoczony zapałem, z jakim broni mitu. - Boże! 
To przecież... - urwał dostrzegając przelotny uśmiech na jej 
twarzy.  
   Cmoknęła, najwidoczniej z czegoś zadowolona. - Ruszajmy - 
rzekła. - Chciałabym się znaleźć przed zachodem słońca przy 
oku.

Szczyty złożonych skrzydeł Griaule'a porośnięte całkowicie 
trawą, krzewami i karłowatymi drzewami przypominały dwa 
spiczaste wzgórza rzucające cień na Hangtown i wąskie 
jezioro, wokół którego rozłożyło się miasto.  Woda w 
jeziorze pochodziła ze strumienia spływającego ze wzgórza za 
smokiem. Przesączała się przez błony skrzydeł i ciekła po 
jego barkach.  Jarcke powiedziała Mericowi, że pod 
skrzydłami jest pięknie. Paprocie i wodospady. Ale 
jednocześnie uważano, że jest to złe miejsce. Z oddali 
miasto wyglądało malowniczo - wiejskie chaty, dymiące 
kominy. Kiedy jednak znaleźli się bliżej, chaty okazały się 
nędznymi chałupami z wybitymi oknami i ścianami, w których 
brakowało desek. Na płyciznach jeziora unosiły się mydliny, 
śmieci i odchody.  Poza paroma mężczyznami wałkoniącymi się 
na werandach, którzy zezowali na Merica i posępnie kłaniali 
się Jarcke, na ulicy nie było nikogo. Zdźbła trawy kołysały 
się na wietrze, pająki biegały pod chałupami. Wokół panował 
nastrój apatii i ruiny.  
   Jarcke sprawiała wrażenie zakłopotanej wyglądem miasta.  
Nie próbowała przedstawiać Merica mieszkańcom i zatrzymała 
się jedynie po to, aby z jednej z chałup wziąć nowy zwój 
liny.  Gdy szli między skrzydłami, przez kolce sterczące na 
karku - las zielonozłotych igieł płonących w poświacie 
zachodzącego słońca - wyjaśniła, w jaki sposób dzięki 
Griaule'owi mieszkańcy miasta zarabiają na życie. Zioła 
zbierane na jego grzbiecie były cennymi surowcami przy 
sporządzaniu leków i magicznych napojów, podobnie jak 
złuszczona, obumarła skóra. Przedmioty pozostawione przez 
dawne pokolenia mieszkańców Hangtown dla rozmaitych 
zbieraczy przedstawiały również pewną wartość.  
   - Są też łowcy łusek - powiedziała z niesmakiem. - Henry 
Sichi z Port Chantay płaci dobre pieniądze za kawałki 
łusek i choć przynosi to pecha, niektórzy nawet odłupują te 
obluzowane. - W milczeniu zrobiła kilka kroków. - Ale są 
inni, którzy mają więcej powodów, żeby tu mieszkać.
   Przedni kolec nad okiem Griaule'a był skręcony spiralnie u 
podstawy, jak róg narwala i odgięty do tyłu, w stronę 
skrzydeł. Jarcke umocowała liny do wywierconych w kolcu 
otworów, obwiązała jedną Merica, a drugą opasała się sama. 
Kazała mu czekać, a potem zniknęła za krawędzią. Po chwili 
zawołała, że może schodzić. Po raz wtóry w czasie 
schodzenia poczuł zawrót głowy. Dostrzegł daleko w dole 
pazurzastą łapę, omszałe kły sterczące z niewiarygodnie 
długiej szczęki, a potem zaczął obracać się i uderzać o 
łuski. Jarcke schwyciła go i pomogła usiąść na brzegu 
oczodołu.
   - Do licha! - zawołała uderzając obcasem.
   Liczący trzy stopy długości fragment sąsiedniej łuski 
odsunął się nieco. Meric przyjrzał mu się bliżej i 
dostrzegł, że choć pod względem faktury i odcienia 
zupełnie nie różni się od łuski, to jednak istnieje 
cienka jak włos szczelina oddzielająca go od podłoża. Jarcke 
z twarzą wykrzywioną obrzydzeniem nękała to stworzenie do 
chwili, kiedy nie znalazło się poza jej zasięgiem.
   - Nazywamy je płatkami - wyjaśniła, gdy zapytał ją, co to 
było. - To rodzaj owadów. Mają długi ryjek, który 
wsuwają między łuski i wysysają krew. Widzisz tam? - 
wskazała stado ptaków kołujące tuż przy boku Griaule'a. 
Okruch bladego złota oderwał się i spadł w dół, na dno 
doliny. - Ptaki polują na nie. Upuszczają je, żeby pękły, i 
wyjadają ze środka. - Kucnęła przy nim i po chwili zadała 
pytanie: - Czy rzeczywiście uważasz, że to się uda?
   - Co? Czy zabiję smoka?
   Skinęła głową.
   - Oczywiście - odparł, a potem dodał, całkowicie mijając 
się z prawdą. - Przez całe lata pracowałem nad tą metodą.
   - Skoro cała farba będzie się znajdowała na czubku jego 
głowy, to jak dostarczysz ją do miejsca, które ma być 
pomalowane?
   - To żaden problem. Prześlemy ją rurami tam, gdzie będą 
potrzebne.
   Skinęła ponownie głową. - Jesteś sprytnym facetem - 
powiedziała, a kiedy zadowolony Meric już chciał podziękować 
jej za komplement, rzekła, nie dopuszczając go do głosu: - 
To zresztą nie twoja zasługa. Spryt to po prostu coś, co 
człowiek ma. Na przykład wysoki wzrost. - Odwróciła się 
przerywając dalszą rozmowę.  
   Meric był zbyt zmęczony, by poczuć zaskoczenie, ale nawet 
w tej sytuacji oko wprawiło go w podziw. Oceniał, że
miało siedemdziesiąt stóp długości i pięćdziesiąt wysokości. 
Przykrywała je nieprzezroczysta błona, która wyjątkowo była
wolna od mchów i porostów. Połyskiwała niewyraźnymi 
migotaniami prześwitujących przez nią barw. Gdy chylące się 
ku zachodowi słońce poczerwieniało i skryło się za dwoma 
odległymi wzgórzami, błona zaczęła drżeć, a potem 
rozdzieliła się pośrodku. Z majestatyczną powolnością 
teatralnej kurtyny jej połówki rozsunęły się odsłaniając 
płonącą tęczówkę. Meric, przerażony na samą myśl, że Griaule 
może go zobaczyć, zerwał się na równe nogi, ale Jarcke 
powstrzymała go. 
   - Siedź spokojnie i patrz - powiedziała.
   Nie miał wyboru - oko oddziaływało na niego z magnetyczną 
siłą.  W pionowej, wąskiej źrenicy widniała tylko 
bezkształtna czerń, ale tęczówka... nigdy dotąd nie 
spotkał takich pałających błękitów, purpury i złota. To co 
początkowo sprawiało wrażenie niewyraźnych połysków, 
dziwnych refleksów zachodzącego słońca, było, jak sobie 
uświadomił, jakąś reakcją na światło. Bajeczne pierścienie 
powstawały głęboko na dnie oka, pęczniały w wypełnione 
szprychami koła, wypełniały tęczówkę i gasły - ale zaraz po 
chwili pojawiały się następne i następne. Czuł napór 
spojrzenia Griaule'a, jego odwiecznego przenikającego umysłu 
i jakby w odpowiedzi w jego myślach zaczęły rozwijać się 
wspomnienia. Wyjątkowo wyraźne. Przypomniał sobie, w jaki 
sposób zamarzała w misce zimową nocą woda, w której płukał 
pędzle - delikatny, spękany kwiat o barwie zgaszonej ochry.  
Archipelag skórek pomarańczowych, rozrzuconych przez 
dziewczynę na podłodze pracowni. Chwila, gdy sporządzał o 
świcie szkic na szczycie wzgórza Jokenam - pokryte śniegiem 
dachy Regensburga pochylone pod rozmaitymi kątami jak 
połamane płyty chodnika i srebrne strzały słońca 
przebijające się przez ołowiane chmury. Odnosił wrażenie, 
jakby wszystko to zostało specjalnie przywołane, by się z 
nimi ponownie zapoznał. A potem zostały usunięte przez coś, 
co również wydawało się wspomnieniem, choć było jednocześnie 
czymś całkowicie nieznanym. Widział pejzaż światła, przez 
który się przedzierał - do góry i w dół. Graniastosłupy i 
siatki mieniącego się światła rozwijały się wokół niego i 
wszystko stało się przepełnionym grzmotem upadkiem w 
jasność, aż wreszcie dotarł do serca białego żaru czując, 
jak jego własne serce pęcznieje z dumy, radując się swą mocą 
i władzą.  
   Był już zmierzch, gdy Meric wreszcie uświadomił sobie, że 
oko się zamknęło. Usta miał bezmyślnie otwarte, oczy go piekły, 
język przylepił się do podniebienia.  Jarcke siedziała bez 
ruchu, skryta w cieniu.  
   - Tt... - musiał przełknąć ślinę, by uwolnić gardło z 
flegmy. - To dlatego tu mieszkasz, prawda?
   - Powiedzmy - odparła. - Mogę tu dostrzec rzeczy, które 
mają się zdarzyć. Rzeczy, na które trzeba uważać, które 
należy poznać.
   Wstała, podeszła do krawędzi oczodołu i splunęła w dół. 
Za nią rozciągała się dolina, szara i nierealna. Szczyty 
wzgórz były ledwo dostrzegalne w gęstniejącym mroku.
   - Wiedziałam, że przyjdziesz - powiedziała.

Tydzień później, po wielu dalszych badaniach i rozmowach, 
zeszli do Teocinte. Miasto było w opłakanym stanie - 
porozbijane okna, hasła wypisane na murach, ulice zaśmiecone 
szkłem, zerwanymi transparentami i odpadkami żywności.  
Wyglądało to tak, jakby odbyło się tu jakieś święto i bitwa.  
I tak w istocie było. Ojcowie miasta spotkali Merica w 
ratuszu i oznajmili mu, że jego plany zostały przyjęte.  
Przekazali mu kufer, w którym znajdowało się pięćset uncji 
srebra i powiedzieli, że wszelkie zasoby społeczności miasta 
są do jego dyspozycji. Zaproponowali mu wóz z zaprzęgiem na 
podróż wraz z kufrem do Regensburga i zapytali, czy w czasie 
jego nieobecności można będzie przystąpić do prac 
przygotowawczych.  
   Meric uniósł jedną srebrną sztabkę. W jej chłodnym 
połysku dostrzegł obiekt swego pożądania - dwa, może trzy 
lata wolności, bez potrzeby przyjmowania zamówień. Czas na 
malowanie tego, na co ma ochotę. Wszystko to jednak wydało 
mu się teraz nieważne. Zerknął na Jarcke.  Wyglądała przez 
okno, pozostawiając decyzję jemu.  Odłożył sztabkę z 
powrotem do kufra i zatrzasnął wieko.  
   - Będziecie musieli wysłać kogoś innego - oświadczył. A 
potem, gdy ojcowie miasta spojrzeli po sobie pytająco, 
zaczął się śmiać. 
   Śmiał się z tego, że tak łatwo odrzucił wszystkie swoje 
marzenia i plany.  

,.. Minęło jedenaście lat od chwili, gdy byłem w 
dolinie, dwanaście zaś od momentu, kiedy rozpoczęto prace 
malarskie. Tak dużo się zmieniło. Wzgórza stoją brązowe i 
łyse, nie napotyka się prawie dzikich zwierząt. Oczywiście, 
najbardziej zmienił się Griaule. Z jego grzbietu zwisają
rusztowania, zawieszeni na pajęczynie lin rzemieślnicy
pełzają po jego bokach i wszystkie łuski, nad którymi miano 
pracować, są zamalowane bądź zagruntowane. Na 
wznoszącej się w kierunku oka wieży kłębią się robotnicy, 
a w nocy piece wapienne i kotły na czubku głowy strzelają 
płomieniami w niebo, przypominając o tych podniebnych 
warsztatach. Koło łap Griaule'a rozciąga się nieporządne 
kłębowisko ruder zamieszkanych przez prostytutki, 
robotników, szulerów, nicponiów wszelkiego rodzaju i 
żołnierzy. Uciążliwości związane z projektem skłoniły ojców 
miasta Teocinte do powołania regularnej armii, która 
regularnie grabi sąsiednie państwa i utrzymuje siły 
okupacyjne w niektórych regionach. Stada przerażonych 
zwierząt kłębią się w zagrodach rzeźni w oczekiwaniu na 
przerobienie ich na tłuszcze i barwniki. Wozy wypełnione rudą 
i produktami roślinnymi turkocą po ulicach. Ja sam 
przewiozłem ładunek korzeni marzanny, z których otrzymywano 
różowy barwnik.
   Niełatwo było spotkać się z Cattanayem. Gdy nie zajmował 
się malowaniem, przebywał w biurze, naradzając się z 
inżynierami i rzemieślnikami albo kupcami. Kiedy wreszcie 
się z nim zobaczyłem, przekonałem się, że zmienił się równie 
silnie jak Griaule. Włosy mu posiwiały, twarz pobruździły 
głębokie zmarszczki, w połowie jego prawego ramienia 
widniała dziwna wypukłość - rezultat upadku.  Rozbawiło go, 
że chcę kupić malowidło, zebrać łuski po śmierci Griaule'a i 
nie przypuszczam, żeby potraktował mnie poważnie. Ale 
Jarcke, jego stała towarzyszka, ponformowała go, że jestem 
szanowanym człowiekiem interesu, że skupowałem już kości, 
zęby, a nawet ziemię spod brzucha Griaule'a (którą 
sprzedawałem, jako posiadającą magiczne właściwości).  
   - No cóż - powiedział Cattanay. - Sądzę, że będzie to 
musiało stanowić czyjąś własność.
   Wyprowadził mnie na zewnątrz i staliśmy, patrząc na 
malowidło.
   - Będzie je pan trzymał wszystkie razem? - zapytał.
   - Tak - odparłem. 
   - Jeżeli da mi pan to na piśmie - stwierdził - są 
pańskie.
   Oczekiwałem, że będę musiał długo i zażarcie targować się 
o cenę. Byłem oszołomiony, ale to co powiedział zaraz potem, 
zdumiało mnie jeszcze bardziej.
   - Sądzi pan, że to jest coś warte? - zapytał.
   Cattanay nie uważał, że malowidło jest owocem  j e g o  
wyobraźni. Sądził, że po prostu iluminuje on kształty 
pojawiające się na boku Griaule'a i był przekonany, że gdy 
tylko farba zostaje położona, powstają pod nią nowe 
kształty, które zmuszają go do dokonywania ciągłych zmian.  
Uważał się bardziej za rzemieślnika niż twórcę. Nie mógł 
jednak nie wiedzieć, że ludzie zjeżdżają z całego świata, by 
podziwiać malowidło. Niektórzy twierdzili, że w jego 
błyszczącej powierzchni widzą obrazy przyszłości, inni 
doznawali przeżyć, które odmieniały ich całkowicie, jeszcze 
inni - o skłonnościach artystycznych - sami próbowali 
przenieść coś z Griaule'a na swoje własne płótna w nadziei, 
że zdobędą sławę przynajmniej jako dobrzy naśladowcy sztuki 
Cattanaya.  Malowidło nie miało figuratywnego charakteru, 
szczególnie smuga o barwie bladego złota przecinająca bok 
smoka, ale pod pokrytą warstwami farby powierzchnią kryło 
się mnóstwo opalizujących kolorów, które - gdy słońce 
świeciło z nieboskłonu i blask to rozjaśniał się, to 
przygasał - gęstniały w niezliczone kształty i formy 
sprawiające wrażenie, jakby przepływały tam i z powrotem. 
Nie będę próbował systematyzować tych kształtów, bowiem była 
ich nieskończona liczba i były tak różne, jak różne były 
warunki, w których je oglądano. Powiem jednak, że tego 
ranka, kiedy poznałem Cattanaya, ja, który jestem 
człowiekiem praktycznym do szpiku kości i nie ma we mnie ani 
krzty marzycielstwa, ja sam poczułem, jakby jakiś wir 
wciągał mnie w to malowidło, w jego geometrię światła, w 
sieć tęczowych barw ukształtowanych tak, jak ukształtowane 
są krawędzie chmur, obok kul, spirali i kół ognistych...  
                                               Henry Sichi 
                             "Griaule - dzieło i interesy"
Od chwili gdy Meric przybył do doliny, przez jego życie 
przewinęło się kilka kobiet. Większość przyciągnęła jego 
wzrastająca sława malarza i związek z tajemnicą smoka.  I z 
tego samego powodu większość porzuciła go - czując się 
niedoceniana i zagrożona. Lise była jednak inna pod dwoma 
względami. Po pierwsze, kochała Merica szczerze i mocno, a 
po drugie, była poślubiona - choć nieszczęśliwie - 
niejakiemu Pardielowi, brygadziście z obsługi pieców 
wapiennych. Nie kochała go tak jak Merica, szanowała go 
jednak i czuła się w obowiązku rozważyć wszystko bardzo 
starannie, zanim zdecydowała się zerwać formalny związek.  
Meric nigdy dotąd nie spotkał kogoś tak uważnie 
analizującego samego siebie. Była od niego dwanaście lat 
młodsza, wysoka i zgrabna, z rozjaśnionymi słońcem włosami i 
piwnymi oczyma, które w chwilach zamyślenia stawały się 
ciemne i jakby zapatrzone wewnątrz.  Miała zwyczaj 
analizować wszystko, co miało wpływ na jej życie, unikała 
emocji i traktowała je tak, jakby były stadkiem dziwnych 
owadów, pełzających po jej sukni. Choć jej zwyczaj ciągłej 
samooceny sprawiał, że wciąż była dla niego nieosiągalna, 
Meric traktował to jako zaskakującą cnotę. Cierpiał na 
klasyczne objawy zakochania i nie potrafił dopatrzeć się w 
obiekcie swych pożądań niczego nagannego. Przez cały niemal 
rok byli tak szczęśliwi, jak można by się tego spodziewać. 
Rozmawiali godzinami i spacerowali, a kiedy Pardiel pracował 
na obie zmiany i musiał spać koło pieców, spędzali całe noce 
kochając się w obszernych pieczarach utworzonych przez 
skrzydła smoka.  
   Wciąż uważano to za przeklęte miejsce. Krążyły pogłoski, 
że żyje tam coś gorszego niż psykacze czy płatki i 
stworzenie to było oskarżane o zniknięcie każdego, nawet 
najbardziej niezadowolonego robotnika. Meric nie dowierzał 
jednak tym słuchom. Był na poły przekonany, że Griaule 
wybrał go na swego kata i wierzył, że smok nigdy nie 
dopuści, aby stała mu się krzywda. Poza tym było to jedyne 
miejsce, gdzie mogli liczyć na trochę prywatności.  
   Pod skrzydła prowadziły prymitywne schody, których 
stopnie i poręcze zostały wycięte w łuskach niewątpliwie 
przez ich łowców. Było to niebezpieczne przejście, 
położone sześćset stóp nad dnem doliny, ale Lise i Meric 
przywiązywali się linami i przez pełne namiętności miesiące 
przywykli do tego. Ich ulubione miejsce znajdowało się 
pięćdziesiąt stóp od wejścia (Lise nie chciała iść głębiej - 
w przeciwieństwie do Merica bała się), niedaleko 
wodospadu, który spływał po skórzastych draperiach 
połyskujących mineralnym blaskiem. Było tu niesamowicie 
pięknie, jak w nawiedzonym muzeum. Płaty martwej skóry 
zwisały w cieniu jak zerwane draperie ektoplazmy, ze 
szczelin wyrastały paprocie o pniach grubszych niż 
katedralne kolumny, a jaskółki przecinały czarne powietrze. 
Niekiedy, leżąc wraz z Lise, ukryty pod fałdą skrzydła, Meric 
myślał, że miejsce to ożywiane jest właściwie tylko biciem 
ich serc i natychmiast, gdy je opuszczą, woda przestaje 
płynąć, a jaskółki znikają. Żywił niezachwianą wiarę w 
transformacyjną moc ich uczucia i pewnego ranka, gdy 
ubierali się przed powrotem do Hangtown, zaproponował 
by z nim poszła.
   - Do drugiej części doliny? - roześmiała się ze smutkiem. 
- I po co? Pardiel i tak pójdzie za nami.
   - Nie - powiedział. - Do innego kraju. Gdzieś daleko 
stąd.
   - Nie możemy - odparła. - Dopóki Griaule żyje, nie 
możemy. Czyżbyś zapomniał?
   - Nie próbowaliśmy.
   - Ale inni próbowali.
   - My jesteśmy wystarczająco silni. Wiem to!
   - Jesteś romantykiem - powiedziała posępnie i ponad 
wygięciem grzbietu Griaule'a spojrzała na dolinę. Świt oblał 
wzgórza purpurą i nawet końce skrzydeł płonęły mroczną 
czerwienią.
   - Oczywiście, że jestem romantykiem! - wstał ze złością. 
- I co w tym złego, do diabła?
   Westchnęła z irytacją. - Nie zechciałbyś porzucić swojej 
pracy - powiedziała. - A gdybyśmy odeszli, to czym byś się 
zajął? Czy...
   - Po co stwarzać problemy zawczasu?! - zawołał. - Będę 
tatuował słonie! Będę malował freski na piersiach gigantów, 
ozdabiał wieloryby! Kto się nadaje do tego lepiej niż ja?
   Uśmiechnęła się i jego gniew minął.
   - Nie o to mi chodziło - powiedziała. - Zastanawiałam się 
tylko, czy zadowalałoby cię cokolwiek innego.
   Podała rękę, żeby pomógł jej wstać, a on przyciągnął ją 
w swoje objęcia. Gdy ją trzymał wdychając zapach wanilii z 
jej włosów, dostrzegł maleńką sylwetkę rysującą się na tle 
doliny. Sprawiała wrażenie jakiegoś nierzeczywistego, 
czarnego homunkulusa i nawet gdy zaczęła się zbliżać, 
powiększając się coraz bardziej przypominała raczej czarną 
dziurkę od klucza umieszczoną na szkarłatnym tle zbocza, nie 
zaś człowieka. Meric poznał jednak rozkołysany chód oraz 
rozłożyste barki mężczyzny i wiedział, że jest to Pardiel.  
Trzymał w dłoni hak osadzony na długiej rękojeści, jakim 
pomagali sobie rzemieślnicy pracujący na rusztowaniach.  
   Meric zesztywniał i Lise obejrzała się, chcąc sprawdzić, co 
go zaniepokoiło. 
   - O Boże! - zawołała wymykając się z jego objęć.  
   Pardiel stanął w odległości kilku kroków od nich. Nic nie 
mówił. Jego twarz schowana była w cieniu, hak kołysał się 
leniwie w ręku. Lise zrobiła krok ku niemu, a potem cofnęła 
się i stanęła przed Mericem jakby próbując go osłonić. 
Pardiel wydał nieartykułowany wrzask i rzucił się do przodu 
wymachując hakiem. Meric odepchnął Lise na bok i schylił 
się. Gdy rozpędzony Pardiel mijał go, poczuł zapach siarki, 
którym przesiąknięte było ubranie robotnika. Mąż Lise 
potknął się na jakiejś nierówności łuski i runął jak długi.  
Śmiertelnie przerażony Meric, zdając sobie sprawę, że nie 
jest w stanie stawić czoła majstrowi, schwycił Lise za rękę 
i pobiegł wraz z nią głębiej pod skrzydło. Miał nadzieję, że 
Pardiel będzie się bał stworzenia, które rzekomo tam żyło i 
nie pójdzie ich śladem. Tak się jednak nie stało. Ruszył za 
nimi miarowym krokiem, uderzając hakiem o nogę.  
   Wyżej, na grzbiecie Griaule'a skrzydło pokryte było 
setkami fałd i wypukłości, które tworzyły labirynt maleńkich 
pomieszczeń i tuneli, niekiedy tak niskich, że musieli 
schylać się, by przez nie przejść.  Dźwięk ich oddechów i 
szuranie stóp odbijały się echem w zamkniętej przestrzeni i 
Meric nie słyszał już Pardiela. Nigdy dotąd nie zagłębiał 
się tak daleko. Sądził, że będzie tu panowała kompletna 
ciemność, ale przylepione do skrzydeł mchy i porosty 
świeciły. Pokrywały świetlistym wzorem każdą powierzchnię. 
Nawet łuski pod ich nogami jarzyły się rzucającymi upiorną 
poświatę splotami niebieskiego i zielonego ognia. Odnosił 
wrażenie, że są gigantami pełzającymi przez wszechświat, 
którego materia gwiezdna nie zestaliła się jeszcze w 
galaktyki i mgławice. W tym słabym świetle twarz Lise, która 
co chwilę oglądała się, była rozgorączkowana i zalana łzami.  
Aż nagle, gdy wyprostowała się przechodząc do następnego 
pomieszczenia, nabierając powietrza w płuca, krzyknęła 
przeraźliwie.  
   Meric pomyślał najpierw, że Pardielowi jakimś cudem udało 
się ich wyprzedzić. Kiedy jednak wszedł do środka, zobaczył, 
że powodem jej przerażenia był człowiek, który siedział 
opierając się o przeciwległą ścianę. Sprawiał wrażenie 
zmumifikowanego. Kosmyki kruchych włosów sterczały na jego 
głowie, przez skórę widać było kości, oczy były pustymi 
dziurami. Między jego nogami, w miejcu, w którym powinny 
znajdować się genitalia, widniał jedynie rozsypany pył. 
Meric popchnął Lise w stronę następnego tunelu, ona jednak 
zaczęła się opierać wskazując na siedzącego mężczyznę.  
   - Jego oczy - powiedziała potwornie przerażona.
   Choć oczy siedzącego człowieka były wypełnione głęboką 
czernią, Meric uświadomił sobie w tym momencie, że 
przebiegają przez nie tęczowe migotania. Poczuł, że musi 
uklęknąć przy tym mężczyźnie i był to nagły, bezsensowny 
przymus, który ogarnął go na jedną chwilę i przygiął wbrew 
woli. Gdy oparł dłoń o łuskę, poczuł pod nią leżący koło 
skurczonych palców masywny pierścień z czarnym kamieniem, 
przez który przebiegały takie same rozbłyski jak te, które 
widział w oczach siedzącego człowieka. Wygrawerowana była na 
nim litera S. Poczuł, jak jego wzrok odwraca się zarówno od 
kamienia, jak i oczu, jakby było w nich coś, co odpychało 
jego zmysły. Dotknął wyschniętego ramienia mężczyzny, ciało 
było twarde, skamieniałe. I żywe. Krótki moment kontaktu 
fizycznego pozwolił mu odczuć, czym było życie tego 
człowieka: kontemplowaniem przez wieki tego samego wzoru 
nieziemskiego ognia, myślami, które przekroczyły już granice 
zwykłego szaleństwa i przekształciły się w perwersyjną 
ekstazę, medytację nad jakimś ohydnym dogmatem. Gwałtownie 
cofnął rękę z obrzydzeniem.  
   Za ich plecami rozległ się hałas. Meric zerwał się i 
popchnął Lise do następnego tunelu. 
   - Idź w prawo - szepnął. - Obejdziemy go i zawrócimy w 
stronę schodów. - Pardiel był jednak zbyt blisko, by dać się 
zwieść i ucieczka zamieniła się w dziką pogoń, bieg, 
potykanie się, migawkowe widoki usmolonej twarzy Pardiela. 
Wreszcie, gdy Meric znalazł się w dużym pomieszczeniu, 
poczuł, jak hak wbija mu się w udo. Upadł chwytając dłonią 
ranę i wyciągając z niej ostrze. W następnej chwili Pardiel 
już leżał na nim. Nad jego ramieniem pojawiła się Lise, ale 
odtrącił ją bez wysiłku i wczepiając palce we włosy Merica 
uderzył jego głową o łuski. Lise krzyknęła i wewnątrz 
czaszki Merica eksplodował biały ogień. Jego głowa ponownie 
trzasnęła o łuskę. I znowu. Jak przez mgłę dostrzegł Lise 
walczącą z Pardielem, zobaczył, jak odpycha ją gwałtownie do 
tyłu, ujrzał wznoszony do góry hak i wykrzywione w grymasie 
usta majstra. I nagle grymas ten zniknął. Pardiel otworzył 
nagle usta i sięgnął ręką do tyłu, jakby próbując podrapać 
się w łopatkę. Z kącika warg popłynęła mu strużka ciemnej 
krwi i mąż Lise przewrócił się uderzając Merica głową pod 
żebra. Cattanay usłyszał głosy. Spróbował zepchnąć z siebie 
martwe ciało i  próba ta pozbawiła go resztek sił. Runął w 
mroczny wir, którego czerń wydawała się równie głęboka i 
niezgłębiona jak oczy skamieniałego mężczyzny.  

Ktoś trzymał jego głowę na kolanach i ocierał mu czoło 
wilgotną szmatą. Przypuszczał, że to Lise, ale gdy zapytał, 
co się stało, odpowiedziała mu Jarcke. 
   - Musiałam go zabić - powiedziała.  
   Głowa pulsowała mu bólem, noga jeszcze bardziej, widział 
wszystko jak przez mgłę. Zwisające nad głową strzępy martwej 
skóry zdawały się kołysać. Uświadomił sobie, że znajduje się 
niedaleko krawędzi skrzydła.
   - Gdzie jest Lise?
   - Nie martw się - odparła Jarcke. - Zobaczysz ją znowu.
W jej ustach zabrzmiało to jak oskarżenie.
   - Gdzie ona jest?
   - Odesłałam ją do Hangtown. Byłoby niedobrze, gdyby 
widziano was razem w dniu zniknięcia Pardiela.
   - Nie powinna była odchodzić... - zamrugał oczyma 
próbując coś zobaczyć. Bruzdy koło ust Jarcke były 
głębokie i przypominały mu wzór, jaki tworzyły porosty na 
łuskach smoka. - Co zrobiłaś?
   - Przekonałam ją, że to będzie najlepsze wyjście - 
odparła Jarcke. - Czy nie zdajesz sobie sprawy, że ona tylko 
się z tobą bawi?
   - Muszę z nią porozmawiać. - Czuł wyrzuty sumienia i było 
dla niego nie do pomyślenia, że Lise miałaby sama borykać 
się ze swoim smutkiem. Kiedy jednak spróbował się podnieść, 
poczuł przeszywający ból w nodze.
   - Nie przejdziesz nawet trzech kroków - powiedziała 
Jarcke. - Gdy tylko ustąpią ci zawroty głowy, pomogę ci 
zejść po schodach.
   Zamknął oczy, postanawiając, że odnajdzie Lise, gdy tylko 
wróci do Hangtown - i razem postanowią, co robić dalej. 
Łuska pod nim była chłodna i chłód ten przenikał w jego 
skórę i ciało, zupełnie jakby stapiał się z nią, stawał się 
jedną z jej wypukłości.  
   - Jak nazywał się czarownik? - zapytał po chwili, 
przypominając sobie skamieniałego mężczyznę, pierścień i 
wygrawerowaną literę. - Ten, który próbował zabić Griaule'a...
   - Nie wiem, czy kiedykolwiek słyszałam jego nazwisko - 
odparła Jarcke. - Ale przypuszczam, że to on.
   - Widziałaś go?
   - Ścigałam kiedyś łowcę łusek, który ukradł trochę lin, 
ale zamiast niego znalazłam tego mężczyznę. Marnie wygląda.
   Jej palce przesunęły się po ramieniu Merica. Delikatne, 
czułe dotknięcie. Nie zrozumiał, co oznaczało. Zbyt był 
pochłonięty myślami o Lise, o przerażających konsekwencjach 
tego, co zaszło. Ale wiele lat później, kiedy nic nie można 
już było zaradzić, przeklinał swoją niedomyślność.
   W końcu Jarcke pomogła mu wstać i weszli na górę do 
Hangtown, na spotkanie gorzkiej świadomości i żalu, 
pozostawiając Pardiela na pastwę ptakom, pogodzie, albo 
czegoś jeszcze gorszego.

,..Uważa się za rzecz niegodną, jeżeli zakochana kobieta 
waha się, rozważa sytuację, nie zaś kieruje ślepo emocjami. 
Czułam odium takiej opinii - ludzie uznali, że popełniłam 
błąd nie działając szybko i zdecydowanie.  Istotnie, może 
byłam zbyt ostrożna. Nie mam zamiaru twierdzić, że jestem 
bez zarzutu w tej sprawie, ale na pewno nie jestem winna 
świętokradztwa. Wierzę, że może w końcu opuściłabym 
Pardiela. W naszych stosunkach nie było czegoś, co mogłoby 
przynieść nam szczęście.  Miałam jednak istotne powody, by 
dokładnie rozważyć sytuację.  Mój mąż nie był złym 
człowiekiem i zawsze staraliśmy się być lojalni wobec 
siebie.  
   Po śmierci Pardiela nie mogłam znieść widoku Merica i 
przeniosłam się do innej części doliny. Wielokrotnie 
próbował się ze mną zobaczyć, ale zawsze odmawiałam. Choć 
pokusa była wielka, jeszcze większe było we mnie poczucie 
winy. Cztery lata później, po śmierci Jarcke, która zginęła 
pod kołami wozu, jeden z jej współpracowników napisał mi, że 
Jarcke kochała się w Mericu. To ona poinformowała Pardiela o 
naszym romansie i na dobrą sprawę spowodowała zabójstwo. 
List ten stał się jakby znakiem, że częściowo odpokutowałam 
swoją winę i zaczęłam nawet rozważać możliwość spotkania z 
Mericem. Minęło jednak zbyt dużo czasu i oboje zaczęliśmy 
już nowe życie. Dlatego też postanowiłam nie robić tego. 
Sześć lat później, gdy wpływ Griaule'a osłabł na tyle, by 
umożliwić emigrację, przeniosłam się do Port Chantay. Nie 
miałam wiadomości o Mericu od prawie dwudziestu lat, aż 
nagle pewnego dnia otrzymałam list, którego fragment tu 
przytoczę.  
   "...Mój stary przyjaciel z Regensburga, Louis Dardano, 
mieszka tu od kilku już lat, pisząc moją biografię. Narracja 
prowadzona jest w swobodnym tonie i przypomina historię 
opowiadaną w tawernie, co, jeśli przypominasz sobie moje 
wspomnienia o tym, jak wszystko się zaczęło, jest nader 
stosowne. Kiedy jednak czytam jego pracę, jestem zaskoczony 
widząc, że moje życie miało tak prosty kształt. Jeden cel, 
jedna namiętność. Na Boga, Lise! Mam siedemdziesiąt lat i 
wciąż śnię o tobie. I wciąż myślę o tym, co zdarzyło się pod 
skrzydłem smoka tego ranka. Dziwne, ale aż tyle czasu 
potrzebowałem, żeby sobie uświadomić, że winę za to, co się 
stało, ponosi nie Jarcke, ani ty, ani ja, lecz Griaule. 
Jakże oczywiste jest to dziś. Odchodziłem, on zaś 
potrzebował mnie, bym ukończył kompozycję na jego boku, jego 
sen o locie, ucieczce, żebym zabił jego pragnienia.  Jestem 
pewien, że posądzisz mnie o pochopność w formułowaniu 
takiego wniosku, ale chciałbym ci przypomnieć, że pochopność 
ta trwała czterdzieści lat. Znam Griaule'a, znam jego 
potworną subtelność. Widzę ten subtelny wpływ na każde 
wydarzenie, jakie miało miejsce w dolinie od chwili mojego 
przybycia. Byłem głupcem, nie rozumiejąc, że jego moc 
doprowadziła do smutnego zakończenia naszych spraw.  
   Obecnie, jak zapewne wiesz, wszystkim tu rządzi wojsko, 
Krążą pogłoski, że planują zimową kampanię przeciwko 
Regensburgowi. Czy możesz w to uwierzyć? Już ich ojcowie byli 
nieukami, ale to pokolenie jest koszmarnie głupie. Poza tym 
praca idzie dobrze, a u mnie wszystko po staremu. Ramiona 
mnie bolą, dzieci gapią się na mnie na ulicy i szepczą, że 
jestem szalony..." 
                                              Lise Claverie 
                                   "Pod skrzydłem Griaule'a"

          
Szczupły, ospowaty i arogancki major Hauk był bardzo młodym 
oficerem. Chodząc powłóczył nieco nogą. Kiedy Meric wszedł 
do pokoju, major ćwiczył właśnie składanie podpisu - pełnego 
eleganckich pętelek i zawijasów - najwyraźniej przekonany, 
że przekaże go potomności. W czasie rozmowy przechadzał się 
tam i z powrotem, ale co chwila zatrzymywał się, by podziwiać 
swoje odbicie w szybie. Wygładzał wtedy zmarszczki 
szkarłatnej kurtki albo przesuwał palcami po szwie białych 
spodni. Był to nowy typ umundurowania i Meric po raz 
pierwszy zobaczył go z bliska. Z pewnym rozbawieniem 
zauważył smoki wyszyte na epoletach. Zastanawiał się, czy 
Griaule zdolny był do takiej ironii i czy jego wpływ był 
wystarczająco subtelny, by zasiać pomysł tak operetkowego 
stroju w umyśle jakiejś generalskiej żony.  
   - ...nie jest to sprawa siły ludzkiej - mówił major - 
ale... - przerwał i po chwili odchrząknął.
   Meric wpatrujący się do tej pory w plamy na grzbietach 
dłoni uniósł wzrok. Laska oparta o jego kolano 
ześlizgnęła się i z łoskotem upadła na podłogę. 
   - Problemy materialne - stwierdził major stanowczym 
tonem. - Na przykład cena antymonu...  
   - Chyba nie będzie mi już potrzebny - odparł Meric. - 
Skończyłem pracę z czerwieniami pochodzenia mineralnego. 
   Na twarzy majora pojawił się przelotny wyraz 
zniecierpliwienia. 
   - Doskonale - stwierdził. Pochylił się nad biurkiem i 
przejrzał kilka dokumentów. - Aha! Mam tu rachunek za 
dostawę mątw, z których otrzymywał pan... - przerzucił kilka 
kartek.  
   - Sepię - mruknął Meric. - Z tym również skończyłem. Będę 
już potrzebował tylko złota i fioletów. No i trochę błękitu 
i różu. - Pragnął, żeby ten człowiek przestał mu wreszcie 
dokuczać. Chciał znaleźć się przy oku przed zachodem słońca.
   W czasie gdy major ciągnął dalej swoje wyliczanie, 
wzrok Merica powędrował za okno. Otaczające Griaule'a skupisko 
bud i lepianek rozciągało się aż po wzgórza. Większość 
budynków postawiono tu na stałe, z kamieni i drewna. 
Dachy domostw, dym z otaczających miasto fabryk przypomniały 
mu Regensburg. Całe naturalne piękno tej krainy zostało 
przelane na dzieło malarskie. Czarnoszare, deszczowe chmury 
nadciągały  ciężko od wschodu, ale poobiednie słońce 
świeciło jasno, zapalając ciężką, złocistą poświatę na boku 
Griaule'a. Wydawało się, że światło słoneczne 
jest kontynuacją błyszczącego werniksu, jakby grubość 
warstw farby stała się nieskończona. Głos majora był już
tylko odległym brzęczeniem, ale nagle Meric drgnął. 
Zrozumiał, że major próbuje wysondować go na temat 
wstrzymania prac.
   Pomysł ten początkowo wprawił go w panikę. Próbował 
przerwać oficerowi, wyrazić swoje obiekcje, ale major mówił
nie zwracając na to najmniejszej uwagi i im dłużej Meric o 
tym myślał, tym mniejszy sprzeciw budził w nim ten pomysł. 
Malowidło i tak nigdy nie zostanie ukończone, on zaś jest 
już zmęczony. Być może nadszedł czas z tym zerwać, 
przyjąć posadę gdzieś na uniwersytecie i zacząć wreszcie 
cieszyć się życiem. 
   - Rozważaliśmy możliwość czasowego wstrzymania prac - 
oznajmił major Hauk. - A jeżeli postępy kampanii zimowej 
będą zadowalające... - uśmiechnął się. - Jeżeli nie dotknie 
nas żaden kataklizm czy zaraza, wrócimy do rozpoczętych 
robót. Oczywiście, chcielibyśmy poznać pańskie zdanie.  
   Meric poczuł, jak ogarnia go gniew na tego kołtuńskiego 
potworka. - Moim zdaniem jesteście głupcami - rzekł. - 
Nosicie podobiznę Griaule'a na waszych ramionach, 
umieszczacie go na swoich flagach, a mimo to nie macie 
zielonego pojęcia, jakie to ma znaczenie. Uważacie go tylko 
za użyteczny symbol...  
   - Pan wybaczy... - przerwał major sztywniejąc nagle.
   - Diabła tam! - Meric schwycił laskę i podniósł się 
ciężko. - Uważacie się za zdobywców. Twórców przeznaczenia. 
Ale wszystkie wasze gwałty i rzezie są jedynie 
manifestacjami Griaule'a. Przejawami  j e g o  woli. 
Jesteście takimi samymi pasożytami jak psykacze.
   Major usiadł, wziął do ręki pióro i zaczął pisać.
   - Nie mogę wyjść z podziwu - ciągnął Meric - jak możecie 
żyć tuż obok cudu, źródła tajemnicy i traktować go, jakby 
był jedynie dziwacznie uformowaną skałą.
   Major wciąż pisał.
   - Co pan robi? - spytał Meric.
   - Sporządzam opinię - odparł major nie podnosząc wzroku.
   - A jak ona brzmi?
   - Że przerywamy prace natychmiast.
   Wymienili wrogie spojrzenia i Meric odwrócił się w stronę
wyjścia. Kiedy jednak ujął dłonią klamkę, major odezwał się 
ponownie. 
   - Tyle panu zawdzięczamy - powiedział. Na jego twarzy 
malowało się połączenie żalu i szacunku, co jeszcze 
bardziej zirytowało Merica.
   - Ilu ludzi pan zabił, majorze? - zapytał otwierając 
drzwi.
   - Nie jestem pewien. Służyłem w artylerii. Nigdy nie 
znaliśmy dokładnie liczb.
   - No cóż, ja swój wynik znam - stwierdził Meric. 
- Pracowałem na niego przez czterdzieści lat. Tysiąc pięćset 
dziewięćdziesiąt trzech mężczyzn i kobiet. Zatrutych, 
poparzonych, takich, którzy spadli z wysokości, zostali zabici
przez dzikie zwierzęta. Zamordowani. Dlaczegóż nie 
mielibyśmy - pan i ja - uznać tego za remis?

Choć popołudnie było gorące i duszne, Meric idąc  w 
stronę wieży czuł chłód, ten wewnętrzny chłód, który 
powodował osłabienie i zawrót głowy. Pomysł pracy na 
uniwersytecie w miarę oddalania się od biura majora stawał 
się coraz mniej pociągający. Bardzo szybko zmęczyliby go 
głupi studenci i wiwisekcje jego prac dokonywane przez 
zazdrosnych akademików. Kiedy skręcił na rynek, jakiś 
człowiek pozdrowił go głośno. Meric pomachał mu nie 
zatrzymując się i usłyszał, jak inny mężczyzna zapytał:
"T o  jest Cattanay?" (Ten obszarpany staruch?)
   Kolory na rynku były zbyt jaskrawe, zapach palącego się 
węgla drzewnego zbyt duszący, tłum zbyt gęsty i Meric 
skręcił w jedną z bocznych uliczek. Kuśtykał obok 
maleńkich, jednopokojowych domków pokrytych stiukiem i 
niewielkich kramików, w których sprzedawano olej  
na uncje i cygara przecięte na pół, jeżeli kogoś 
nie stać było na całe. Śmiecie, chmury pyłu i much, pijacy 
z zakrwawionymi ustami. Ktoś związał drutem bezpańskiego psa 
- sukę o obwisłych sutkach. Drut wrzynał się w ciało 
zwierzęcia, które leżało dysząc ciężko u wejścia do zaułka, 
patrząc w przestrzeń. Sterczące żebra suki pokryte były 
różową pianą. To ona, pomyślał Meric, a nie Griaule, powinna 
być ich godłem.
   Kiedy jechał windą wzdłuż boku wieży, zgodnie ze starym 
zwyczajem sporządzał notatki dotyczące następnego dnia. Co 
ten sąg drewna robi na poziomie piątym? Niewielki przeciek 
żółci chromowej na poziomie dwunastym. Dopiero gdy 
spostrzegł jakiegoś mężczyznę rozbierającego część 
rusztowań, przypomniał sobie zalecenie majora Hauka i 
zrozumiał, że rozkazy zostały już wydane. Dopiero wtedy 
zrozumiał, że stracił pracę.  Oparł się o poręcz, czuł ucisk 
w piersi i łzy w oczach.  Wyprostował się, wstydząc się sam 
siebie. Słońce zachodziło w mgiełce barwy rozpalonego 
żelaza. Wisiało nisko nad wzgórzami na zachodzie - czerwone, 
spęczniałe i obrzydliwe jak wole sępa. Zatrute powietrze 
było jego dziełem i dobrze będzie, kiedy zostawi je za sobą.  
Kiedy wyrwie się z tej doliny poza strefę oddziaływania tego 
miejsca, będzie mógł zastanowić się nad przyszłością.  
   Młoda dziewczyna siedziała na dwudziestym poziomie, tuż 
pod samym okiem. Wiele lat temu rytuał spoglądania w oko 
stał się właściwie czynnością kultową. Przychodziły tu 
grupy, które śpiewały i modliły się, odbywały się dyskusje 
na temat doświadczanych przeżyć. Teraz nastały czasy 
większego pragmatyzmu i bez wątpienia młodzi mężczyźni i 
kobiety, którzy dawniej zbierali się tutaj, obecnie 
pracowali na administracyjnych stanowiskach gdzieś w 
rozwijającym się imperium. To o nich właśnie powinien 
napisać Dardano, o nich i o wszystkich ekscentrycznych 
osobach, które odgrywały role w tym spowolnionym widowisku.  
Cyganka, która noc w noc tańczyła przed okiem w nadziei, że 
skłoni Griaule'a do zabicia jej niewiernego kochanka, odeszła 
zadowolona. Mężczyzna, który próbował wyrwać jeden z kłów - 
nikt nie wiedział co się z nim stało. Łowcy łusek, 
rzemieślnicy. Historia Hangtown była czymś jedynym w swoim 
rodzaju.  
   Podejście zmęczyło Merica, z trudem łapał oddech.  Usiadł 
ciężko obok dziewczyny, która uśmiechnęła się do niego. Nie 
mógł sobie przypomnieć, jak się nazywa, ale wiedział, że 
przychodziła często do oka.  Przypominała mu Lise swym 
niewielkim wzrostem, ciemną cerą i utrzymywaniem jakiegoś 
wewnętrznego dystansu. Roześmiał się w duchu - większość 
kobiet w jakiś sposób przypominała mu Lise.  
   - Dobrze się pan czuje? - spytała marszcząc z niepokojem 
czoło. 
   - O, tak - odpowiedział. Czuł potrzebę rozmowy, aby w ten 
sposób zmienić bieg swoich myśli, ale nic nie przychodziło 
mu do głowy. Była taka młoda! Pełna świeżości, piękna i 
wrażliwości.
   - Jesten tu ostatni raz - powiedziała. - Przynajmniej na 
jakiś czas. Będzie mi tego brakowało. - A potem, zanim 
zdążył zapytać dlaczego, dodała: - Jutro wychodzę za mąż i 
wyjeżdżamy stąd. 
   Złożył jej gratulacje i zapytał, kto jest tym 
szczęściarzem.
   - To tylko jeden taki chłopiec. - Odrzuciła do tyłu 
włosy, jakby podkreślając w ten sposób, że jest on kimś bez 
znaczenia, a potem spojrzała na opuszczoną błonkę oka.  - Co 
pan czuje, kiedy oko się otwiera? - spytała.
   - To co wszyscy - odparł. - Przypominam sobie... 
wydarzenia z mojego życia. A także innych istnień... - Nie 
opowiedział jej o wspomnieniu lotu Griaule'a, nigdy nikomu o 
tym nie mówił, tylko Lise.
   - Wszystkie te skrawki dusz, które są tu uwięzione - 
powiedziała wskazując oko. - Cóż one dla niego znaczą? 
Dlaczego je nam pokazuje?
   - Uważam, że robi to celowo, ale nie potrafię powiedzieć
dlaczego.
   - Kiedyś wspominałam, jak byłam z panem - rzekła 
dziewczyna zerkając na niego chytrze przez ciemny kosmyk 
włosów. - Byliśmy pod skrzydłem.
   Spojrzał na nią ostro. - Proszę mi powiedzieć.
   - Byliśmy... razem - rzekła czerwieniąc się gwałtownie. 
- Wie pan, tak intymnie. Bardzo obawiałam się tego miejsca, 
panujących w nim dźwięków i cieni. Ale kochałam pana tak 
mocno, że nie zwracałam na to uwagi. Kochaliśmy się przez 
całą noc i byłam zaskoczona, sądziłam bowiem, że taka 
namiętność istnieje tylko w opowieściach, że wymyślili je 
ludzie tylko po to, aby upiększyć to, co naprawdę jest takie 
zwyczajne. A rankiem nawet to koszmarne miejsce stało się 
piękne, kiedy czubki skrzydeł rozjarzyły się czerwienią i 
słychać było echo wodospadu... - opuściła spojrzenie. - I od 
tej chwili zawsze trochę się w panu kochałam.
   - Lise - powiedział czując się przy niej zupełnie 
bezradny.
   - Czy tak miała na imię?
   Skinął głową i przyłożył dłoń do czoła, jakby próbując 
wcisnąć z powrotem ogarniające go wzruszenie.
   - Przepraszam. - Jej wargi przesunęły się po jego 
policzku i miał wrażenie, że to delikatne dotknięcie 
osłabiło go jeszcze bardziej. - Chciałam powiedzieć panu, 
jak ona to czuła, jeżeli sama panu tego nie powiedziała. 
Była czymś bardzo zmartwiona i nie miałam pewności, czy się 
panu zwierzała.  
   Odsunęła się od niego, zakłopotana intensywnością jego 
uczuć i siedzieli tak bez słowa. Meric chłonął widok 
słońca zabarwiającego łuski na czerwonozłoty kolor.
Światło skupiało się na krawędzi tworząc strumienie 
roztopionego metalu blednące w miarę gaśnięcia dnia. 
Zaskoczyło go, gdy dziewczyna zerwała się na równe nogi i 
cofnęła w stronę windy.
   - On nie żyje - powiedziała w zadziwieniu.
   Meric spojrzał na nią nic nie rozumiejąc.
   - Widzi pan? - wskazała słońce, rzucające purpurowo- 
srebrne błyski ponad wzgórzem. - On nie żyje - powtórzyła i 
na jej twarzy odmalowało się uczucie strachu graniczącego z 
uniesieniem.
   Sama myśl o śmierci Griaule'a była dla Merica właściwie 
nie do ogarnięcia i odwrócił się w stronę oka, aby odnaleźć 
w nim zaprzeczenie jej słów - ale za błoną powieki nie 
zobaczył żadnego przebłysku koloru. Słyszał skrzypienie 
windy, którą dziewczyna zjeżdżała, ale czekał w dalszym 
ciągu. Być może zawiódł jedynie wzrok smoka. Nie. Może to, 
że prace zakończono właśnie dzisiaj, wcale nie było zbiegiem 
okoliczności. Siedział patrząc oszołomiony na martwą błonę, 
dopóki słońce nie zapadło za wzgórza. Potem wstał i podszedł 
do windy. Zanim przełożył dźwignię, liny zadrżały - ktoś 
podążał do góry. Oczywiście.  Dziewczyna rozgłosiła nowinę i 
wszystkie majory Hauki i ich sługusy pośpieszyły, by ją 
sprawdzić. Nie chciał, żeby go tu zastali, nie chciał 
przyglądać się, jak pozują przy swym łupie niby wędkarze, 
którym udał się połów.  
   Wspinanie po kości czołowej było bardzo trudne. Drabina 
kołysała się, wiatr go szarpał i zanim dotarł na wierzch, 
kręciło mu się w głowie, a w piersi kłuło. Pokuśtykał do 
przodu i oparł o pokryty nalotami rdzy bok kadzi do 
gotowania. Ciemniejące w zmroku potężne paleniska i kotły 
piętrzyły się wokół niego i czuł, że ów system urządzeń 
cuchnących gotowanymi w nich substancjami organicznymi i 
minerałami jest zmaterializowanymi myślami Griaule'a leżały 
porzucone, martwe. Zostały zastąpione przez wydajniejsze 
urządzenia umieszczone na dole i minęło już - właściwie ile? 
- prawie pięć lat od chwili, kiedy użyto ich po raz ostatni. 
Piramidę drewna opałowego spowijały pajęczyny, schody 
prowadzące do krawędzi kadzi rozsypywały się. Samo czoło 
było pobrużdżone i pokryte mułem.  
   - Cattanay!
   Z dołu dobiegł czyjś głos i szczyt drabiny zaczął drżeć. 
Boże, szli tu za nim! Kipiąc wprost od podziękowań, planów 
uroczystych bankietów, tablic pamiątkowych, specjalnie 
wybitych medali. Zanim skończą z tym wszystkim, pewnie zdążą 
go udekorować flagami, pokryją spiżem, upstrzą gołębimi 
odchodami. Przez wszystkie te lata przebywał wśród nich 
jako ich niewolnik i mistrz, ale nigdy nie czuł się 
tu jak w domu. Opierając się ciężko na lasce ruszył obok 
czołowego rogu, który poczerniał owiewany przez lata 
oleistym dymem i schodząc między skrzydłami szedł do Hangtown. 
Obecnie było to wymarłe miasto. Rozsypujące się lepianki 
porastały chwasty, jezioro przekształciło się w śmierdzące 
bajoro. Osuszono je po tym, jak kilkoro dzieci utonęło
latem '91 roku. Na miejscu domu Jarcke piętrzył się olbrzymi 
stos zwierzęcych kości połyskujący blado w słabym świetle. 
Wiatr świstał wśród rozczochranych krzewów.
   - Meric! Cattanay!
   Głosy rozlegały się coraz bliżej.
   No cóż, istniało jedno takie miejsce, dokąd nie pójdą za nim.
   Liście zarośli były kruche, pokryte plamami, rozpadały 
się, gdy odchylał je na bok. Zawahał się na samym szczycie 
schodów ułożonych przez łowców łusek. Nie miał ze sobą liny.  
Wielokrotnie pokonywał tę drogę bez jej pomocy, jednak od tej 
pory minęło już parę ładnych lat. Podmuchy wiatru, okrzyki, 
przestrzeń doliny, światła rozrzucone jak diamenty na szarym 
aksamicie - wszystko to sprawiało wrażenie jakiegoś 
niestałego ośrodka. Usłyszał za sobą trzask łamanych gałęzi, 
znowu głosy. Do diabła z tym wszystkim!  Zacisnął zęby, 
czując ukłucie bólu w ramieniu, zaczepił laskę o pasek, 
podszedł do schodów i schwycił palcami za szczeble. Wiatr 
szarpał jego ubranie, groził, że oderwie go od drabiny i 
ciśnie w pustkę. Poślizgnął się raz, raz zamarł w bezruchu 
nie mogąc pójść do przodu ani się cofnąć. Wreszcie dotarł na 
sam dół i przesunął ostrożnie w górę zbocza, aż wreszcie 
znalazł miejsce wystarczająco płaskie, by stanąć.  
   Nagle przytłoczyła go tajemniczość tego miejsca i poczuł 
narastający lęk. Zrobił półobrót, myśląc przez chwilę o 
powrocie do Hangtown i poddaniu się temu zamieszaniu. W 
chwilę później uświadomił sobie jednak, jak głupi był to 
pomysł. Ogarniały go fale słabości, serce łomotało, białe 
płatki latały mu przed oczami. W piersi czuł straszny 
ciężar. Przerażony, zrobił kilka kroków do przodu macając 
laską w mroku. Było tak ciemno, że widział zaledwie zarysy 
kształtów, ale pamiętał, że przed nim znajduje się załom 
skrzydła, w którym chronili się z Lise. Ruszył w tym 
kierunku chcąc odwiedzić ponownie to miejsce, potem 
przypomniał sobie dziewczynę spotkaną pod okiem i zrozumiał, 
że już się z nim pożegnał. I rzeczywiście, było to 
pożegnanie, doskonale zdawał sobie z tego sprawę. Szedł 
przed siebie.  Wydawało się, że czerń spływa ze stawu w 
zgięciu skrzydła, sączy się z wejścia do labiryntu 
świetlistych tuneli, w których natknął się na skamieniałego 
człowieka. Czy rzeczywiście był to stary czarownik, skazany 
przez magiczną sprawiedliwość na to, by pleśniał tu żyjąc 
przez wieki? Miało to jakiś sens. W każdym razie to właśnie 
przydarzyło się czarownikom zabijającym smoki.  
   - Griaule? - szepnął w ciemność. Pochylił głowę, niemal 
spodziewając się odpowiedzi. Echo głosu pozwalało odczuć 
ogrom galerii pod skrzydłem, jej pustkę i przypomniał sobie, 
jak ważną niszą ekologiczną niegdyś była.  Płatki 
przesuwające się po powierzchni, psykacze, dziwaczne owady 
brzęczące po zaroślach, ponura ludność Hangtown, wodospady. 
Nigdy nie był w stanie wyobrazić sobie Griaule'a w pełni 
żywego - ten rodzaj żywotności przekraczał granice jego 
imaginacji. Ale mimo wszystko zastanawiał się, czy smok 
jakimś cudem nie ożył i może leci teraz przez złocistą noc 
do jądra słońca. A może był to jedynie sen, impuls w jakimś 
fragmencie tkanki ukrytym głęboko w wielotonowej masie jego 
mózgu? Roześmiał się. Łatwiej mógłby otrzymać odpowiedź, 
gdyby zapytał gwiazd o ich imiona.  
   Postanowił nie iść już dalej - choć nie była to właściwie 
jego decyzja. Ból promieniował na całe ramię, stawał się tak 
silny, że Meric miał wrażenie, że płonie od wewnątrz. Bardzo 
ostrożnie położył się opierając na ramieniu. W dłoni trzymał 
laskę. Dobre, magiczne drewno. Wyciął je z głogu rosnącego 
na udźcu Griaule'a. Kiedyś pewien człowiek zaproponował mu 
za nią małą fortunę. Kto ją teraz weźmie?  
Najprawdopodobniej stary Henry Sichi schwyci ją dla swego 
muzeum i wpakuje do szklanej gablotki obok butów. Cóż za 
ironia losu! Postanowił położyć się na brzuchu i oprzeć 
brodę na przedramieniu - kamienny chłód ciągnący od spodu 
uśmierzał ból. Dziwne, co może być dla człowieka 
najważniejsze.  Pomalowanie smoka, wysłanie setek ludzi w 
poszukiwaniu malachitu i koszenili, miłość do kobiety, 
wzmocnienie półcieni, a na koniec ułożenie swojego ciała w 
odpowiedni sposób. Chyba osiągnął ostatni etap. A co potem?  
Spróbował uspokoić oddech, zmmniejszyć ucisk w piersi. Aż 
wreszcie, gdy coś zaszeleściło koło stawu skrzydła, odwrócił 
się na bok. Wydawało mu się, że spostrzegł jakiś ruch, 
płynącą w jego kierunku połyskliwą ciemność... Albo może 
były to przypadkowe impulsy nerwowe płatające psikusy jego 
zmysłowi wzroku. Bardziej zaskoczony niż przelękniony, 
zaczął wpatrywać się w mrok czując, jak jego serce uderza 
nierówno o smoczą łuskę.  

,...Głupotą jest wyciągać proste wnioski ze skomplikowanych 
wydarzeń, ale przypuszczam, że w owym życiu, w tych 
wydarzeniach musi być zarówno prawda, jak i moralność.  
Zostawię to pijawkom. Historykom, socjologom, wytrawnym 
apologetom realności. Wiem tylko tyle, że pokłócił się o 
pieniądze ze swoją przyjaciółką i odszedł od niej. Wysłał 
jej list z informacją, że pojechał na południe i wróci za 
kilka miesięcy z większą ilością pieniędzy niż będzie w 
stanie wydać. Nie miałem pojęcia, co ma zamiar zrobić.  
Sprawa Griaule'a wyniknęła, gdy cała nasza grupa siedziała 
"Pod Czerwonym Niedźwiedziem" przepijając moje honorarium 
(właśnie sprzedałem artykuł). Ktoś wtedy powiedział: - Czyż 
nie byłoby wspaniale, gdyby Dardano nie musiał pisać 
artykułów, my nie musielibyśmy malować obrazów, które 
pasowałyby swoją kolorystyką do czyichś mebli albo harować, 
żeby dobrze oddać głupawe uśmiechy kuzynków i kuzyneczek? - 
Wysunięto mrowie najbardziej niewiarygodnych pomysłów 
zdobycia pieniędzy. Napady, porwania. Potem wypłynął pomysł 
nabrania ojców miasta Teocinte i opracowano dokładnie cały 
plan. Zapisano go na papierowych serwetkach, nagryzmolono w 
szkicownikach. Praca zbiorowa. Próbuję wciąż sobie 
przypomnieć, czy któryś z nas miał wtedy szklane spojrzenie, 
czy czułem zimne dotknięcie myśli Griaule'a przesuwające się 
przez mój mózg. Ale nie potrafię. Było to półgodzinne 
wrażenie, nie dłuższe. Pijacki kaprys, malarska metafora.  
Wkrótce skończyły się nam pieniądze i wytoczyliśmy się na 
ulicę. Padał śnieg - wielkie, wilgotne płatki, które 
topniały nam za kołnierzami. Boże, ależ byliśmy zalani!  
Śmialiśmy się balansując na oblodzonych balustradach Mostu 
Uniwersyteckiego. Wykrzywialiśmy się do okutanych 
mieszczuchów i ich tłustych matron, które posapywały 
wydmuchując kłęby pary i mijały nas nie zaszczycając nawet 
jednym spojrzeniem. I żaden z nas - nawet te mieszczuchy - 
nie przeczuwał, że awansem świętujemy szczęśliwe 
zakończenie...  
                                             Louis Dardano 
                "Człowiek, który pomalował smoka Griaule'a"

DLA JAMIE I LAURY

                               Przełożył Sławomir Kędzierski 




                       LUCIUS SHEPARD
Po raz pierwszy na łamach naszego pisma przedstawiamy 
Państwu autora zaliczanego powszechnie do czołówki światowej 
SF lat osiemdziesiątych. Jego pierwsze opowiadanie pojawiło 
się w 1983 r. i od tego czasu Shepard otrzymał więcej nagród 
niż  którykolwiek autor SF (może z wyjątkiem Johna Varleya, 
a ostatnio również Orsona Scotta Carda).  Opowiadanie 
"Człowiek, który pomalował smoka Griaule'a" pochodzi z 
antologii "The Jaguar Hunter" wydane w 1987 r., uważanego za 
najlepszy zbiór opowiadań lat osiemdziesiątych.  
                                                 D.M.


