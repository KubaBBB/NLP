Autor: MONIKA FOSTIAK
Tytul: Legenda o Księciu Vampire

Z "NF" 8/98
   
   Trzeciego dnia bytności w posiadłości Schwarzgrau graf 
von Fenster otrzymał niepokojący sygnał ze swego induktora 
telepatycznego. Niepokojący - ponieważ graf sam odłączył 
induktor, aby w spokoju oddać się polowaniom na płowce.  
   - Was? - wrzasnął graf po starogermańsku.
   Postanowił nie odbierać przekazu. Właśnie jadł obiad w 
towarzystwie bardzo pięknej modelki pochodzącej z jego 
własnej hodowli pod Hansenjungen. Sygnał jednak nasilał się, 
prowadząc do charakterystycznych mdłości, co zakłócało smak 
przystawki z dyniogruszy.  
   Graf przeprosił i wstał od stołu. Pochodził z dobrze 
ułożonego rodu Rausch, który po wojnie multimedialnej 
połączył się z rodziną von Fenster, dlatego pilnował swych 
manier i postanowił odebrać przekaz w odosobnieniu, na 
werandzie.  
   - Słucham - powiedział, siadając na dryfującym szezlongu.  
   - To ja! - odparła Lady Silver. - To ja cię wzywam, 
Haraldzie.  
   - Aber warum? - spytał graf po starogermańsku - wiesz 
przecież, że zabawiam się teraz z modelkami i poluję na 
płowce, to bardzo piękny jesienny Urlaub. Nie widzieliśmy 
się ze trzy miesiące, czy musiało ci się o mnie przypomnieć 
akurat teraz?  
   - Powinniśmy się spotkać, Haraldzie, i to szybko. 
Przekazy telepatyczne są infiltrowane, nie mogę teraz 
powiedzieć, o co chodzi, ale to bardzo ważne.  
   - Wiem, że jesteś moją żoną, ale czy musisz wymagać aż 
tak wiele?  
   - W tych okolicznościach.... 
   - Nawet jeszcze nie upolowałem żadnego płowca.
   - Daj więc słowo, że jak tylko upolujesz, to 
przybędziesz.  
   - No dobrze. Gdzie rezydujesz obecnie?
   - W posiadłości Wildrose.
   - Hasslich, nienawidzę tego miejsca.
   - Przyjedź, jak tylko upolujesz.
   - No tak, przyrzekam.
   - To tyle, całuję, kochanie.
   Graf wrócił do jadalni rozzłoszczony. Usiadł przy stole i 
spróbował trzeciego dania głównego, ale jakoś mu nie 
smakowało. Wyjął podręczną złotą procę i strzelił złośliwie 
groszkiem w oko modelki.  
   - Was machst du? - jęknęła modelka po starogermańsku, 
chcąc mu się przypodobać.  
   - Widzisz durna - odparł graf - gdybyś miała choć trochę 
inteligencji, to byś się domyśliła, że chcę cię spławić. Z 
seksu dzisiaj nic nie będzie, bo muszę upolować szybko 
płowca i jechać do żony.  
   Graf wstał od stołu, na znak irytacji ciskając widelcem w 
kieliszek z winem i poszedł do stajni. Konie, jak co dzień, 
czekały osiodłane. Graf był gruby i dlatego normalnie 
poruszał się z antygrawitatorem, bardzo skutecznie 
zmniejszającym jego wagę. Niestety, stare reguły łowieckie 
zabraniały używania antygrawitatorów na koniach w czasie 
polowań. Graf odłączył urządzenie i poczuł, jak przybywa mu 
ze sto kilo.  
   - Scheisse - mruknął pod nosem.
   Koń też nie był zachwycony i lekko się ugiął pod 
ciężarem.  
   - Dalej, Helmut! - pogonił go graf - musimy szybko coś 
upolować!  
   I pojechał w lasy Schwarzgrau.
   Płowce czaiły się z reguły w syntetycznych paprociach lub 
właziły na drzewa. Graf trzymał strzelbę w pogotowiu. W tym 
sezonie strzelało się na zielono, więc zamówił bardzo piękny 
szmaragdowy odcień farby z drobinami złota u najlepszego 
Farbenmeister w okolicy. Tym bardziej chciał już coś 
upolować, żeby zobaczyć piękną połyskującą zieleń na 
kremowym futrze płowca.  
    Do polowań na płowce nie chodziło się z psami, gdyż te 
łatwo zaprzyjaźniały się z taką zwierzyną. Dlatego zadanie 
było utrudnione.  
   W końcu graf wypatrzył bardzo duży, gruby okaz na 
pobliskiej sośnie. Zatrzymał konia, który i tak już ledwo 
dyszał, i wycelował. Strzelił i trafił. Płowiec spojrzał z 
wyrzutem na grafa i zlazł z drzewa. Graf przyjrzał mu się 
uważnie.  
   - Bardzo piękny! - ucieszył się i szybko zrobił mu 
zdjęcie.  
   Płowiec stał, z wyczekiwaniem patrząc na myśliwego.
   - Już ścieram, ein Moment - mruknął graf. Wytarł 
starannie farbę. Płowiec ziewnął i wlazł z powrotem na 
drzewo.  
   Graf wrócił zadowolony do pałacu. Przyczesał się przed 
podróżą i wsiadł do swego najnowszego dyliżansu. W drodze do 
Wildrose zatrzymał się w supermarkecie jubilerskim, aby 
kupić żonie prezent. Wybrał piękny rubinowy fotel.  
   - Dziękujemy, że pan znów nas odwiedził - powiedział 
kierownik supermarketu, odprowadzając go do wyjścia. - 
Pańskie zakupy są u nas prawie najwyższe.  
   - Jak to prawie? - zezłościł się graf. - A kto ma wyższe?  
   - Count Kent i ... no i ... sam pan wie... On.
   - A, On - graf mimowolnie się skłonił - Ach tak, 
przepraszam.  
   
   Lady Silver czekała na męża w towarzystwie pięciu 
dziewic, które hasały po ogrodzie.  
   - Tylko mi nie jeść sztucznych piwonii. - Lady Silver 
klepnęła jedną z dziewic w różowy tyłeczek.  
   Graf, który właśnie przybył, też klepnął jedną z dziewic 
w tyłek.  
   - Haraldzie, no wreszcie! Co upolowałeś? - krzyknęła 
Lady.  
   Graf wyjął zdjęcie płowca.
   - Piękny! - zachwyciła się Lady. - Gdzie postawimy 
imitację?  
   - W Schwarzgrau - odparł graf. - Spójrz, co przywiozłem - 
wskazał na rubinowy fotel.  
   - Cudowny! - zachwyciła się Lady. - Będzie na nim spał 
Leon.  
   Leon szczeknął na dziewice i wskoczył na fotel. 
   - A teraz - mruknął graf - powiedz, was, zum Teufel, 
kazało mi przerywać Urlaub?  
   
   
   Na orbicie czwartego księżyca planety Seus krążył kokon 
Księcia Vampire. Książę oddawał się megatransowi toksycznemu 
w najnowszej wersji, którą dostarczył mu doktor Bloodsteel.  
   W międzyczasie nadworny Mistrz Stomatologii ostrzył 
diamentowe kły księcia, gdyż stępiły się na końcach.
   W swym megatransie Książę udał się do Boskiej Sfery, 
przemyślnie symulując wszechogarniającą miłość. W zetknięciu 
z Boskim Aspektem Książę na chwilę zatracił tożsamość i 
bardzo się przestraszył. Strach wrócił go do rzeczywistości.  
   Otworzył oczy, a jego czarne, płaskie źrenice 
sparaliżowały Mistrza Stomatologii, który właśnie kończył 
ostrzenie. Książę dmuchnął i sparaliżowany Mistrz upadł na 
ziemię. Książę posiadał trzecie oko na palcu wskazującym, 
więc szybko spojrzał palcem na swe świeżo upiłowane kły.  
Sprawdził je też swym rozdwojonym na końcu językiem i 
skaleczył się. Na diamentowych kłach zalśniła błękitna krew. 
Książę przymknął oczy z zadowolenia i połączył się z 
doktorem Bloodsteel.  
   - Działa! - zabrzmiała w głowie doktora myśl Księcia. - 
Gratuluję!  
   - Jak sobie Wasza Wysokość życzy - odparł Bloodsteel.
   - Wystąpił jednak problem -  ta myśl Księcia wywołała u 
doktora ból głowy - ale on ciebie nie dotyczy - dodał 
Vampire i rozłączył się.  
   - Wracamy do zamku! - krzyknął. - Muszę tam porozmawiać z 
mym Doradcą.  
   I kokon pomknął w kierunku Seus.
   
   
   Mark obudził się jak co dzień w piachu. Tym razem spał 
pod wieżą kontrolną w sektorze 15.  
   Przeciągnął się i spojrzał w górę. Gdzieś kilometr nad 
nim, na szczycie wieży siedział ten zwariowany Murzyn, żuł 
gumę i pił sok cytrynowy z amfetaminą. Kontrolował sektor, 
strzelając do wszystkich mutantów, których dostrzegł system 
ostrzegawczy.  
    Mark nie miał ochoty spędzić z nim kolejnego dnia, 
słuchając opowieści o latających balonach i innych bzdurach. 
Postanowił, że dziś dotrze do osady i przenocuje w ruinach. 
"Dość tego piachu" - pomyślał, patrząc na wydmy, ciągnące  
się aż po horyzont. Włożył przeciwsłoneczne gogle i 
odbezpieczył broń. "Zawsze może się trafić jakiś mutant, 
którego nie sprzątnie wieża kontrolna - pomyślał. - 
Szczególnie, gdy siedzi tam Murzyn".  
   Mark ruszył jak co dzień na północ. Facet z wieży 
twierdził, że niedaleko znajduje się osada zwana Tokyo. 
Uważał też, że może właśnie tam Mark znajdzie to, czego 
szuka. Ale Mark miał akurat dzień zwątpienia, szedł powoli 
zmęczony słońcem i upałem. "Nigdy tego nie znajdę - myślał. 
- Może to tylko chore fantazje, może to wcale nie 
istnieje... Chciałbym już dotrzeć do jakiejś betonowej 
drogi, żeby iść po czymś twardym, taak, byłoby miło, może to 
rzeczywiście niedaleko. W końcu idę na północ już trzy 
tygodnie. Najwyższy czas natknąć się na jakąś..." Mark nie 
zdążył pomyśleć "osadę", gdyż zauważył mutanta pędzącego w 
swoim kierunku. Miał obrzydliwe gadzie nogi i twarz pięknej 
kobiety. Mark wycelował w nogi, ale nim strzelił, mutanta 
dosięgły promienie z wieży.  
   Podszedł do zwłok, które ulegały momentalnie rozkładowi - 
tak działało promieniowanie. "Szkoda - pomyślał Mark - 
piękne kobiety zdarzają się tylko jako mutanty". Zobaczył 
uśmiech na znikającej twarzy. "Pewnie nie wiedziała, kim 
jest, jeszcze jedna. Skąd one to biorą, ten środek, to nie 
może być fikcja! Żebym mógł tak zestrzelić jednego mutanta i 
z nim pogadać, a tu zawsze te wieże... Może rzeczywiście 
czegoś dowiem się w Tokyo..." i ruszył na północ.  
   
   Pod wieczór stanął na wydmie, która okazała się końcem 
pustyni. W dole rozciągała się imponująca panorama 
olbrzymiej osady - betonowe ruiny, pomiędzy nimi drogi, a na 
nich dziwne pojazdy - aż po horyzont.  
   Mark był zachwycony widokiem.
   Zmierzch sprawił, że piękniejsze wydały się świecące 
kolorowe fragmenty neonów i latarki zamontowane w pojazdach. 
Zauważył też fragment asfaltowej drogi wyłaniającej się u 
podnóża wydmy. Mark ruszył szybko do przodu. Chciał jak 
najprędzej znaleźć się na miejscu.  Droga prowadziła wprost 
do osady i biegła pod dziwnym łukiem, jakby bramą wjazdową. 
Na tym łuku przyczepiono piękny błękitny neon z napisem BAR 
TOKYO (ale BAR się nie świecił).  
   Ulice były ruchliwe - zobaczył grupki ludzi i kilka 
dziwnych pojazdów. Z niektórych piwnic dochodziła muzyka.  
Szedł powoli, ciesząc się atmosferą. Zauważył, że wiele 
budynków nie nosiło prawie śladów zniszczenia, gdzieniegdzie 
szyby w oknach były rozbite, wewnątrz paliło się światło - 
znak, że żyli tam ludzie.  
   Mark stanął pod stupiętrowcem nieznacznie tylko 
popękanym. Na wysokości sześćdziesiątego piętra dyndał 
potężny neon, podtrzymywany przez kable. Napis głosił : CA-
COLA. Markowi spodobała się ta nazwa. Postanowił, że 
znajdzie tu gdzieś jakieś fajne pomieszczenie i przenocuje w 
przyjemnych warunkach.  
    Podszedł do drzwi wejściowych, a te rozsunęły się, lekko 
skrzypiąc. Wewnątrz był przestronny hol, przysypany 
gdzieniegdzie gruzem. Uprzątnięta ścieżka prowadziła do 
końca holu, gdzie znajdowały się schody. Mark ruszył w ich 
kierunku. Posadzka odbijała kroki i w pewnym momencie Mark 
zorientował się, że nie jest sam - ktoś za nim szedł.  
Obrócił się gwałtownie i spostrzegł bardzo ładną skośnooką 
dziewczynę. Zamiast nóg i rąk miała metalowe protezy.  
   - Idę za tobą już od łuku - powiedziała metalicznym 
głosem, najwyraźniej była cyborgiem.  
   - Dlaczego? - zapytał pełen wątpliwości czy mówi do 
człowieka, czy do maszyny.  
   - Jestem prostytutką - odparła, jej oczy były smutne, 
wyzbyte zalotności. - Myślałam, że może będziesz potrzebował 
kob... - coś jakby się zacięło, szczęknęło - ...biety.  
   Mark przyjrzał jej się uważnie. Przemknęła mu absurdalna 
myśl, że może dziewczyna jest mutantem, który kazał sobie 
wymienić zmutowane kończyny na metalowe protezy. Nigdy o 
czymś takim nie słyszał, ale, z drugiej strony, jej twarz 
była podejrzanie ładna.  
   - Nie potrzebuję kobiety - przeszły go dreszcze na samą 
myśl, żeby z nią... - ale chcę się tu trochę rozejrzeć, może 
mi pomożesz? Zapłacę ci.  
   Dziewczyna stała chwilę nieruchomo, jakby zupełnie się 
zacięła, tylko jej oczy wyrażały dziwne cierpienie. Znów 
szczęknęło i w końcu się odezwała.  
   - Dobrze - uśmiechnęła się, błyskając metalowymi zębami - 
A co masz?  
   - Żetony, tabletki witalizujące...
   - Żetony - przytaknęła. - Tabletki witalizujące dostaję 
za darmo, bo jestem inwalidą, ale zawsze potrzebuję jakieś 
żetony; no wiesz, na ciuchy.  
   Mark pokiwał głową.
   - Jestem Sun - dziewczyna niestety wyciągnęła metalową 
dłoń.  
   Musiał tę dłoń uścisnąć.
   - Mark.  
   
   
   Dwie bardzo małe służki rozsypywały przed nogami Księcia 
srebrny proszek tak, aby Vampire stąpając wzbudzał tumany 
połyskującego pyłu. Książę zawsze w ten sposób wkraczał do 
Zamku. Jego buty podkute tytanem wydawały imponujący dźwięk 
przy zetknięciu z marmurową podłogą.  
   Dworzanie usuwali się dyskretnie z linii jego wzroku, 
gdyż mogli zostać sparaliżowani. Na spotkanie wypełzł 
ulubiony wąż Księcia - Mario, pobrzękując szafirową 
grzechotką na końcu ciała.  
   Vampire przemierzył obszerną Salę Powitalną i udał się do 
Komnaty Tronowej. Było to jego ulubione miejsce na Zamku. 
Tron lewitował na wysokości czterech metrów, na podłodze zaś 
wiły się w pokorze najpiękniejsze syreny Galaktyki. Wokół 
tronu fruwały duże, mieniące się ważki, zaś nad tronem 
zawieszona była Meduza Mądrości - wystarczyło, by Książę 
zanurzył głowę w jej galaretowatym wnętrzu, a uzyskiwał 
unikalną jasność i przenikliwość myśli na dobre kilkanaście 
minut.  
   Jednak Vampire wiedział, że Meduza nie pomoże mu aż tak 
dobrze jak Doradca, i dlatego rozkazał go wezwać.  
   Doradca miał postać sporego neuronu, który pływał w 
substancji organicznej. Vampire podarował mu specjalne 
kryształowe akwarium jako wyraz uznania.  
    Doradcę wniesiono na złotej tacy, a następnie wszyscy - 
także ważki i syreny - musieli opuścić salę. Nikt nie mógł 
wiedzieć, w jaki sposób Książę porozumiewa się z Doradcą. Tej 
tajemnicy Vampire nie chciał ujawnić, jej odkrycie mogło być 
dlań śmiertelne. Nikt zatem nie miał pojęcia, że wśród 
błękitnobiałych loków Księcia można znaleźć żywe dendryty, 
które przebiły się przez czaszkę i umożliwiały połączenie z 
neuronem Doradcy.  Wystarczyło zanurzyć je w akwarium. W tym 
momencie myśli Vampire układały się w charakterystyczny ciąg 
skojarzeń, w którym Książę nauczył się już rozpoznawać te 
spolaryzowane przez Doradcę i te, które powstawały tylko w 
jego mózgu.  
   "Udało mi się to dziś osiągnąć, ale niestety się 
przestraszyłem - zaczął myśleć Książę - to przecież jest 
zaprzeczeniem całej idei - tu miał wpływ Doradca - Boga nie 
można się bać, chyba że to grozi utratą tożsamości, poczułem 
coś takiego, przez moment, ale na szczęście się 
przestraszyłem i to przywróciło mnie do własnego ja, własne 
ja jest wszakże względne, czym jest teraz tw/m-oje ja? Jest 
tym, czym czuję, że jest, czuję jego granice, a przy 
kontakcie z Bogiem nie da się zachować swej tożsamości, taka 
jest jego idea, Bóg jest wszechogarniającą, czystą i 
bezgraniczną miłością, tej miłości się chyba przestraszyłem, 
właśnie tej przejrzystości, która mnie zniewoliła, a to 
przecież ja ją miałem zniewolić, wyssać z niej tę potężną 
siłę dla siebie, Bóg zawsze mnie będzie zniewalać, ilekroć 
spróbuję kontaktu z nim, bo on jest ponad wszystkim, dlatego 
też chcę go wykorzystać, chcę mieć udział w jego mocy, ale 
wtedy nie będę już potrzebował niczego, motywy, które teraz 
mną kierują, przestaną dla mnie istnieć, ponieważ stanę się 
częścią Boga, musi być jednak jakiś sposób, aby tego 
uniknąć, musi być sposób, aby wniknąć weń, zachowując moje 
ja, każda inna sytuacja mnie przeraża, ale nie powinienem 
się bać, bo dopóki się go boję - dopóty mnie nie przyjmie, 
lecz gdy mnie przyjmie, mnie już nie będzie, ależ to absurd, 
musi istnieć rozwiązanie..." 
   - Ależ to absurd! - krzyknął Vampire, wyciągając 
gwałtownie swe dendryty z akwarium. - Co za bzdury! - 
wrzeszczał rozwścieczony. - Żaden neuron nie będzie mi 
wmawiał, że coś mi się nie uda! Udaje mi się wszystko, 
najpierw w tamtym, a teraz w tym życiu! I dlatego udaje mi 
się w tym życiu, bo zachowuję pamięć tamtego. I dlatego uda 
mi się z Bogiem, bo zachowam nadal swą tożsamość. A to - 
spojrzał na akwarium - to są zupełne bzdury. Zabrać go - 
krzyknął do służby.  
   Wyniesiono Doradcę. Do sali wpełzły syreny i przyleciały 
ważki. Książę poczuł głód, ale przed posiłkiem postanowił, 
że skorzysta jednak z Meduzy, skoro neuron niewiele mu 
pomógł. Zanurzył więc głowę w jej wnętrzu i poczuł, jak 
parzydełka stymulują jego mózg i wywołują specyficzny stan 
przejrzystości widzenia.  
   "Skoro boję się, muszę znaleźć lekarstwo na ten lęk, 
muszę wyssać z kogoś brakującą odwagę, ale w tym świecie jej 
nie znajdę, tu nikt by nie zranił nawet zwierzęcia, muszę 
się udać tam, z powrotem, tam kogoś znaleźć, kogoś 
owładniętego żądzą i pierwotnymi instynktami, bez lęku, 
ściągnąć go tu i tu go wyssać". 
   Vampire wyjął głowę z Meduzy. Przez chwilę siedział w 
milczeniu na tronie, rozważając to, czego się dowiedział.  
   - Podawać obiad - krzyknął w końcu.
   W Sali Jadalnej czekał już stół przykryty jedwabnym 
obrusem, a na nim piękny porcelanowy półmisek, na którym 
leżała świeża, lekko tylko przyprawiona wypitym winem 
dziewczyna o białej szyi.  
   
   
   - A więc, droga Lady - mruknął von Fenster - co sprawiło, 
że przerwałaś mój Urlaub?  
   - Zaraz się dowiesz - odparła.
   Szli przez ogród, w tym miejscu hodowany w stylu 
neofrancuskim. Gdy przechodzili pod wiszącą rzeką, graf 
naprawdę zaczął się niecierpliwić. Lady zatrzymała się 
dopiero pośrodku usłanej powojem polanki i szepnęła : 
   - No, tutaj może nikt nas nie podsłucha.
   - Co ty pleciesz - zezłościł się graf. - Masz obsesję...  
   - Otóż - przerwała mu Lady, która nagle nabrała odwagi, 
by wygłosić swą tajemnicę - otóż dowiedziałam się, że... - i 
tu zniżyła głos - ... modelki z naszej hodowli w 
Hansenjungen trafiają w większości nie gdzie indziej, a...  
- Lady zawahała się i zbliżyła swe usta do ucha grafa.  
   Graf aż prychnął z przerażenia. Rozejrzał się, czy 
rzeczywiście nikt ich nie słyszał, po czym przemówił do ucha 
Lady.  
   - Do... Niego?
   - Tak - szepnęła - do Vamp...
   Nie dokończyła, graf zatkał jej usta dłonią.
   - Nie wymawiaj tego imienia - ostrzegł - nawet w tym 
powoju są pewnie jego zausznicy. Nie chcesz chyba skończyć 
na półmisku?  
   Lady zadrżała, spoglądając na piękne kwiaty pod nogami.  
   - Ale nasze modelki... - jęknęła.
   Graf stał przez chwilę zupełnie bezmyślnie, gdyż nie 
wiedział, jak w takiej sytuacji wypada się zachować. W końcu 
przyszło mu do głowy pytanie.  
   - A skąd o tym wiesz? - zagadnął od niechcenia, kombinując 
już co powiedzieć dalej.  
   Żona grafa lekko się zarumieniła i zaczęła dziwnie 
wiercić pantofelkiem w trawie. Von Fenster zainteresował się 
jej nietypową reakcją.  
   - No - zagadnął - jak się o tym dowiedziałaś?
   Lady odwróciła się na pięcie i zaczęła szybko iść w 
kierunku domu. Jej tiulowy płaszczyk powiewał w pędzie.  
   - Mogę się domyślać - krzyknął graf i ruszył, aby dogonić 
żonę.  
   - Właśnie przypomniałam sobie, że o siedemnastej 
przyjeżdża fryzjer - usłyszał, gdy wchodziła na lodowy 
mostek, łączący dwa brzegi stawu ze złotymi małżami.  
   - Mogę się domyślać - powtórzył graf - to na pewno Sir 
Lester, twój kochanek!  
   - Jak śmiesz! - krzyknęła Lady i ostentacyjnie zemdlała.  
   Graf wiedział, że w tym momencie mógł podłączyć się do 
niej telepatycznie i odczytać ostatnią myśl przed utratą 
przytomności. Tak też uczynił. Ostatnia myśl Lady okazała 
się całkiem lubieżna i dotyczyła... Sir Lestera.  
   - A więc to Wahrheit! - krzyknął von Fenster i tym ocucił 
żonę - to on posyła modelki do... - i tu mimowolnie ściszył 
głos - ...Niego, a nam mówi, że wyjeżdżają na Lazurową 
Planetę.  
   - Wygadał się ostatnio w łóżku - jęknęła Lady, podnosząc 
się po omdleniu.  
   - Zabiję go! - krzyknął graf.
   - Ale nie zabronisz mi się z nim spotykać? - upewniła się 
Silver.  
   - Ależ jak bym śmiał - von Fenster pocałował szarmancko 
żonę w rękę i wyruszył na spotkanie z Sir Lesterem.  
   
   Po trzech dniach zwiedzania Tokyo w towarzystwie Sun
Mark poczuł się bardzo zmęczony. Znał prawie całe miasto - 
obejrzał centrum kontroli terenów przygranicznych, szpital 
neurochirurgii, salony odnowy teozoficznej, squady wirtualne 
i inne nietypowe miejsca, ale nigdzie nie wpadł na trop 
tego, czego szukał. Sun okazała się pomocna, bo była 
świetnie zorientowana w terenie, jakkolwiek często zacinała 
się i Mark musiał na nią czekać.  
   Był piękny, ciepły wieczór, siedzieli na dachu, na którym 
kiedyś znajdował się basen. Teraz pozostało zagłębienie, 
częściowo wypełnione piachem naniesionym przez wiatr. Mark 
wyciągnął się na plecach i spojrzał w niebo.  
   - Piękne - powiedział.
   Sun znów się zacięła i miała trudności z odchyleniem 
głowy w tył.  
   - Kiedyś podobno były na nim gwiazdy - dodał.
   - Co? - spytała Sun
   - Gwiazdy - odparł Mark.
   - Gwiazdy są na naszej fladze - stwierdziła Sun - jak coś 
takiego może być na niebie?  
   - Podobno wyglądały inaczej, jak reflektory, które świecą 
z daleka...  
   - A ile ich było? 
   - Miliony.
   - Miliony? Jak? Musiały być mniejsze od księżyca.
   - Były mniejsze, były malutkie.
   - Coś wymyślasz - podsumowała Sun. Wyciągnęła do niego 
dłoń z fosforyzującą tabletkę.  
   - Weź, zabawimy się dziś.
   - LSDP? - spytał Mark. 
   - LSDR - odparła - najnowsza wersja, na pewno nie 
próbowałeś, to od klienta, który ma całą fabrykę, zapłacił 
mi tabletkami...  
   Mark połknął narkotyk. Rzeczywiście był inny, działał 
łagodnie, ale za to bardzo odświeżająco. Poczuł, jak wracają 
mu siły. Sun wstała i uśmiechnęła się metalowo.  
   - Chodź - powiedziała - znam bardzo fajny klub.
   Mark nie miał już oporów, by chwycić jej sztuczną rękę. 
Po narkotyku metalowe ramię wydało mu się bardzo gustownym 
elementem całości. Szedł za Sun zafascynowany skomplikowaną 
konstrukcją, która poruszała jej nogami.  
   Nawet nie zauważył, jak znaleźli się w klubie. Dopiero 
tam oderwał wzrok od Sun i rozejrzał się. Przestronne 
wnętrze wypełnione było archaicznym złomem - fragmenty 
starych maszyn powietrznych, zdezelowana broń, nieczynne 
komputery IV generacji.  
   Sun zaprowadziła go krętymi schodami na galerię i gdy 
Mark spojrzał w dół zauważył, że cały ten złom ułożony 
został na kształt człowieka, a w miejscu, gdzie znajduje się 
serce, pulsowało czerwone światło.  
   - To miejsce spotkań takich jak ja - wytłumaczyła Sun, 
przekrzykując muzykę.  
   - Podoba mi się - przyznał Mark.
   Przyjrzał się gościom i zauważył, że wielu z nich ma 
metalowe fragmenty ciała. Odkrył przy tym, że Sun nie 
wyglądała najgorzej - niektórzy mieli dorabiane części głowy 
czy nawet twarzy. Znów pojawiła się myśl, że to może 
mutanty.  
   Sun przyniosła drinki i usiadła obok Marka na kartonowym 
pudle.  
   - Czego ty właściwie szukasz? - zapytała.
   Postanowił powiedzieć jej prawdę, a nuż jego teoria się 
sprawdzi.  
   - Wiesz, że istnieją ludzie  mutanty? - zapytał i 
popatrzył jej w oczy, aby sprawdzić reakcję. Światło 
pulsowało, twarz Sun pojawiała się i znikała. Ale dziewczyna 
nie wyglądała raczej na zdziwioną czy zmieszaną.  
   - Tak, wiem - odparła.
   - Więc...  podobno... one nie wiedzą, że są mutantami, 
podobno biorą jakiś środek, który sprawia, że one sobie tego 
nie uświadamiają...  
   - Podobno... - odparła Sun - podobno. Podobno były 
gwiazdy na niebie.  
   - Chciałbym zdobyć ten środek - dodał.
   Teraz Sun wyglądała na zdziwioną.
   - I... - i tu zacięła się - ...i ...i  dlatego łaziłeś ze 
mną po tych wszystkich miejscach?  
   Mark pokiwał głową.
   - Ty jesteś nienormalny! - powiedziała Sun. - Że też ci 
się chce! Myślałam, że to, czego szukasz, będzie dotyczyło 
jakiejś gigantycznej forsy. A ty tracisz czas na "podobno".  
   - To lepsze niż forsa - powiedział.
   - Jak to? - zainteresowała się Sun.
   Mark nie ufał jej do końca i nie chciał zdradzać nic 
więcej.  
   - Jestem w stanie zapłacić za to niezłą forsę - 
powiedział tak specjalnie, chciał ją wypuścić.  
   - Ale dlaczego?
   - Nie pytaj dlaczego, tylko zastanów się, jak to znaleźć, 
to też zarobisz.  
   - Nie znam takiego środka i nie wiem, jak go znaleźć - 
odparła Sun i poszła tańczyć.  
   
   Vampire postanowił wybrać się na spacer i przemyśleć 
wszystko przed podjęciem ostatecznej decyzji.  
   Spacery Księcia były słynnym rytuałem i budziły grozę u 
podległej mu ludności planety Seus. Vampire odbywał spacery 
w metalowej gondoli podwieszonej do wielkiego sterowca. 
Książę oglądał okolicę za pomocą specjalnej lunety 
połączonej z pistoletem fal podczerwonych. Celował nim do 
ludzi, których przypadkowo zobaczył. Strumień fal uruchamiał 
działanie elektronicznych kołnierzy, które wszyscy nosili na 
szyi. Dzięki temu Vampire mógł wysysać mentalnie ich 
wszystkie emocje.  
   Dla przyjemności Księcia za sterowcem szła po ziemi 
piękna niewolnica uwiązana, jak na smyczy, złotym 
łańcuszkiem do gondoli. Zazwyczaj była zakochana w Vampire i 
śpiewała pieśni uwielbienia zwracając oczy ku odległej 
sylwetce sterowca. Na jej twarz nakierowana była specjalna 
kamera tak, że Książę mógł w górze oglądać jej zbliżenie w 
przerwach pomiędzy spojrzeniami do lunety.  
   Tak i tym razem cień zeppelina przesuwał się złowieszczo 
po zielonych łąkach. Za nim kroczyła jasnowłosa niewolnica 
- trzymała w ręku normalny pistolet i dobijała ofiary 
Księcia.  
   Vampire zatrzymał sterowiec nad brzegiem morza.  
Niewolnica stała po kolana w wodzie i czekała wiernie, aż pan 
się namyśli. Książę miał nad czym myśleć. Podróż z powrotem 
- do świata, z którego udało mu się uciec, była wielkim 
ryzykiem. Wiedział, że nie kontroluje tamtej rzeczywistości 
tak jak tej. Swą siłę tutaj czerpał ze zła, którego był 
jedynym, absolutnym władcą. Tam - zło było czymś 
powszechnym. Z drugiej strony jedyną szansą wzmocnienia sił 
tutaj było znalezienie kogoś odpowiedniego tam, sprowadzenie 
go tu i... wyssanie.  
   "Muszę spróbować - pomyślał Vampire. - Powodzenie tej 
misji będzie oznaczało wieczną potęgę, nieskończoną, jeśli 
uda mi się potem podczepić pod energię boską. A uda mi się, 
wszystko mi się udaje..." 
   Książę skupił się na swej sile, wpadając w 
charakterystyczny trans. Jego powieki mrugały nieustannie, a 
czarne źrenice stały się matowe. Zobaczył wyobrażoną postać 
Arios, kobiety - przepowiedni, którą spotykał tylko w stanie 
transu. Nigdy nic nie mówiła, ale dawała mu znaki 
doradzające. Tym razem podniosła ręce i zobaczył, że na jej 
dłoniach spoczywały dwie karty tarota.  
   Na prawej dłoni leżała karta Sprawiedliwość. Kobieta 
trzymająca wagę wyszła z karty i stanęła przed Księciem.  
Zauważył, że na szalach wagi siedziały biały i czarny ptak. 
Waga chybotała się nieustannie. Kobieta przemówiła: 
   - Wszystko i tak prowadzi do jednego.
   I wróciła na stronę karty.
   Na lewej dłoni Arios leżała karta Księżyc. Książę poczuł 
nagle silną moc księżyca, a jego blask narastał, oślepiając. 
Vampire odwrócił głowę, ale z tyłu ujrzał potężniejszą 
jasność, jeszcze bardziej oślepiającą.  
   Wtedy Arios złożyła dłonie i działanie kart ustało.  
Wróżka znikła.  
   Vampire powoli powracał z transu. Czuł, że skumulował swą 
energię i nawet nie pragnął rozważać porad Arios. Jego głowę 
zaprzątała jedna myśl, podjął już decyzję i pragnął jak 
najprędzej zrealizować swój plan.  
   
   Von Fenster przemierzał swą łodzią podwodną Morze 
Błękitne. Nie lubił latać, a prawdę mówiąc - bał się.  Wolał 
podróż pod wodą.  
   Łódź miała wielką kabinę widokową i graf mógł oglądać 
starannie utrzymane podmorskie parki - pięknie przystrzyżone 
żywopłoty wodorostów i  ryby mieniące się wszystkimi 
kolorami.  
   Grafowi brakowało jednak humoru, by cieszyć się tym 
widokiem. Wciąż dyktował sekretarce nowe wersje oficjalnego 
protestu, który miał zamiar złożyć Sir Lesterowi. Niestety, 
za każdym razem, gdy dochodził do słowa "Książę...", ręce 
zaczynały mu się trząść ze strachu i nie mógł wymyślić co 
dalej.  
   Sekretarka, przeciągając się na pluszowej kanapie, dawała 
znaki, że jest już znudzona i graf czuł wyrzuty sumienia. 
Obok sekretarki leżał jej narzeczony, demonstracyjnie 
wyczekując, aż ukochana skończy pracę.  
   Graf wyjął srebrny pilniczek i zaczął piłować paznokcie, 
udając, że się zastanawia. Za oknem przemknął klucz 
podwodnych mew i sekretarka jęknęła zachwycona.  
   - No dobrze - mruknął von Fenster - koniec na dziś.  Nie 
będę składał oficjalnego protestu.  
   Sekretarka momentalnie zaczęła się całować z narzeczonym, 
a graf zszedł do jadalni, by coś przekąsić. Kucharz - 
karzeł (podobno ze względu na balast) ukłonił się i zaprosił 
do stołu. Na widok obiadu graf stracił jednak apetyt, gdyż 
ujrzał wazę ze swą skądinąd ulubioną Hansenssuppe z 
pierożkami. Tego dnia ta nazwa nie kojarzyła mu się 
za dobrze. Resztę podróży von Fenster spędził w saunie, 
bezskutecznie próbując się odprężyć.  
   
   Sir Lester czekał na brzegu swej przystani i uczcił 
przybycie grafa pokazem sztucznych ogni, które układały się 
na przemian w herby rodowe krewnych Sir Lestera i rodziny 
von Fenster.  
   Następnie obaj udali się do posiadłości Sir Lestera na 
Wzgórzu Smoka. Graf był mile rozczarowany wnętrzem pałacyku 
urządzonego w stylu nowoczesnym. Motywem dominującym była 
postać nagiej kobiety - i tak meble, lampy i fontanny miały 
kształty nie ubranych dziewcząt. Wśród tego wszystkiego 
krzątały się gołe pokojówki.  
   Von Fenster poczuł się tu bardzo dobrze, zauważając, że 
sam być może zbyt mocno trzyma się tradycji. Usiadł na 
fotelu w kształcie pulchnej Murzynki i spojrzał na uroczy 
fresk wymalowany na suficie - naga kobieta z białą łanią 
przechadzały się po palmowym gaju.  
   - Jak tam moja żona? - zaczął kurtuazyjnie, nie chcąc 
przechodzić zaraz do konkretów.  
   - A tak - odparł Sir Lester - chwalę sobie. Czyżby 
narzekała?  
   - Ależ skąd - zaprzeczył graf - to znaczy... nie na 
pana... to znaczy nie na ten temat...  
   - A więc jednak? - Sir Lester najwyraźniej niczego się 
nie domyślał.  
   - Prawdę mówiąc - von Fenster znów zaczął się denerwować, 
wstał i usiadł na innym fotelu - tym razem niewielkim, 
zgrabnym, w kształcie małej Chinki - prawdę mówiąc jej 
wątpliwości, a teraz też i moje budzi...  pański... że tak 
powiem... interes.  
   - Jak pan śmie! - Sir Lester aż wstał ze złości. - Wyzywam 
pana na pojedynek! - Ostentacyjnie rzucił rękawiczkę.  
   Graf aż się spocił ze strachu.
   - Ależ, ależ, pan mnie źle zrozumiał, ja oczywiście 
bardzo chętnie będę się pojedynkował, niech mi pan jednak 
pozwoli powiedzieć, że chodziło mi nie o ten interes.  
   Sir Lester nie powiedział nic, tylko spojrzał 
wyczekująco.  
   - Mówiłem o pana interesie z modelkami pochodzącymi z 
naszej hodowli w Hansenjungen.  
   - Ach tak. - Sir Lester podniósł rękawiczkę i usiadł w 
fotelu. - Ach tak - uśmiechnął się zadowolony - w takim 
razie bardzo pana przepraszam.  
   Graf odetchnął i wypił jednym haustem cały kieliszek 
koniaku. Zakręciło mu się w głowie, gdyż był to jego piąty 
taki haust tego dnia.  
   - No więc - zachęcił Sir Lester - o co chodzi z tymi 
modelkami?  
   - Otóż - i tu von Fenster znów zaczął się denerwować - 
,..doszły mnie słuchy jakoby te modelki, które kupuje pan od 
nas, nie trafiały wcale na Lazurową Planetę...  
   Sir Lester zapalił spokojnie cygaro i wciąż patrzył 
wyczekująco.  
   Ale graf zamilkł.
   - A gdzieżby indziej? - podjął po chwili ciszy Lester.
   - No więc... podobno... one... proszę tylko mnie źle nie 
zrozumieć, ja słyszałem taką plotkę i przyjechałem zapytać 
pana, czy to prawda...  
   Graf spojrzał z niepokojem na gospodarza, ale ten 
obojętnie palił cygaro.  
   - ...no więc... podobno... te modelki trafiają do...  
Niego.  
   Sir Lester gwałtownie odwrócił głowę w kierunku grafa, 
spojrzał na niego chłodno, ale nic nie powiedział.  Von 
Fenster wypił kolejny haust.  
   - No więc... czy to prawda?
   - Nie, to nieprawda - odparł Lester chłodnym tonem.
   - A, to całe szczęście! - ucieszył się graf i przesiadł 
się z powrotem na grubą Murzynkę.  
   - Wspomniał pan, że Lady Silver podziela pańskie 
wątpliwości - przypomniał Sir Lester.  
   - A tak, tak, razem słyszeliśmy tę plotkę... od jednej z 
modelek, tej która akurat została u nas, wie pan, zabieram 
je z sobą do Schwarzgrau i tam, no wie pan... - graf 
rozmarzył się przy tych kłamstwach - one są takie 
wysportowane...  
   - Z pewnością! - przytaknął Lester.
   I na tym skończyła się rozmowa grafa z Sir Lesterem 
dotycząca modelek. Nastąpiła po niej część nieoficjalna 
ubarwiona rozlicznymi atrakcjami, a na drugi dzień von 
Fenster popłynął z powrotem do swej posiadłości w 
Schwarzgrau.  
   
   Rano, po nocy spędzonej w klubie, Mark obudził się w 
ramionach Sun. Był trochę zdezorientowany i niepewny, co 
zaszło między nimi. Nie pamiętał jak wrócili z klubu, a tym 
bardziej - co zdarzyło się potem.  
   Wstał i, nie chcąc patrzeć na Sun, stanął tyłem do niej, 
wyglądając przez okno. Znajdowali się w mało zniszczonym 
apartamencie na czterdziestym piątym poziomie stupiętrowca 
CA-COLA. Mark spojrzał na panoramę miasta.  Poranne słońce 
było blade i wszystko w jego świetle wyglądało beznadziejnie 
- odrapane ruiny, zdezelowane pojazdy.  
   "To jednak bez sensu - pomyślał - to pewnie tylko 
legendy, w które wszystkim wygodnie jest wierzyć.  Muszę 
przestać się łudzić. Wrócę do swej pracy w służbach 
granicznych na południu". 
   Odwrócił się w stronę Sun.  Nie spała, uśmiechała się.  
   - To koniec - powiedział. - Dziś się rozliczymy i 
pożegnamy. Naopowiadałem ci wczoraj niezłych bzdur.  
Zapomnij o nich.  
   Sun uśmiechała się dziwnie.
   - Wiem, gdzie można spotkać mutanty - powiedziała.
   Mark na chwilę zaniemówił.
   - Co? - spytał w końcu. 
   - Wiem, gdzie można spotkać  mutanty - powtórzyła Sun. - 
Tu, w Tokyo. Mogę ci pokazać to miejsce. Uchodzi za bardzo 
niebezpieczne, ale może tam czegoś się dowiesz.  
   
   Mark i Sun skradali się wąską uliczką prowadzącą do ruin 
fabryki. Mark odbezpieczył broń i szedł pierwszy. Gdy 
dotarli do ostatniego budynku, zdecydował, że najpierw wejdą 
na jego dach, aby z góry zorientować się w rozkładzie 
zabudowań. Wspinali się po schodach powoli, ze względu na 
Sun. Na miejscu Mark wyjął celownik optyczny i posłużył się 
nim jak lornetką. Dach największej hali był gdzieniegdzie 
zniszczony i dzięki obszernym dziurom mogli zobaczyć, co 
jest w środku. Mark dostrzegł dwa mutanty, które 
najwyraźniej czegoś pilnowały.  
   - Zostań tu - powiedział do Sun. - Umiesz to obsługiwać? 
- zapytał, podając jej mały rewolwer laserowy. Sun skinęła 
twierdząco.  
   Zszedł na dół i zaczął się skradać wzdłuż muru 
okalającego ruiny. Zobaczył wyrwę po pocisku, zajrzał do 
środka, ale na placu przed halą nie było nikogo.  Przecisnął 
się przez dziurę w murze, przebiegł szybko plac i schował 
się za barakiem, stojącym przy wejściu do fabryki. Czuł, jak 
bije mu serce, ale nie zważał na to.  
   Podniósł się na palcach i zajrzał przez ubrudzone okno. 
Wewnątrz stały trzy mutanty uzbrojone i całkiem sprawne. 
Rozglądały się leniwie. Mark domyślił się, że pilnują 
kontenerów, które zajmowały większość hali.  
   Usłyszał kroki i skrył się za barak. Przez szpary w 
deskach widział zbliżającego się mutanta, który minął barak 
i udał się do fabryki. Mark znów zajrzał przez okno. Nowo 
przybyły przywitał się z trójką pilnującą kontenerów. A 
potem jeden z dotychczasowych ochroniarzy przekazał nowemu 
broń i zaczął zmierzać do wyjścia.  
   "Zmiana warty" - pomyślał Mark. Jego plan był wciąż ten 
sam. Miał zamiar złapać jednego z mutantów i dowiedzieć się 
prawdy. Wiedział, że teraz nadarzyła się okazja.  
   Mutant wyszedł z fabryki i zaczął iść w kierunku innej 
zrujnowanej hali. Mark podążył za nim. W wąskim przejściu 
pomiędzy wrakami maszyn wiertniczych dogonił mutanta i 
przyłożył mu miotacz do szyi. Mutant stanął i podniósł do 
góry pokryte łuskami ręce.  
   - Jeśli nie chcesz, bym rozwalił ci łeb, pogadasz ze mną, 
okey?  
   Mutant nie ruszał się.
   - Skręć w prawo za ten wrak - rozkazał Mark i popchnął go 
w tamtym kierunku. Mutant wykonał polecenie, znaleźli się w 
niszy pomiędzy zdezelowanym wiertłem a fragmentem zabudowań 
fabryki. Mark przyparł mutanta miotaczem do muru.  
   - Odwróć się - powiedział.
   Mutant odwrócił się. Miał piękną, szlachetną twarz 
trzydziestoletniego mężczyzny. Patrzył na Marka ze spokojem, 
trzymając  w górze gadzie ręce.  
   - Nie chcę cię zabić - zaczął Mark. - Interesuje mnie 
tylko ten środek, którego podobno używacie, żeby 
zapomnieć... żeby przenieść się do innej rzeczywistości...  
sam nie wiem. Tego się chcę dowiedzieć.  
   Mutant patrzył na Marka, jakby go nie słyszał.
   - Słyszysz, co do ciebie mówię? - naciskał Mark.  - Nie 
ma cię tu teraz, co?  
      Mutant nic nie odpowiedział. 
   - A może mnie nie rozumiesz?
   Mark potrząsnął miotaczem, ale nie doczekał się reakcji. 
Przyjrzał się twarzy mutanta, nie odczytał z niej nic. I w 
tym momencie zauważył, że z prawej strony w szyi mężczyzny 
tkwi dziwny metalowy kolec. "To by się zgadzało - 
pomyślał. - Słyszałem, że wbijają go do tętnicy, a on stale 
wydziela środek... Czyli to jednak prawda..." 
   Momentalnie podjął decyzję, wyciągnął kolec z szyi 
mutanta. Ten zawył przeraźliwie i sięgnął ręką do rany, z 
której zaczęła gwałtownie wypływać pomarańczowa krew. Mark 
stał jak sparaliżowany - nie spodziewał się takiej reakcji. 
Mutant wył żałośnie z bólu i jakby z zaskoczenia.  
   Rozległy się dziwne odgłosy, Mark uświadomił sobie, że 
zaraz przybędą trzej pozostali strażnicy. Zaczął uciekać.  
Przeskoczył przez płot i pobiegł w kierunku budynku, na 
którego dachu czekała Sun. Słyszał pogoń. Po chwili usłyszał 
też strzały. Biegł, nie oglądając się. Dopiero w budynku 
zatrzymał się i wychylił z bronią.  Widział powoli 
zbliżające się  mutanty. Wycelował w jednego z nich i 
trafił. Tamten upadł, a pozostali zaczęli strzelać do Marka, 
schował się więc i pobiegł na górę.  
   Sun czekała skulona za kominem wentylacyjnym.
   - Musimy uciekać dachem, chodź! - krzyknął i wyciągnął 
rękę.  
   Sun wstała, chwycił ją za metalową dłoń i pociągnął za 
sobą. Nie oddalili się znacznie, gdy na dachu pojawiły się 
dwa pozostałe mutanty. Znów zaczął strzelać, one również. 
Schowali się za nadbudówką.  
   - Idź z tamtej strony, wychyl się tylko trochę i strzelaj 
do nich bez przerwy - polecił Sun.  
   Chciał ich zmylić, chciał, by spojrzeli na lewą stronę 
nadbudówki, a on wtedy wyceluje do nich z prawej. Patrzył 
jak Sun klęka przy końcu ściany i przygotowuje się do 
strzału. Zobaczył, jak wychyliła się, wyciągając pistolet.  
   A potem się zacięła.
   - Sun! - krzyknął przerażony, ale było za późno.  Nie 
mogła ani strzelać, ani się schować.  
   Pobiegł w jej kierunku, lecz w tym czasie Sun dosięgły 
już pierwsze strzały. Widział, jak urwało jej rękę i jak 
pocisk wbił się w jej ciało. Dopadł Sun i pociągnął do 
siebie,  w ten sposób chowając ją przed ostrzałem.  Czuł, że 
ogarnia go straszna, niepohamowana gorycz i wściekłość. 
Wyszedł zza muru i począł strzelać, idąc przed siebie. Nie 
chował się już, przeciwnie - był zdesperowany, pragnął ich 
zabić. 
   I udało się. Gdy zobaczył, że mutanty leżą w kałużach 
pomarańczowej krwi, wrócił do Sun.  
   - Jak się czujesz? - spytał, dotykając delikatnie jej 
twarzy, ale nie otworzyła oczu.  
   Nie miał pojęcia, czy żyje, nie wiedział, na ile była 
cyborgiem, a na ile człowiekiem. Z jej tułowia sączyła się 
krew. Podszedł do mutantów i wyciągnął kolce z ich szyi.  
Pomyślał, że to może jedyna szansa. Nie miał tyle forsy, 
żeby lekarze chcieli im pomóc.  
   Podniósł Sun i poszukał zejścia na ulicę. Zaniósł ją aż 
do stupiętrowca, w którym spędzili ostatnie noce.  W 
apartamencie położył Sun na posłaniu. Wyjął z kieszeni dwa 
kolce. "Jeśli nawet ryzykuję śmiercią, to warto" - pomyślał 
Mark. Wbił jeden kolec w szyję Sun, a potem drugi w swoją.  
   
   Vampire wkroczył do Świątyni Swego Imienia. Najwyższa 
Kapłanka - Motokabalu - czekała już w pokłonie u stóp 
płaskorzeźby przedstawiającej Złotą Gwiazdę Siły ponad 
Nieskończoną Równiną.  
   Vampire usiadł na tronie i rzucił na ziemię jeden z 
klejnotów, które nosił w kieszeniach płaszcza.  Było to 
rytualne rozpoczęcie widzenia.  
   Motokabalu ułożyła u stóp Księcia ofiarę z młodej 
dziewicy i przykucnęła, w pokorze oczekując jego rozkazów.  
   - Przez następny tydzień Wasz Książę oddali się z tej 
rzeczywistości, aby pełniej poruszać się w tamtej, z której 
wszyscy pochodzimy.  
   Kapłanka zadrżała z przerażenia, gdyż wiedziała tylko 
tyle, że tamta rzeczywistość jest wielokroć gorsza do tej.  
   - W tym czasie Ciało Waszego Księcia spocznie w 
sarkofagu, a wszystkie kapłanki roztoczą nad nim modły 
ochronne - dodał Vampire.  
   Jego wzrok zatrzymał się, jak zawsze, na płaskorzeźbie 
Złotej Gwiazdy i wyrył w niej nowe, szlachetne elementy. 
Teraz Nieskończona Równina została przecięta równolegle do 
horyzontu, co miało przypomnieć o istnieniu obu 
rzeczywistości.  
   Na pożegnanie Vampire rzucił jeszcze jeden klejnot, 
który, tak jak poprzedni, Motokabalu połknęła w religijnej 
ekstazie.  
   Książę opuścił świątynię, rytualnie rozdeptując ofiarę. 
Rydwan czekał już, aby go zawieźć do sarkofagu. W rydwanie 
siedział doktor Bloodsteel z gotowym specyfikiem.  Vampire 
połknął miarkę tego płynu i skupił się na swej świadomości 
obu światów. Główny nacisk dotychczas kładł na obecną 
rzeczywistość, tamtą zaś tylko kontrolował. Teraz, dzięki 
swym wyjątkowym siłom psychomentalnym, mógł powrócić do 
pierwotnego świata.  
   Gdy doktor Bloodsteel zauważył, że czarne źrenice Księcia 
szarzeją, wiedział już, że Vampire przeniósł ciężar swej 
świadomości. Ciało Księcia obleczone w złoty całun złożono 
do klimatyzowanego sarkofagu. Służki posypywały je złotym 
proszkiem, a doktor Bloodsteel czuwał z odpowiednią porcją 
serum powrotu.  
   
   Graf nie nabrał się bynajmniej na piękne oczy Sir 
Lestera. Właśnie opalał się na rozłożystym tarasie swej 
posiadłości w Weissmacht, gdy kamerdyner doręczył mu wyniki 
śledztwa, jakie przeprowadził Herr Knemeier - detektyw 
rodzinny familii Rausch.  
   Graf włożył zabytkowe Sonnenbrille, odziedziczone po 
stryju Udo, i po raz kolejny, na wszelki wypadek, polał się 
oliwką do opalania. Łyknął lemoniady i dopiero wtedy mógł 
spokojnie otworzyć zalakowana kopertę. Na pieczęci widniał 
herb Knemeiera - półorzeł, półświerk. Dzięki temu graf miał 
pewność, że materiały są oryginalne.  
   Tłuste od oliwki palce grafa zostawiały ślady na kredowym 
papierze, gdy nerwowo przeglądał sprawozdanie.  Aby zapobiec 
rozszyfrowaniu, detektyw zapisał je w języku starogermańskim, 
którym to władali bardzo nieliczni i zresztą bardzo słabo. 
Sam Knemeier też nie był biegły w tym języku.  
   Sie fahren nicht nach dem Planet - przeczytał graf i 
zatrząsł się ze złości. - Ich habe die Immigrantformulare 
gesehen und kein Schawrzgraumodell dadort war. So konnen wir 
sicher sein dass Sir Lester lugt.  
   Knemeier przysyłał kopie formularzy imigracyjnych i inne 
dokumenty, których grafowi nie chciało się już nawet 
oglądać. Wystarczyło pismo przewodnie, które potwierdzało 
jego podejrzenia. Von Fenster tak się wściekł, że wstał 
gwałtownie i jego zabytkowe Sonnenbrille spadły na ziemię 
tłukąc się. To przeważyło szalę i graf postanowił działać.  
 
   Wezwał fryzjera i manikiurzystkę. Ufarbował wąsy, 
paznokcie zaś rozkazał pomalować na piękny modry kolor.  
Nałożył najdroższe klejnoty, a wśród nich sygnet rodu Rausch 
wykonany z najczystszego złota uzyskanego w procesie 
alchemicznym. Na koniec włożył najmodniejszy trencz z 
cieniowanej wilmy i tak wystrojony wsiadł do swego 
dyliżansu.  
   Kazał się wieźć na lotnisko. Tam wynajął niewielki
luksusowy statek kosmiczny i zaordynował kurs na Seus.  
Pilota zmroziło. Stewardesy chodziły sztywne ze strachu, 
popijając na boku firmową Wodę Ognistą.  
   Von Fenster postanowił być nieustraszony. Oczywiście, 
potem uświadomił sobie, że działał pod wpływem udaru 
słonecznego i gorzko pożałował swych decyzji, ale  na razie 
zamierzał postępować jak starodawne rycerstwo. Nie 
powiedział nic Lady Silver. Jego misja pozostała tajemnicą.  
   Nie miał zresztą szczególnego planu. Zamierzał dotrzeć na 
Seus i osobiście sprawdzić, czy są tam modelki z 
Hansenjungen. Jeśli tak, miał zamiar postąpić szlachetnie i 
zaprzestać hodowli.  
   
   Mark obudził się w apartamencie na czterdziestym piątym 
poziomie luksusowego stupiętrowca. Doznał dziwnego uczucia - 
przez moment nie pamiętał, kim jest, ile ma lat, co było 
wczoraj...  
   Ale szybko sobie przypomniał. Jego serce ścisnął 
straszliwy żal. Rozejrzał się po pokoju, jakby nie chcąc 
uwierzyć w to, co się wczoraj stało. Ale nie było Sun.  
   Zadzwonił telefon. Mark podniósł słuchawkę, bo pomyślał, 
że to może ona. Ale to był Steven.  
   - Cześć, stary - zawołał zadowolony. - Mam dla ciebie 
dobre wiadomości. Akcje Oil Holding podrożały dziś na 
tokijskiej giełdzie o 3%!  
   Słowo "Tokyo" zabolało, bo teraz kojarzyło się Markowi 
tylko z jednym miejscem - ekskluzywnym barem Tokyo na 
Broadwayu, gdzie poznał Sun.  
   - ...zarobiłeś więc prawie sto trzydzieści tysięcy, z 
tego połowę powinieneś przeznaczyć na udziały w Trade 
Association... - doszły go słowa Stevena.  
   - Słuchaj! - Mark przerwał mu histerycznie. - Słyszałeś o 
wczorajszej strzelaninie przy Holm Industry w aksamitnej 
dzielnicy?  
   - A skąd - odparł Steven - nie słucham radia, bo tam 
podają same bzdury, ale wiesz co, teraz wpadło mi do głowy, 
że warto zainwestować w...  
   - W tej strzelaninie... - głos Marka załamał się - oni... 
oni zabili Sun.  
   W słuchawce zapanowała cisza.
   - Cco? - jęknął w końcu Steven.
   Mark czuł, że musi powiedzieć jak najwięcej, może sprawi 
mu to jakąś ulgę.  
   - Sun nie żyje. Strzelili do niej kilka razy. Policja 
przyjechała, gdy tamci już dawno zwiali, wiesz, to biedna 
dzielnica...  
   - A co tam właściwie robiliście? 
   Mark nie mógł sobie przypomnieć, co robili w tak podłym 
miejscu.  
   - Wiesz, chyba jeszcze jestem w szoku, bo nie pamiętam - 
odrzekł i odłożył słuchawkę.  
   Starał się poskładać wszystkie fakty, ale całe 
wspomnienie tamtej nocy zaczynało się, gdy Sun leżała już 
ranna na ziemi, tamci uciekali, wsiedli do starego 
czerwonego buicka i momentalnie odjechali. Potem zjawiła się 
policja, potem pogotowie. Przykryli ciało Sun czarną 
folią...  
    Mark nie mógł o tym myśleć. Pamiętał, że ma zgłosić się 
na komisariat dziś wieczorem, by mogli go przesłuchać.  
   Był wściekły. Wiedział, że policja nic nie zrobi.  Czuł 
się bezsilny.  
   Zapalił papierosa i chodził po mieszkaniu jak dzikie 
zwierzę. Wszystko wkoło przypominało mu Sun. Jej 
porozrzucane ubrania, jej kubek do kawy, jej odjazdowa 
metalowa biżuteria.  
   Nie mógł wysiedzieć w zamkniętym pomieszczeniu.  Wyszedł 
na ulicę. Było upalne lato. Najbardziej dokuczliwe, jakie 
tylko mogło być w Nowym Jorku - palące słońce, korki, hałas, 
tłumy na ulicach.  
   Mark szedł bezmyślnie. Narastała w nim gorycz i złość. 
Wiedział, że nie może się upić, bo ma się zgłosić na policję 
wieczorem. Zapach jedzenia przyprawiał go o mdłości.  
   Podjechał metrem do Central Parku, kupując po drodze w 
drugstorze dramaminę. Łyknął trzy tabletki, położył się w 
cieniu na ławce i zasnął.  
   Gdy się obudził, był już wieczór. Piękny letni zmrok.  
Atramentowe niebo. Mark spojrzał na gwiazdy, ich widok 
wzbudził w nim dziwną tęsknotę, ale tak było zawsze, gdy na 
nie patrzył.  
   A potem nagle poczuł przepełniającą go wściekłość. 
Postanowił dopaść tych drani. Dopaść i pozabijać. To jedyny 
sposób wymierzenia sprawiedliwości. Czuł, jak w jego żyłach 
wre adrenalina.  
   Pobiegł do metra i pojechał do domu. Wyjął z szafy 
pistolet. Zjechał windą do garaży i wsiadł w samochód.  
Kierował się prosto do aksamitnej dzielnicy. Pamiętał, że 
buick miał charakterystyczne wgniecenie na karoserii.  
"Znajdę ten samochód - pomyślał. - Tam nie może być wiele 
takich modeli. A potem znajdę tych skurwysynów. I 
pozabijam!" 
   
   Gdy Vampire przełożył ciężar swej świadomości - z jednej 
strony niewielkim wysiłkiem kontrolował swe ciało leżące w 
sarkofagu, z drugiej - uzyskał pełnię mocy jako Naczelny 
Szaman Sekty Wieczność.  
   Dla otaczających go towarzyszy właśnie otworzył oczy po 
długim transie narkotycznym wywołanym przez specjalny 
gatunek peyotla. Znajdował się w swym "ranczo" położonym na 
strychach opuszczonych domostw w aksamitnej dzielnicy w 
Nowym Jorku. Stąd zawiadywał całą społecznością "Wieczności" 
w Ameryce i w Europie.  
   W jego otoczeniu znajdowali się tylko zaufani wyznawcy 
sekty - najwyżsi rangą, ale i tak jemu podporządkowani.  
   Źrenice Vampire - zwanego tu Milo - zmatowiały pod 
wpływem pogłębienia świadomości. Obecni zauważyli tę zmianę 
i, jak zwykle, ocenili to jako napływ mocy.  Pognali więc 
szybko do swych laptopów, za ich pomocą uprawiali bowiem tak 
zwaną magię wirtualną w Internecie. Czuli, że moc Milo 
spłynęła też po części na nich, dzięki czemu ich magia mogła 
zyskać na efektywności.  
   Obecnie pracowali nad przewodniczącym związku zawodowego 
aktorów, ale tylko dla ćwiczeń, gdyż ich ostatecznym celem 
był prezydent Stanów Zjednoczonych.  Gdyby i on wstąpił do 
"Wieczności", sekta opanowałaby z pewnością całą Amerykę.  
   Vampire nie chciał oczywiście zajmować się tymi bzdurami. 
Postanowił działać szybko, każda minuta była cenna, im 
dłużej przebywał tutaj, tym trudniej wrócić tam.  
   Wiedział, kogo szukać. To nie mógł być przeciętny 
morderca, jakich pełno w aksamitnej dzielnicy. To musiał być 
morderca zdesperowany i zawiedziony obecną rzeczywistością - 
taki, który ulegnie mu mentalnie i zechce wybrać się do 
innego świata.  
   Vampire rozkazał gestem, by wszyscy się oddalili.  Skupił 
się, wpatrując w swój wskazujący palec. Energia była tak 
silna, że wywoływała zjawisko zwane potocznie poltergeist. 
Jego ulubiona rzeźba - złota miniaturka Wenus, stojąca na 
marmurowym kominku - zaczęła wibrować. W końcu spadła na 
ziemię. Vampire nie zważał na to. Penetrował otaczające go 
obszary energii ludzkiej, szukając tej, która by go 
interesowała.  
   I znalazł.
   Coś jakby czerwona plama zatętniła na zmiennym polu 
różnych mocy. Vampire wiedział już, kto to i gdzie jest.  
   Przerwał koncentrację. Wstał gwałtownie i dostrzegł Wenus 
leżącą na podłodze. Podniósł ją i postawił na miejscu.  
   - Mam nadzieję, że się już nie zobaczymy - powiedział do 
figurki i wyszedł.  
   Szedł mrocznymi ulicami aksamitnej dzielnicy wiedziony 
ciemnym instynktem. Nazwa "aksamitna" pochodziła od brudu, 
który pokrywał wszystkie budynki. Vampire patrzył z 
obrzydzeniem na tę rzeczywistość. Czuł ciężar swego ciała, 
smród powietrza i upał. Doświadczał dotkliwości każdego 
materialnego aspektu tego świata - niewygody ubrania, 
spoconych rąk, nierównego chodnika.  
   Przypomniał sobie, że kiedyś myślał, iż jeśli tylko, w 
jakikolwiek sposób, uda mu się stąd uciec, wyzwolić, to nie 
zapragnie już niczego więcej. A teraz, nie dość, że zbudował 
tam całe imperium, to było wciąż mało. Chciał więcej. Chciał 
wszystkiego.  
   Poczuł zbliżające się źródło wybranej energii.  Zobaczył 
młodego, za dobrze jak na tę dzielnicę wyglądającego 
mężczyznę. Wysiadł ze srebrnej limuzyny, którą zaparkował 
obok starego buicka.  
   Vampire czuł teraz wszystkie jego uczucia - gorycz, 
nienawiść, pragnienie zemsty i śmierci.  
   Vampire podszedł do mężczyzny. Tamten nawet na niego nie 
zwrócił uwagi - przyglądał się bowiem kamienicy, przed którą 
stał.  
   - Szukasz kogoś? - spytał Vampire.
   Mark spojrzał nań badawczo. Uznał jednak, ze ten dziwny 
facet nie jest wczorajszym mordercą.  
   - Nazywam się Milo. Na pewno o mnie słyszałeś - Vampire 
wyciągnął dłoń na powitanie.  
   Tym razem Mark przyjrzał się jego twarzy. I rozpoznał 
słynnego przywódcę Sekty Wieczność.  
   - Tak, słyszałem, ale teraz zajmuje mnie co innego - 
odparł mając nadzieję, że Milo odejdzie.  
   - Mogę ci pomóc - powiedział Vampire - zemścisz się w 
sposób najbardziej okrutny i do tego nikt cię o to nie 
posądzi...  
   Mark spojrzał Milo prosto w oczy, ale przeszedł go 
dziwny, paraliżujący dreszcz.  
   - To zrobili twoi ludzie? - spytał, nie wierząc za bardzo 
w to oskarżenie. Wszyscy wiedzieli, że Sekta Wieczność 
działa tylko w sieci komputerowej za pomocą tak zwanych 
wirusów psychologicznych. Nigdy nie przyłapano ich nawet na 
posiadaniu broni.  
   - Wiesz, że nie - odparł Vampire. - Ale naprawdę mogę ci 
pomóc. - Nie wysilał się z argumentacją, gdyż czuł już 
łagodną uległość w uczuciach mężczyzny.  
   - Dobra, przedstaw mi swą propozycję. Ale jeśli kłamiesz, 
zabiję również ciebie. - Mark wyciągnął pistolet z kieszeni. 
- Nie mam już nic do stracenia.  
   Vampire bardzo zadowoliły te pogróżki. Ciągła gotowość do 
zadawania śmierci i determinacja - to wszystko, co ten 
mężczyzna powinien przenieść do tamtej rzeczywistości.  
   - Chodź - powiedział i poprowadził Marka do swej 
podziemnej kryjówki. Było to niewielkie pomieszczenie w 
piwnicach. Wnętrze śmierdziało szczurami. Rozkazał Markowi 
usiąść naprzeciw siebie na podłodze.  
   Mark nie bardzo wiedział, o co chodzi, ale kontakt z 
hipnotyzującym wzrokiem Vampire otumanił go. Nie protestował 
więc i pozwolił, by tamten położył mu dłonie na skroniach.  
   - Skup się na mym spojrzeniu - rozkazał Książę i Mark 
popatrzył mu prosto w oczy.  
   Poczuł odrętwienie w całym ciele. Vampire użył całej 
mocy, by powściągnąć aurę Marka i sprzęgnąć jego energię ze 
swoją. Jednocześnie resztką sił pokierował ciałem w 
sarkofagu, które dało znak doktorowi Bloodsteel, by napoił 
je serum powrotu. Książę przeniósł większość swej 
świadomości na wtórną rzeczywistość i pociągnął za sobą 
Marka.  
   Otworzył oczy i uśmiechnął się tryumfująco.
   - Udało się - powiedział, a doktor Bloodsteel skłonił się 
pokornie. - On musi być gdzieś w okolicy.  
   Podniósł się gwałtownie i krzyknął:
   - Znaleźć go!   
   
   Graf poczuł nagły ból głowy towarzyszący przekazowi 
telepatycznemu. To była Lady Silver.  
   - Gdzie jesteś, Haraldzie? - zaczęła z oburzeniem. - 
Nigdzie nie mogę cię znaleźć.  
   W tym momencie graf uświadomił sobie, gdzie tak naprawdę 
jest, a mianowicie na orbicie Seus. Zrozumiał też nagle, 
jaki idiotyzm popełnił ładując się do samej paszczy smoka. 
Ale było już za późno. Właśnie pilot zgłosił prośbę o 
pozwolenie na lądowanie na dworcu kosmicznym Taurus.  
   - Tak sobie latam - bąknął graf zupełnie głupio.
   - Co to znaczy "tak sobie latam"? - Lady Silver nie 
dawała za wygraną.  
   Grafa zlał zimny pot. Był przerażony i nie wiedział, co 
wymyślić. Na szczęście (czy nieszczęście) pilot otrzymał 
zgodę i ich statek zaczął wchodzić w atmosferę Seus. To 
spowodowało silne zakłócenia i graf rozłączył się.  
   Siedział przy okrągłym iluminatorze i patrzył ze zgrozą, 
jak zbliżają się do niezwykłej powierzchni planety.  Dworzec 
Taurus wyglądem zewnętrznym przypominał olbrzymiego złotego 
byka, przez jego nozdrza odprowadzano nadmiar ciepła tak, że 
co chwilę buchała z nich gorąca para. Statki wlatywały do 
otwartego "pyska", a startowały z zakręcanych "rogów". Byk 
"leżał" wygodnie w centrum metropolii Vam. Było to jedyne 
miejsce na Seus, dokąd mogli przybyć ludzie z innych planet. 
Odbywały się tam wszelkie transakcje handlowe. "Między 
innymi transakcje moimi modelkami" - przemknęło przez głowę 
grafa, gdy patrzył na plan urbanistyczny miasta wzorowany na 
powierzchni koralowca.  
   Przez chwilę był zachwycony tym widokiem, ale zaraz 
zerwał się nerwowo, gdy przypomniał sobie powagę sytuacji.  
Pobiegł do kabiny pilota, stanął u wezgłowia jego fotela i 
zaczął mu dyszeć do ucha.  
   - Niech mnie pan łaskawie posłucha, wiem, że to może 
zabrzmieć z mojej strony niepoważnie, ale ta podróż to 
przecież kompletna pomyłka. Musimy zawrócić, bo inaczej to 
będzie nasz koniec. Ende! - wymknęło mu się po 
starogermańsku.  
   Pilot należał do ludzi przekornych i pomimo że był 
również kompletnie przerażony, postanowił nie ustąpić.  
   - Nie po to leciałem, szanowny panie, żeby teraz 
stchórzyć. Ja aż tak bardzo nie boję się Vamp...  
   - Tsst! - przerwał mu graf - niech pan nawet nie wymawia 
tego imienia. Zapłacę podwójnie - dodał.  
   Pilot zwolnił, ale nie zmienił kursu.
   - Zapłacę potrójnie - rzekł graf nieco już obrażony - i 
dorzucę kilka modelek gratis.  
   I pilot zawrócił.
   
    Mark obudził się w piachu. Leżał u stóp wysokiej, 
lustrzano-złotej wieży. Był upał. Słońce świeciło jaskrawo 
na bezchmurnym niebie.  
   Miał przez chwilę wrażenie, że już kiedyś to przeżył. Ale 
wrażenie szybko ustąpiło, gdy na niebie pojawił się wielki 
czarny bolid. U jego spodu lecieli podwieszeni na linach 
mężczyźni w czarnych kombinezonach.  Mieli broń z 
celownikiem laserowym. Powierzchnię ziemi penetrowały 
czerwone wiązki.  
   Mark nie wiedział ani kim jest, ani co się dzieje.  Czuł 
instynktownie, że to jego szukają. Chciał zagrzebać się w 
piachu, ale sypka warstwa była płytka, a pod spodem 
znajdowała się płyta ebonitu. Pobiegł do wieży. Dostrzegł 
wejście, lecz nie mógł dostać się do środka. Drzwi były 
zablokowane. Bolid zbliżał się.  Mark zauważył sporą wnękę 
ponad drzwiami. Domyślił się, że służyła jako garaż dla 
małych obiektów latających. Z wielkim trudem udało mu się 
tam wspiąć.  W środku panował przyjemny chłód - najwyraźniej 
działała klimatyzacja.  Wiedział, że w cieniu jest 
niewidoczny. Obserwował, jak bolid minął wieżę, a po chwili 
zniknął w oddali.  
   Wychylił się i mrużąc oczy rozejrzał się wkoło. Dopiero 
teraz zauważył, że pustynia kończyła się niedaleko 
niewysokim białym murem ozdobionym drogocennymi kamieniami. 
Za nim rozciągał się obszar soczystej zieleni.  
   
   Generał Soir osobiście nadzorował akcję poszukiwawczą w 
rejonie tak zwanego pola szachowego. Leciał w bolidzie ponad 
kwadratami na przemian piasku i roślinności. Przez ułamek 
sekundy poczuł, że Vampire spenetrował telepatycznie jego 
zawsze otwarty dla Księcia mózg.  Wiedział, że Vampire mógł 
dowiedzieć się tylko jednego - nikogo jeszcze nie znaleźli.  
   
   Gdy Mark przeskakiwał biały mur, znów zobaczył bolid.  
Chciał się szybko schować, ale nim to uczynił, statek wybuchł 
nagle rozbłyskując najpierw jak ognista kula - a potem 
zamieniając się w miliony małych iskier, które powoli 
opadały na ziemię.  
   
   Vampire integrował swą moc w Sali Tryumfu przy Fontannie 
Spokoju, z której tryskało wino czerwone jak krew.  Książę 
półleżał na przemyślnym diamentowym szezlongu i czekał na 
informacje o wynikach poszukiwań. Klepsydra z proszkiem 
alchemicznym wskazywała jednak, że czas dobiegł końca. 
Vampire zaczął rozmyślać, jakim rodzajem śmierci ukarać 
tych, którzy go zawiedli.  
   Nagle do sali wkroczył Mistrz Ceremonii i zapowiedział 
Mera miasta Vam. Mer, zgodnie ze zwyczajem, wjechał na 
białym rumaku, odziany w purpurowe futro. Ukłonił się nisko i 
oznajmił: 
   - Jak Wasza Wysokość wie, sprawdzono wszystkich, którzy 
noszą kołnierze, a zatem też przyjezdnych - wyposażonych w 
kołnierze tymczasowe. Dowiedzieliśmy się jednak, że pewien 
statek już prawie miał lądować w Dworcu Taurus, ale w 
ostatniej chwili zawrócił. Oczywiście, ściągnęliśmy go na 
Seus. To może być ten mężczyzna. Czy wprowadzić?  
   Vampire wiedział już, że to nie on, ponieważ nie czuł 
charakterystycznej aury. Z samej jednak ciekawości skinął 
potakująco.  
   I tak, skutego złotym łańcuchem, sprowadzono grafa von 
Fenster przed oblicze Księcia. Graf był sztywny i siny ze 
strachu, trząsł się tak, że łańcuchy głośno dzwoniły.  
Patrzył pod nogi, bo bał się ujrzeć Vampire na własne oczy. 
Posadzka była jednak tak gładka, że dostrzegł jego odbicie. 
I zemdlał ze strachu.  
   - To według Mera ten człowiek żądny czyjejś śmierci? - 
spytał Książę i zaczął się śmiać. Wibrujący dźwięk sprawił, 
że diamentowy szezlong pękł, a gdy dźwięk nasilił się, 
brzmiał uporczywie w głowach wszystkich, którzy brali udział 
w poszukiwaniach, aż zadał im śmiertelny ból.  
   Dotąd Vampire nie chciał angażować swej mocy w celu 
znalezienia mężczyzny. Teraz postanowił jednak poszukać go 
sam.  
   Wstał, a dwór skłonił się nisko. Spojrzał na omdlałego 
grafa i wpadł na przewrotny pomysł.  
   - Zostawcie go żywego - rozkazał - chcę, żeby tu był, gdy 
wrócę.  
   I wyruszył na spotkanie z Markiem.
   
   Na każdym kwadracie tak zwanego pola szachowego stała 
wieża przypominająca kształtem jedną z figur do gry. Mark 
znajdował się teraz w obszarze gęstej zieleni, nad którym 
prześwitywała w oddali wysoka budowla w kształcie laufra. 
Widział wprawdzie marmurową ścieżkę wyłożoną biało-czarnymi 
płytkami, jak szachownica, wolał jednak przedzierać się 
przez roślinność i pozostać niezauważonym.  
    Wciąż nie miała pojęcia, kim jest, ani co tutaj robi.  
Wydawało mu się, że jego ciało jest dziwnie lekkie i dziwnie 
piękne, ale nie mógł znaleźć punktu odniesienia w 
swej pamięci, aby porównać te wrażenia. Wydawało mu się też, 
że nie należy do tego miejsca, ale nie mógł sobie 
uświadomić, gdzie indziej mógłby się znaleźć.  
   Postanowił dotrzeć do wieży w kształcie laufra. Być może 
tam się wszystko wyjaśni. Nagle zauważył olbrzymi cień 
przesuwający się po ziemi. Spojrzał w górę - złoty rydwan 
powoli płynął po niebie. Mark zaczął uciekać. Biegł w 
kierunku wieży, przedzierał się przez roślinność, mając 
nadzieję, że będzie niewidoczny z góry. Ale rydwan spokojnie 
podążał za nim.  
   W końcu dopadł budowli. Tym razem drzwi wejściowe się 
rozsunęły i Mark zobaczył ciemny tunel prowadzący w dół.  
Mark wszedł do środka, a drzwi się zatrzasnęły. Pozostała mu 
tylko droga przed  siebie - do podziemi.  
   
   Vampire czuł się znakomicie na tym polowaniu. Właśnie 
zagonił zwierzynę do pułapki. Chcąc, nim go dopadnie, wzbudzić 
w mężczyźnie atawistyczne uczucia. Książę otworzył przed 
ściganym drogę do podziemnego labiryntu. Vampire bardzo 
lubił to miejsce. Było zupełnie pozbawione światła. Tysiące 
zaułków i ślepych korytarzy sprawiały, że ofiary szalały ze 
strachu. Labirynt posiadał w dodatku świetną akustykę, 
zbliżające się ciężkie tytanowe kroki Księcia były wyraźnie 
słyszalne.  
   Tym razem Vampire nie chodziło jedynie o zabawę. Była to 
próba. Jeśli mężczyzna będzie się tylko bać, to znaczy, że 
nie warto zaprzątać nim uwagi. Jeśli zaś Książę wyczuje 
gniew i zew walki, wówczas jego plan się dopełni.  
   Rydwan podążył spokojnie ku następnej wieży w kształcie 
konia szachowego, gdzie znajdowało się drugie wejście do 
labiryntu.  
   
   Graf najpierw stracił przytomność, a potem naturalnie 
przeszedł w stan snu. Na jego twarzy pojawił się uśmiech. 
Śniło mu się, że biega po uroczej łące wśród wielu nagich 
tłuściutkich nastolatek. Jedna z nich zaczęła go nagle walić 
dłonią po twarzy i rzekła męskim głosem: 
   - Niech się pan zbudzi, grafie.
   Von Fenster otworzył oczy i ujrzał obrzydliwą gębę 
wąsatego dworzanina.  
   - Łe - wyrwało mu się ze wstrętem. Szybko jednak 
pożałował tych słów, gdyż przypomniał sobie, że jest właśnie 
w zamku Księcia Vampire.  
   - Proszę wypoczywać - powiedział dworzanin.
   Graf nieśmiało rozejrzał się wokoło. Księcia na szczęście 
nie było. Znajdował się w przestronnym salonie z widokiem na 
Ocean Wielki. Siedział na wygodnym atlasowym fotelu, a 
syrena wyłaniająca się z ruchomego akwarium wachlowała go 
srebrną imitacją palmowego liścia. Mimo tych niewątpliwych 
wygód von Fenster był przekonany, że to już koniec.  
   - Czy mogę mieć ostatnie życzenie? - spytał dworzanina.  
   - Tak czy tak, nie - odparł tamten. - Ale na razie nie 
wiadomo jeszcze, co zechce z panem uczynić Jego Wysokość.  
   
   Mark poruszał się w ciemności po omacku. Był wyczerpany. 
Wciąż trafiał na ślepe zaułki, błądził tak długo, że nie 
potrafił już wrócić do wejścia.  
   "To pułapka" - pomyślał i poczuł przepełniający go gniew. 
- "Ktoś wpuścił mnie tu celowo".  
   W tym momencie usłyszał coś, jakby trzy ciężkie kroki, 
daleko w głębi labiryntu. Przystanął nasłuchując, ale znów 
zapanowała cisza. Nie wiedział, czy nie było to tylko 
złudzenie wywołane zmęczeniem. Zaczął jednak iść prędzej, z 
determinacją, choć wciąż napotykał przeszkody w ciemności.  
    W końcu trafił na długi korytarz bez zakrętów i szedł 
bardzo szybko, trzymając się prawej ściany.  Może to droga 
do wyjścia. Korytarz jednak wcale się nie kończył. Po pół 
godzinie Mark stracił nadzieję, że ta droga ma sens. Po 
następnej półgodzinie okazało się, że korytarz był ślepy i 
kończył się poprzeczną ścianą.  
   Mark zezłościł się i zaczął walić pięściami w mur.  
Odgłos uderzeń niósł się echem po całej przestrzeni. I nagle 
usłyszał coś jakby śmiech. Przestał walić i znów 
nasłuchiwał, ale i tym razem zapanowała cisza.  
   "A jednak tam ktoś jest - pomyślał Mark - i drwi ze 
mnie!" 
   Czuł wściekłość.
   Zaczął biec z powrotem. Nie trzymał się już ściany. Gdy 
przemierzył cały korytarz, okazało się, że na drugim końcu 
też był zamurowany.  
   "Jak to? - pomyślał. - Musiałem przegapić jakieś boczne 
wyjście". 
   Wrócił, sprawdzając ścianę po prawej. Szedł powoli, aby 
nie minąć odgałęzienia. Po długim czasie doszedł do końca 
korytarza i nic nie znalazł. Był wyczerpany, ale postanowił 
sprawdzić przeciwną ścianę. Kiedy i ona okazała się 
pozbawiona otworów, Mark usiadł na ziemi i krzyknął: 
   - Gdy cię dopadnę, zabiję! - Naprawdę wierzył w to, co 
mówił.  
    W tym momencie usłyszał kroki. Ktoś szedł szybko i 
zdecydowanie w jego kierunku. Mark wstał gotowy do ataku. 
Nim cokolwiek uczynił, potężna postać rzuciła się nań, 
gwałtownie rozrywając kłami jego gardło i wysysając całą 
energię.  
   
   Vampire wkroczył do pałacu w doskonałym nastroju.  Szedł 
tak szybko, że służki nie nadążały z rozsypywaniem srebrnego 
proszku. Książę czuł przepełniającą go energię i był przekonany 
o swym nadchodzącym zwycięstwie. Dlatego wezwał wszystkich 
dygnitarzy do sali tronowej. Rozkazał też przyprowadzić 
grafa.  
   Oprócz ministrów, którym udało się przeżyć, pojawiła się 
kapłanka Motokabalu ze świtą, jak również przygotowany do 
przeprowadzenia megatransu doktor Bloodsteel. Wniesiono też 
akwarium z Doradcą.  
   Graf trząsł się, stojąc w asyście dwóch strażników, 
ukradkiem jednak przyglądał się pannom, chcąc sprawdzić, czy 
aby nie ma wśród nich modelek z Hansenjungen.  
   Gdy do sali wkroczył Książę, dwór przykucnął pokornie, a 
graf dodatkowo zamknął oczy na wszelki wypadek.  
   - To będzie moja ostatnia wola - podyktował zaskoczonemu 
Sekretarzowi, a ten szybko zapisał jego słowa złotym 
atramentem.  
   - Podać mi Doradcę! - rozkazał Vampire siedzący na 
dryfującym tronie.  
   Wszyscy mieli zamiar jak zwykle wycofać się dyskretnie, 
ale Książę powstrzymał ich skinieniem palca wskazującego (z 
okiem). Podniósł akwarium z tacy i rzucił nim o podłogę. 
Kryształ rozbił się na miliardy szkiełek.  Patrzyli, jak 
neuron wysycha pozbawiony życiodajnej substancji.  
   Ten widok jeszcze polepszył humor Księcia.  Spojrzał 
rozbawiony na trzęsącego się grafa, Nigdy nie widział tak 
tchórzliwej istoty.  
   - A ten graf - powiedział Vampire - będzie moim następcą, 
jeśli mój plan się powiedzie.  
   Graf nie wiedział, o co chodzi. Na wszelki wypadek wciąż 
nie otwierał oczu.  
   Cały dwór był naprawdę zaskoczony. Ta reakcja ubawiła 
Księcia. Zadrwił z nich w ten sposób po raz ostatni, na 
koniec.  
   - A teraz wszyscy wyjść - krzyknął. - Pozostanie ze mną 
doktor Bloodsteel i mój następca, niech zna moment, w którym 
przejmie moje imperium.  
   Gdy pozostali tylko we trzech w Sali Tronowej, Bloodsteel 
zaaplikował Księciu specyfik megatransu toksycznego, a sam 
oddalił się, jak to było w zwyczaju.  
   
   Książę uniósł się na swym tronie wysoko, pozostawiając 
samotnego grafa na dole. Zamknął oczy i skupił się. Zaczął 
odczuwać działanie specyfiku. Powoli narastała w nim moc, 
którą kierował do wewnątrz, wyzwalając się z kolejnych 
więzów rzeczywistego świata.  
   Jak błyskawica mignęły mu wszystkie jego poprzednie 
wcielenia. Przeszedł ten stan i zagłębiał się dalej. Na jego 
drodze pojawiła się Arios. Spodziewał się jej.  
Przepowiednia po raz pierwszy przemówiła: 
   - Zatrzymaj się - powiedziała i podniosła prawą dłoń, 
jakby w geście powstrzymującym. - Czy nie pamiętasz mojej 
ostatniej przestrogi? Karta Sprawiedliwość oznacza, że 
wszystkie twe czyny zostaną policzone - Vampire znów 
zobaczył kobietę z wagą, na której szalach siedziały biały i 
czarny ptak. Biały odleciał do góry, a wtedy czarny spadł na 
ziemię i umarł. - Karta Księżyc - powiedziała Arios - 
oznacza, że jesteś oślepiony fałszywym blaskiem. - Książę 
zobaczył zaćmienie słońca spowodowane przez księżyc. Nie 
przejął się jednak tymi znakami, Arios znikła, a on podążał 
dalej.  
   Napotkał teraz dusze wszystkich swych ofiar.  Przedzierał 
się przez nie jak przez gąszcz lepkich, kleistych istot. 
Wszystkie łkały na jego widok. Na końcu czekał Doradca, 
którego dusza miała wygląd pięknej, dojrzałej kobiety. 
Patrzyła smutno, jak Vampire zbliżał się do niej. Minął ją 
obojętnie, gdyż postanowił nie zważać już na nic po drodze.  
   Potem poczuł jedność i nieskończoność, brak czasu i 
przestrzeni. Brak jako jakość. I wiedział już, że zbliża się 
do celu.  
   
   Graf siedział skulony w dole. Trząsł się jak galareta. 
Był tak przerażony, że nie mógł nawet połączyć się 
telepatycznie z Lady Silver, aby się z nią pożegnać.  
   Vampire spoczywał na tronie, który dryfował swobodnie 
wysoko ponad podłogą. Jego trans wywoływał coraz 
wyraźniejsze skutki uboczne. Początkowo graf odczuwał 
jedynie przepływające fale ciepła i chłodu. Teraz pojawiły 
się wibracje, które stopniowo się nasilały. Von Fenster 
czuł, jak podłoga drży. Zauważył też, że płaskorzeźby 
zdobiące ściany zaczynają się powoli kruszyć.  
   Graf pomyślał, że to koniec świata i przebiegł pamięcią 
całe swoje życie. Przed jego oczami stanęły zastępy 
wyjątkowo powabnych dziewcząt, kilkanaście koni, 
kilkadziesiąt płowców i hektary stołu zastawionego 
najwykwintniejszymi potrawami, a także wszystkie klejnoty, 
które odziedziczył lub nabył - począwszy od diamentowych 
szelek po kuzynie Wolfie, na rubinowym fotelu skończywszy. 
"Mogło być tego więcej" - pomyślał i zaczął się zastanawiać, 
ile atrakcji go ominie, gdyby nastąpił teraz koniec świata.  
   Spadający z cokołu posąg złotej kobry przerwał te 
marzenia. Von Fenster przesunął się na środek sali, aby 
uniknąć uderzenia. Zauważył, że w miejscu, gdzie wcześniej 
stał, pękła podłoga. "Co robić?" - myślał gorączkowo. Ale 
nic nie mógł wymyślić. W tym momencie wisząca u sufitu 
Meduza Mądrości urwała się i spadła wprost na głowę grafa.  
Chcąc nie chcąc von Fenster doznał dzięki temu chwilowego 
oświecenia.  
   "Ależ właśnie!" - pomyślał zaskoczony nagłą 
przenikliwością swych spostrzeżeń. Zrozumiał bowiem o co 
chodzi - Książę na tronie integrował właśnie wszystkie swe 
siły prowadząc zło ku ostatecznemu zwycięstwu. "Jeśli mu się 
uda - uświadomił sobie graf - rzeczywiście nastąpi koniec 
świata! Muszę temu zapobiec!" 
   Łypnął w górę spod galaretowatej substancji na głowie.  
Jego wzrok również chwilowo się wyostrzył, dzięki czemu von 
Fenster zauważył, że pomiędzy włosami Vampire dyndają dwa 
cienkie, ale wyraźnie odznaczające się dendryty.  
   "Ależ tak! - pomyślał graf, nadal osłupiały swą 
przenikliwością. - Te dwa dendryty są kluczem do sprawy..." 
Bez namysłu postanowił działać. Na wszelki wypadek nie 
zdejmował z głowy Meduzy, aby nie stracić jasności planu.  
Rozejrzał się po sali i jego wybór padł na ową rzeźbę kobry, 
która przed chwilą o mało nań nie spadła. Złoty wąż miał 
długość kilku metrów, a jego spłaszczona głowa była 
wywinięta na kształt haka.  
   Von Fenster ruszył żwawo. Podniósł rzeźbę pionowo do góry 
i starał się zaczepić jej głowę o poprzeczną belkę przy 
nóżkach tronu. Gdy mu się to udało, zaczął powoli ściągać 
dryfujący tron w dół. Czuł świdrujący dźwięk w głowie - był 
on efektem zbliżania się źródła mocy.  
   - Nie na długo - mruknął von Fenster i gdyby mógł, 
zatarłby z zadowolenia ręce. Niestety, były zajęte manewrami 
z kobrą.  
   Gdy Vampire był już niedaleko, graf poświęcił swój 
płaszcz z wilmy, przywiązując za jego pomocą tron do trwałego 
elementu podłogi - małej fontanny.  
   Przeszedł go lekki dreszczyk przed realizacją ostatniej 
części planu, ale nie miał on już nic wspólnego z poprzednią 
paniką. "Jeśli będę działał sprawnie, nic mi nie grozi, co 
więcej, zwalczę całe zło!" - pomyślał graf, już po raz 
ostatni tak jasno. Właśnie minęło dwadzieścia minut i siła 
parzydełek słabła, a co za tym idzie - myślenie grafa powoli 
powracało do swej mętnej formy.  
   Zdał sobie sprawę z tego, co się dzieje, i tym prędzej 
ruszył do działania. Podszedł do Vampire od tyłu i 
delikatnie ujął palcami dwa dendryty, a następnie je 
połączył. Książę był już za daleko w transie, by 
wystarczająco szybko zareagować. Nastąpiło coś w rodzaju 
zwarcia, a graf padł rażony prądem.  
   A jednak mu się udało. Nie mógł zobaczyć, jak głowa 
Księcia stanęła w błękitnych płomieniach i jak ogień ogarnął 
potem całe jego ciało. Był to krótki, ale decydujący moment. 
Ciało Księcia stało się lontem, który, gdy zapłonął, 
spowodował wybuch we wszystkich zintegrowanych za jego 
pomocą obszarach istnienia. Od tego ciała zajęło się 
wszystko, co było z Vampire połączone, całe zło, które od 
niego pochodziło i miało pochodzić.  Jego świadomość zgasła. 
Jego energia rozproszyła się, a wszystko, co za jego sprawą 
zaszło, zostało cofnięte.  
   
   Mark obudził się w piachu. Nad nim wisiało palące 
słońce.
   Przez chwilę miał wrażenie, że już to kiedyś przeżył, ale 
złudzenie szybko ustąpiło, gdy zobaczył swą piękną żonę - 
skośnooką top-modelkę Sun idącą brzegiem morza w jego 
kierunku.  
   Chyba wszyscy faceci na plaży patrzyli na nią.  Mark nie 
był o to zły. Wiedział, że Sun kochała tylko jego. W końcu 
był to ich miesiąc miodowy na Karaibach.  
   - Przyniosłam ci melona - powiedziała Sun i uśmiechnęła 
się do Marka.  
   - Zasnąłem, gdy cię nie było - odparł.
   - Koo..cham cię - powiedziała Sun z urywanym japońskim 
akcentem.  
   A potem żyli długo i szczęśliwie.
                                           Monika Fostiak   
 
                       MONIKA FOSTIAK  
   Urodziła się w 1973 roku w Katowicach. Absolwentka 
Wydziału Radia i Telewizji Uniwersytetu Śląskiego 
(specjalność: organizacja produkcji filmowej i 
telewizyjnej). Obecnie pracuje w Warszawie w agencji 
reklamowej. Zafascynowana literaturą fantastyczną (Dick, 
Zelazny), poświęca jej wiele wolnych chwil.  
   "Legenda o Księciu Vampire" to literacki debiut Moniki.  
Opowiadanie jest gatunkowo niejednoznaczne, podobnie 
imponujące: pełne rozmachu i warsztatowo zręczne jak swego 
czasu "Złota Galera" Jacka Dukaja. Stawka (losy świata 
poddanego próbie absolutnego zła - tam demonicznego, tu 
wampirycznego) też jest niezwykle wysoka. Na prywatny użytek 
warsztatowo definiuję sobie tekst jako skrzyżowanie 
neocyberpunkowej poetyki "Diamentowego wieku" Neala 
Stephensona z literacko przetworzoną i uszlachetnioną mangą.  
                                                       (mp)
   
   
   
           
        
   

