Autor: Nancy Etchemendy
Tytuł: Umowa żeglarza

(The Sailor's Bargain)

Z "NF" 6/91

Znowu jęczę przez sen. Poprzez otchłań dzielącą łóżka 
słyszę jak moja przyjaciółka Mary Fairfax woła mnie.
   - Elektro. Elektro! Zbudź się.
   Ale nie mogę oddzielić jej głosu od pajęczej tkaniny mego 
snu. Tak jak nie mogę oddzielić huku wiatru i własnej krwi.
   - Zbudź się.
   We śnie klęczę na zmytym deszczem pokładzie drewnianego 
statku, statku o wielu żaglach, wielkiego i ciemnego. Fale 
łamią się ponad dziobem, a maszty trzeszczą jakby się miały 
rozpaść na kawałki. Wiatr szarpie mną. Śmieje się i mówi: 
Umowa jest umową, to najważniejsze.
   Wtedy widzę, że dziób statku jest w rzeczywistości 
kaplicą sierocińca w San Francisco, gdzie się wychowałam.  
Biorę udział w jakiejś dziwnej mszy. Śpiewane odpowiedzi 
płyną z moich ust. Nie należą do żadnej znanej mi modlitwy.  
Czas leci jak tkackie czółenko i przemija bez nadziei.  
Wspomnij, że dni me jak powiew. W jednej chwili chaos snu 
pierzcha i siedzę patrząc w twarz Fairfax. Nikłe światło 
ulicznych lamp sączy się przez okno. Widzę w nim niby 
aureolę jej rozwichrzone włosy i zmarszczkę odciśniętą w 
poprzek policzka przez poduszkę. Sierociniec, kaplica i 
statek zniknęły. To samo zdarza się prawie co noc od dwóch 
miesięcy.  
   - Cholera - mówi Fairfax.- Nie zniosę tego więcej. 
Albo ktoś ci pomoże, albo się wyprowadzam.
   Przyciskam prześcieradło do czoła, żeby zetrzeć pot. 
Dopiero po chwili uświadamiam sobie, że tym, co widzę nie 
są ceglane ściany sypialni w przytułku pod wezwaniem Naszej 
Pani, Patronki Portu. Już prawie dwa lata minęło, od kiedy 
wyprowadziłyśmy się z Fairfax z tego katolickiego 
sierocińca. Teraz mieszkamy na terenie kampusu 
uniwersyteckiego w Las Piedras, w "pomieszczeniu 
tymczasowym" - po prostu w przyczepie podzielonej na kilka 
miejsc do spania i dużą łazienkę.
   Słyszę, jak nocny wiatr wieje od lądu w stronę 
oceanu, grasując między pilśniowymi płytami i skrobiąc 
po tanich framugach okiennych. W porównaniu z sierocińcem 
pod wezwaniem Naszej Pani, Patronki Portu, z jego grubymi 
ścianami, dębowymi belkami i ciężkimi, nabitymi ćwiekami 
drzwiami to małe pudełko daje tyle schronienia co kawałek 
papieru.
   - Nie chcę żadnej pomocy - mówię. - Postanowiłam, że ten 
sen już się nigdy nie powtórzy.
   Ale Fairfax zna mnie zbyt dobrze.
   Wzdycha i zapala moją wyszczerbioną lampkę nocną. W jej 
podnoszącym na duchu, żółtym blasku pokój jest doskonałą 
ilustracją różnic między nami. Moja strona zawalona 
skarbami, które zbieram bez określonego planu buszując po 
sklepach ze starzyzną i pchlich targach, jej - pusta i czysta 
jak cela mnicha. Ja kupuję krzywe stoliczki, dziurawe 
kapelusze, pudełka pełne kryształów i guzików. Fairfax woli 
nowoczesne europejskie sztychy i małe zegarki bez cyfr na 
cyferblatach.
   - Nikt nie może tak po prostu zdecydować, że nie będzie śnił 
jakiegoś snu. On wróci, wiesz to tak samo dobrze jak ja. To 
nie jest normalne, Elektro. Ty i twoje koszmary nocne 
doprowadzają mnie do obłędu. Wyprowadzam się jeżeli nie 
porozmawiasz z kimś na ten temat. 
   Gasi światło. Podciągam kołdrę i gapię się przez okno na 
kiczowate czubki drzew. Ona po prostu, na swój 
sposób, stara się by mi pomóc.

Następnego ranka, w czwartek, kiedy wychodzę z pokoju, 
Fairfax siedzi w szlafroku grając na wiolonczeli. Jak zwykle 
macham na do widzenia, a ona jak zwykle kiwa lekko głową, 
nie odrywając wzroku od nut.
   W czwartek mam zajęcia rano, z teorii liczb, jedynego 
przedmiotu, jaki wzięłam w tym semestrze. W czerwcu, kiedy 
się rozpoczął, elegancja i czystość teorii liczb zachwycała 
mnie - dzięki niej świat wydawał się ciekawszy, dobrze 
ukształtowany. Ale teraz jest sierpień. Od dwóch miesięcy 
majaczenia o wietrze i statkach okradają mnie ze snu. Często 
pojęcia, które przedstawia nasz profesor, nie mają dla mnie 
sensu, a czasami dowody, które wcześniej wydawałyby się 
oczywiste, umykają mi.
   Tego ranka znowu przesypiam zajęcia. Kiedy godzina 
się kończy, profesor bierze mnie na stronę.
   - Elektro, uważam cię za jedną z najbardziej obiecujących 
studentek matematyki. Ale ostatnio zauważyłem pewien, 
powiedzmy... brak koncentracji. Coś nie tak?
   - Nie. Nie, zupełnie nic - mówię przypatrując się moim 
stopom. Niektórzy mężczyzni - właściwie wszyscy - peszą 
mnie. Stojąc przed mężczyzną-nauczycielem czuję się jeszcze 
bardziej nieporadnym kłamcą niż zazwyczaj.
   - Przepraszam - mamroczę.- Jestem spóźniona. Naprawdę 
muszę iść.
  Wybiegam z sali w stronę kafeterii, gdzie zazwyczaj jem 
śniadanie po wykładzie. Zatrzymuję się na terrazzo plaza przed 
kaplicą, żeby spojrzeć na lśniącą mozaikę fasady, 
przedstawiającą Pana Jezusa Chrystusa idącego po wodzie po 
tym, jak uciszył sztorm. Zupełnie bez powodu na ramionach 
pojawia mi się gęsia skórka. Jest bezchmurny, olśniewający 
dzień, ciepła bryza wieje od oceanu w stronę lądu, ciężka 
zapachem wodorostów.
   W tym momencie świat zaczyna wirować i falować i 
mzupełnie bez ostrzeżenia jestem pogrążona w swoim 
koszmarze. Tym razem wydaje mi się, że patrzę na czarny 
statek, wisząc w powietrzu. Jest to ta sama łajba, 
drewniana, o siedmiu czy ośmiu prostokątnych żaglach. Fale 
jak góry taranują jej burtę, a ona jęczy pochylając się. 
Chwytam powietrze w obawie, że kiedy łódź zginie, ja umrę 
także. Miałam ten sen już wiele razy wcześniej, ale nigdy 
tak w pełni obudzona, w środku dnia. Staram się zaczepić o 
solidną realność plaza i lśniącej mozaiki.  
   Ale kiedy dochodzę do siebie, nie jestem tam, gdzie byłam. 
Leżę twarzą w dół na szerokich schodach obejmując ramionami 
drewniany słup - to balustrada, przy której udziela się 
komunii. Podnoszę wzrok. Poznaję kształt łuków nad moją 
głową i witraże przedstawiające drogę krzyżową. Jestem 
wewnątrz kaplicy.
   Chwiejnie podnoszę się na nogi. Za balustradą widzę 
ogołocony ołtarz. Haftowany obrus na ziemi, jak stos 
bielizny do prania. Obok zrzucona wielka Biblia z połamanym 
grzbietem. Odwracam się. Pomiędzy ławkami leżą mszały. Dym 
unosi się w widmowych wstążkach z knotów kilkunastu 
pogaszonych wotywnych świec.
   Czas leci jak tkackie czółenko i przemija bez nadziei.
Wspomnij, że dni me jak powiew. Słowa te rozbrzmiewają w 
mojej głowie.
   Z trudem chwytam powietrze i rozglądam się wokół
sprawdzając, czy nikt nie widział mego wiatrakowatego lotu. 
Po chwili zmuszam się do wolnego kroku. Idę w kierunku 
kafeterii, powtarzając cichym szeptem:
   - Jestem zmęczona. Na pewno wszystko to sobie
wyobraziłam. Jestem zmęczona...
   Docieram do kafeterii, kupuję pączka posypanego cukrem i 
czarną kawę. Kiedy stoję w kolejce do kasy, staram się 
skoncentrować na sprawach doczesnych, to znaczy na sztućcach 
i dokładnym odliczeniu pieniędzy.
   Nie ma znaczenia co sobie wmawiam. Wiem, że to, co 
widziałam, było realne. Kaplica wyglądała, jakby w jej 
wnętrzu zerwała się burza. Jakby mój nocny koszmar zdarzył 
się naprawdę. Ale to dziecinny nonsens, a ja już nie jestem 
dzieckiem. Mam dwadzieścia lat, w listopadzie skończę 
dwadzieścia jeden - zbyt dużo, żeby lękać się snów. Nigdy w 
życiu nie byłam na statku. A jeżeli chodzi o wiatr, zawsze 
uwielbiałam być na dworze, gdy wiał - puszczać latawce lub 
po prostu spacerować, owinięta w ciepły płaszcz i w 
kapeluszu. Nie mogę przypomnieć sobie żadnego powodu, dla 
którego miałabym się bać wiatru czy statków.
   Ale kiedy odliczam dwie dwudziestki piątki, jedną 
dziesiątkę i dwie pięciocentówki i kładę je do ręki 
kasjerce, jak kleszcze łapie mnie wspomnienie 
najważniejszego faktu mego życia. Nigdy nikt nie pozna mnie 
do końca, nawet ja sama. Nie jestem zwykłą osobą. Jestem, 
prawdę mówiąc, znajdą.
   Siadam przy jednym ze stołów na zewnątrz i przyglądam się 
analitycznie, jak łzy spływają do mojej parującej kawy. Nie 
potrafię się zmusić, żeby podnieść wzrok i zobaczyć, kto 
odsuwa krzesło z drugiej strony stołu.
   - Cześć.
   To Fairfax. Przykrywa dłonią moją rękę. - O co chodzi? 
- pyta.
   Potrząsam głową. Nie jestem pewna, czy mogę już rozmawiać, 
nawet z Fairfax. Ale chwilę później słowa płyną w 
nieoczekiwanym pośpiechu.
   - Ja...szłam przez plaza. Miałam sen.- Mój głos łamie się 
i milknę bezradna.
   Fairfax marszczy czoło. Czy jest to zainteresowanie, czy 
niedowierzanie?
   - Sen? W środku dnia?
   Przygnębiona potakuję.
   - A kiedy się zbudziłam, byłam wewnątrz kaplicy. Wszystko 
było w nieładzie. Fairfax, wiatr wiał wewnątrz kaplicy. 
Pogasił świece, zerwał obrus z ołtarza. Co mam robić?
   Uśmiecha się. To jest niedowierzanie.
   - Ej - mówi.- Wymyśliłaś to sobie.
   - Nie. Nie mogłabym.
   Fairfax zaciska usta w cienką, pełną determinacji linię i 
bierze mnie za ramię.
   - W porządku. Pokaż mi - mówi.
   Napięcie między nami rośnie, kiedy idziemy w milczeniu z 
powrotem w kierunku kaplicy. Kiedy dochodzimy, Fairfax 
otwiera duże drewniane drzwi i zaglądamy w głąb nawy. Oczy 
Fairfax robią się ogromne, kiedy mierzy wzrokiem 
zniszczenia. Łapie mnie za ramię i pospiesznie wyciąga z 
powrotem na plaza, na ławkę pod palmą.
   - Elektro, myślę, że powinnyśmy porozmawiać - stwierdza.
   - Mówiłam ci - odpowiadam.- To się stało naprawdę.
   Gwałtownie potrząsa głową.
   - To nie może mieć związku z twoim snem. Bądź rozsądna.    
   - Nie. Tu chodzi o mnie. Wiem na pewno.
   - Oszalałaś. To tylko zbieg okoliczności. Może wandale. 
Albo ktoś zrobił głupi dowcip.
   - Nie. To ja. Wiatr mnie prześladuje.
   - Świetnie. Jeżeli naprawdę tak myślisz, powinnaś pójść 
do lekarza.- Prawie krzyczy.
   - Lekarz mi nie pomoże!
   Fairfax zamyka oczy i po cichu liczy. Kiedy dochodzi do 
dwudziestu jeden, wstaje i przerzuca torbę z książkami przez 
ramię.
   - Spóźnię się na zajęcia - mówi. Odwraca się i idzie 
przez plac zostawiając mnie samą pod drzewem.

Widzę ją znowu dopiero po kolacji, kiedy pojawia się w 
sypialni z uśmiechem na twarzy. Widziałam ten szeroki 
uśmiech już wcześniej, oznacza, że jest zadowolona z samej 
siebie i aż pali się, żeby mi o tym powiedzieć.
   - Przepraszam za rano - odzywam się. Siedzę ze 
skrzyżowanymi nogami na łóżku, przerabiając dowody i 
oglądając program w moim starym czarno-białym telewizorze,
bez jakiegokolwiek pokrętła.
   - Och, zapomnijmy o tym. Mam wspaniały plan.
   Patrzę na nią zaniepokojona. Jej ostatni wielki plan 
dotyczący mnie polegał na tym, że miałam sprzedać swoją 
kolekcję komiksów, żeby kupić używane alfa romeo.
   - Spędziłam cały dzień, żeby wszystko dograć. Wiesz, ta 
marna przyczepa to straszne miejsce dla kogoś, kto ma 
koszmary związane z wiatrem. Myślę, że powinnyśmy się 
stąd wynieść.
   Marszczę brwi. Ona jest taka impulsywna.
   - Gdzie miałybyśmy pójść?
   Fairfax wyciąga kawałek złożonego papieru z notatką 
wyraźnie napisaną miękkim ołówkiem drukowanymi literami:
MIESZKANIE Z WIKTEM, CENY DOSTŁPNE. DR I PANI AXELROD 
DESMOND, ULICA MELVILLE'A 713, 322-1732.
   - Co to jest?
   - Pamiętasz mojego nauczyciela fizyki, Tony'ego DiMarini?
   Potakuję. Wspomniała o nim raz czy dwa, mówiąc jaki jest 
miły. Fairfax, specjalizując się w muzyce, jest w trakcie 
zmagania się z wymaganym kursem fizyki.
   - No cóż, wpadłam dzisiaj na niego po zajęciach - mówi. - 
Wspomniał, że tam gdzie mieszka, jest parę wolnych pokoi. To 
stary dom w pobliżu kampusu. Interesujące?
   Żuję gumkę mojego ołówka. Wszystko to brzmi dla mnie jak 
intryga DiMarini'ego.
   - Dom należy do emerytowanego profesora angielskiego i 
jego żony. Wynajmują za grosze pokoje na piętrze studentom, 
chętnym do pomocy w domu i na podwórzu.
   - Brzmi podejrzanie - mówię.   
   Fairfax wypuszcza głośno powietrze przez nos.
   - Elektro! Nie bądź taka.   
   Zerkam na nią, nagle zdając sobie sprawę, że trzyma coś 
jeszcze w zanadrzu.
   - Skąd wiesz, że to wspaniałe miejsce?
   - Wiesz...hmm...zatelefonowałam do pani Desmond. Poszłam 
obejrzeć dom dzisiaj po południu. Och, Elektro, będziesz go 
uwielbiać. Jest ogromny. Zrobiony z solidnego kamienia. A 
Desmondowie są znakomici. Na początku nie chcieli wziąć 
zaliczki, zanim nie zobaczą ciebie......- jej głos urywa 
się. - No tak - mówi. Zakrywa usta dłonią.
   - To znaczy, że je wynajęłaś? Nawet mnie nie pytając?
   - Wiedziałam, że będzie ci się podobało, po prostu 
wiedziałam i gdybym nie wzięła tego od razu, zrobiłby to 
ktoś inny. Prawdę mówiąc, Tony wystawił nam dobre świadectwo. 
Och Elektro, przynajmniej spróbuj.
   Fairfax jest rozjaśniona podnieceniem. Jej oczy lśnią jak 
słońce na zielonym morzu. Naprawdę trudno winić DiMarini'ego, 
że próbuje być bliżej niej.
   Znowu patrzę na adres, starając się być krytyczna: ulica 
Melville'a 713. Na przekór sobie widzę duży, jasny pokój z 
widokiem. 713. Szczęśliwa siódemka, pechowa trzynastka. 
Myślę o tym, jak nasza obskurna, zatłoczona przyczepa trzęsie  
się przy najmniejszym podmuchu wiatru. Naprawdę tego nienawidzę. 
Fairfax ma rację. To bardzo niedobre miejsce dla kogoś, kto 
ma takie sny jak ja.
   - Och, w porządku - mówię wreszcie.

Ulica Melville'a znajduje się na wzgórzu po północnej 
stronie kampusu. Zgodnie z opisem Fairfax numer 713 to 
dwupiętrowy budynek ze ścianami z polnych kamieni i 
rozległą werandą. Wiekowa wierzba stoi na straży podwórka. 
Chodnik, którym idziemy, powypiętrzany jest przez jej 
korzenie.
   Wszystko wskazuje na to, że Fairfax mówiła prawdę. 
Dom wygląda potężnie, solidnie i zapraszająco. Gdy przychodzi 
sobota, bierzemy z Fairfax pudła kartonowe z supermarketu i 
pakujemy w nie nasze rzeczy. Ona zapełnia sześć pudeł, ja 
piętnaście, już po wyrzuceniu wszystkiego, z czym się 
potrafię rozstać. Chciałabym, żeby rzeczy nie były dla mnie 
tak ważne. Czasami podejrzewam samą siebie, że próbuję za 
ich pomocą odbudować przeszłość, przedmiot za przedmiotem.
   Fairfax siedzi na podłodze przerzucając rzeczy z mojej 
kupki "muszę zatrzymać" do otwartych kartonów, oglądając od 
czasu do czasu coś, co ją zainteresuje. Mierzy czarną, 
wyszywaną cekinami rękawiczkę, zaginając mały palec jakby 
piła herbatę i śmieje się.
   - Gdzie jest druga? - pyta.
   - O ile wiem, nigdy jej nie było - odpowiadam.
   Tony DiMarini zaoferował nam pomoc w przeprowadzce. Myślę 
o nim nieufnie i bez sympatii. Wyobrażam go sobie jako 
przystojnego, młodego profesora koło trzydziestki, starannie 
ubranego w oksfordzką koszulę z podwiniętymi rękawami i 
uganiającego się po kampusie za każdym co ciekawszym 
towarkiem.  Jest późne popołudnie, kiedy puka w nasze 
otwarte drzwi. Odchrząkuje i mówi: 
   - Cześć, czy to tu? - wchodząc do pokoju potyka się o coś 
niewidzialnego. Podczas gdy z Fairfax pomagamy mu wstać, 
przestaję go widzieć jako rozpustnika, przypomina raczej 
czaplę, szczególnie jego nogi, guzłowate i niemożliwie 
kruche. Ma kręcone, jasne włosy i dziury na siedzeniu 
dżinsów, przez które można zobaczyć bokserskie spodenki w 
szkocką kratę. Zaczynam go lubić prawie od pierwszej chwili, 
prawdopodobnie dlatego, że wcale nie jest taki, jak się 
spodziewałam. Jeżeli jest zainteresowany Fairfax, będzie się 
musiał ciężko napracować.
   Samochód Tony'ego to limuzyna ze zwisającym przednim 
zderzakiem i silnikiem, który hałasuje jak pociąg towarowy.
   - Bonneville 1964. Teraz już takich nie robią - mówi z 
dumą poklepując maskę. Samochód jest tak wielki, że 
wszystkie dwadzieścia jeden naszych kartonów łatwo mieści 
się na tylnym siedzeniu i w bagażniku. Dla nas trojga jest 
mnóstwo miejsca z przodu.
   Kiedy dojeżdżamy do nowego domu, Lawinia Desmond  wita 
nas w drzwiach.
   - Roddy, Roddy! - woła prowadząc nas przez przedsionek.- 
Przyjechała Mary Fairfax z przyjaciółką.
   Roddy wystawia głowę zza rogu, wyrywa różaną fajkę 
spomiędzy sinawych warg i macha radośnie.
   - Witaj, Mary.- Patrzy w moim kierunku opuszczając 
krzaczaste brwi. - A ty musisz być...? - mówi.
   - Elektra Thorpe.
   - Oczywiście. Wspaniale, wspaniale - woła.   
   - Mówiłam już Mary, jakie zasady obowiązują w tym domu - 
mówi Lawinia prowadząc nas na górę po wyfroterowanych 
schodach z twardego drewna. - Ale powtórzę jeszcze raz. Nie 
zgadzam się na papugi.  Nie jestem w stanie znieść 
czyszczenia wszystkiego, co zostawiają na ścianach. 
Starajcie się zachowywać cicho po drugiej w nocy. I żadnych 
grupowych kąpieli.  
   - Moja kochana Lawinio, jesteś taka kołtuńska - stwierdza 
Roddy.
   Lawinia mówi dalej, niewzruszona:
   - Czysta pościel i ręczniki raz na tydzień, 150 dolarów 
miesięcznie, w tym posiłki. I prawdopodobnie poprosimy was, 
żebyście zrobiły od czasu do czasu coś w kuchni i ogrodzie.
   Dochodzimy na drugie piętro. Stoimy w wąskim hallu z 
dwojgiem drzwi po prawej i dwojgiem po lewej stronie. Dzień 
jest ciepły, ale w domu, nawet tak blisko dachu, panuje 
chłód. Przez owalne okienko w odległym końcu hallu widzę 
gałęzie wierzby ocieniające na zielono ściany i kołyszące 
się w popołudniowym powietrzu.
   Lawinia trzyma dwa identyczne klucze, takie 
staroświeckie, z dziurką w rączce i szerokim, łamanym zębem 
na dole.
   - Klucze do domu - mówi wręczając każdej z nas po jednym. 
Potem przyciska wskazujący palec do policzka. - Niech się 
zastanowię. Czy o czymś zapomniałam?
   Tony uśmiecha się. W jego bladych policzkach widać 
dołeczki.
   - Może rozkład dnia?- pyta.
   - Och tak. Śniadanie o siódmej, kolacja o ósmej. Obiad to 
już wasza sprawa. Ale o piątej w gabinecie Roddy'ego jest 
codziennie herbata. Oczywiście jesteście mile widziane.
   Potem ciągnie Roddy'ego za rękaw koszuli.
   - Teraz chodź. Potrzebuję cię w kuchni, otworzysz mi parę 
słoików.
   - Świetnie, świetnie - mówi Roddy. - Bardzo miło mieć was 
tutaj.- Jego głos odbija się od twardego drzewa. Dźwięk 
wypełnia mnie przyjemnym ciepłem, które zwykłam odczuwać w 
sierocińcu, kiedy siostra Mary Rose kołysała mnie po moich 
złych snach.
   Tony, Fairfax i ja stoimy sami w mrocznym korytarzu 
uśmiechając się do siebie. Może wszystko będzie dobrze.

Wybieram pokój obok łazienki, wysoki i jasny, tak jak to 
sobie wyobrażałam. Ściany ma jasnozielone, a sufit skośny. 
Okno zrobione jest z małych, kwadratowych szybek, a pod nim 
stoi szeroka drewniana ława. Jeżeli pokój ma w ogóle jakieś 
wady, jest to widok na morze. Dawniej nic bardziej by mnie 
nie cieszyło. Ale od czasu kiedy zaczęły się sny, widok 
oceanu czasami napełnia mnie niepokojem. Wolałabym raczej 
drugi pokój, ten obok Tony'ego, z oknami wychodzącymi na 
ulicę. Ale obawiam się, że jeśli koszmary nocne wrócą, będę 
go niepokoić, a nie chciałabym, żeby się o nich kiedykolwiek 
dowiedział.
   Na początku żyję przez cały czas w napięciu, czekając na 
pierwszą złą noc, spodziewając się jej za każdym razem po 
zgaszeniu światła. Ale dni mijają, a sen nie wraca. Mimo 
woli zaczynam się uspokajać. Sierpień przechodzi we 
wrzesień. Pomagamy Lawinii zbierać granaty. Rozgniatamy 
połówki owoców w sterylizowanych, kamiennych garnkach, a 
Lawinia dodaje drożdży i cukru, żeby rozpocząć fermentację 
winną.
   - Najmilszy rytuał w roku - mówi. Stoimy rządkiem przy 
zlewie, obryzgani szkarłatnym sokiem, uderzając widelcami, 
nożami i drewnianymi łyżkami w rytm rockowej muzyki 
dobiegającej z przenośnego magnetofonu Lawinii. Tony 
uśmiecha się złośliwie sięgając, żeby pomazać mój nos 
ściekającą z jego palca czerwienią. Kuchnia wypełniona jest 
wyśmienitym oparem i zapachem rozgrzanej kamionki.
   Na uczelni zaczyna się semestr jesienny. Zapisuję się na 
kurs matematyki wyższej i nieeuklidesowej geometrii, znów 
pełna zapału i podekscytowana elegancją cyfr. Czas łagodzi 
ostrza mojej pamięci. Może koszmary odeszły na zawsze, może 
mimo wszystko nie będzie tak źle. Tylko raz w czasie całego 
tego okresu odezwało się słabe echo dawnego horroru. Pewnego
popołudnia, kiedy wracam po zajęciach do domu, spostrzegam nazwę 
ulicy odciśniętą na betonowym krawężniku na rogu, tuż przed 
domem. Jestem zdziwiona, że napis nie brzmi Melville, a 
Loma de Viento. Nie wiem, co te słowa oznaczają. Nie znam 
hiszpańskiego. Otrząsam się i szybko idę do domu, czując się 
nieswojo.
   W chłodne popołudnie w środku listopada Tony, Fairfax i 
ja wkładamy swetry i wyciągamy wiklinowe fotele z ganku na 
trawnik przed domem. Ogrzewając palce na kubkach z gorącą 
czekoladą oglądamy całkowite zaćmienie księżyca. Przez 
prześwity w chmurach widzimy księżyc, który jest najpierw 
srebrnym jajem, by potem stać się czerwonym paznokciem, a 
Tony opowiada. Niskim, sennym głosem mówi o swojej pracy w 
laboratorium, gdzie prowadzą eksperymenty z jądrem niobu, 
starając się udowodnić istnienie swobodnych kwarków. Ze 
śmiechem spieramy się, czy fizyka jest częścią matematyki, 
czy matematyka fizyki. Fairfax zapewnia nas, że muzyka jest 
esencją obu.  
   Ciągle czekam, żeby przysunął się do niej bliżej, objął 
ją ramieniem. Ale nigdy tak się nie dzieje. Prawdę mówiąc, 
wydaje się tak pogrążony w naszej rozmowie o matematyce i 
fizyce, że nie dostrzega niczego poza tym. Sprawy serca są 
dla mnie tajemnicą. Mam prawie dwadzieścia jeden lat i 
ciągle jestem dziewicą. Czasami zastanawiam się, czy nie 
powinnam była zostać u Naszej Pani, Patronki Portu. Myśl o 
zostaniu zakonnicą nigdy nie była mi zbyt odległa.
   Później, sama w moim pokoju, zasypiam myśląc o Tonym, 
jego żywej twarzy w świetle gwiazd i czerwonego księżyca, o 
jego oddechu pachnącym kakao jak u małego chłopca. I koszmar 
przychodzi znowu.
   Tym razem porządek wydarzeń sennych jest inny niż 
poprzednio. Jestem w czarnej kaplicy na pokładzie 
kołyszącego się statku. Ale jedną ze ścian zastępuje 
ogrodzenie z siatki. Takie samo jak to, które okalało plac 
zabaw w sierocińcu. Mężczyzna, jakby znajomy, stoi trzymając 
się go kurczowo. Nie widzę jego twarzy, ale myślę, 
że jest to Tony, brodaty, zgarbiony, w żeglarskim płaszczu.
   - Elektro - woła. I wyśpiewuje słowa: Czas leci jak 
tkackie czółenko i przemija bez nadziei. Wspomnij, że dni 
moje jak powiew.
   Nagle przypominam sobie tego mężczyznę ze swego 
dzieciństwa. To nie jest Tony. To wcale nie jest Tony.
   Słowa, kiedy wychodzą z jego ust, a nie z moich, nie mają 
żadnego efektu. Wiatr śmieje się z niego, zagłusza go 
wyciem. Umowa jest umową. I coś jeszcze, coś nowego. Już 
czas. Przemija. Wiatr łapie mnie i okręca wkoło, aż zaczynam 
krzyczeć.
   Wydaje mi się, że słyszę jeszcze echo tego krzyku, kiedy 
się budzę. Okno jest otwarte, huśta się w przód i w tył na 
zawiasach. Ten człowiek. Przez wszystkie lata przesłoniły go 
inne wydarzenia, inni ludzie. Jak mogłam o nim zapomnieć?
   Ktoś gwałtownie otwiera drzwi.
   - Elektro! - Tony stoi w bladym prostokącie drzwi.- Jezu 
- szepcze bardzo wolno - Jezu!
   Przerażenie w jego głosie każe mi rozejrzeć się wokół. 
Obrazki zerwane ze ścian. Książki i papiery porozrzucane. 
Moje łóżko stoi pionowo, a rama i materace leżą oddzielnie 
na podłodze za mną. Pierze z mojej poduszki spada w 
powietrzu leniwie wirując.
   - Co się dzieje? - Fairfax pojawia się za Tonym, 
pośpiesznie starając się zawiązać pasek przy szlafroku.
   Słyszę gwałtowne kroki na schodach i głos Roddy'ego:
   - Odłóż tę rzecz, Lawinio! Pozabijasz nas wszystkich.    
   Ktoś zapala światło. Lawinia, bez tchu, wpada do pokoju, 
wymachując zakurzonym pistoletem, który wyrywa jej Roddy. 
Potem wszyscy zamierają w osłupieniu, patrząc na ruinę, jaką 
stał się mój pokój.
   Fairfax pierwsza wykonuje ruch. Biegnie do okna, wystawia 
głowę na zewnątrz, patrzy w górę i w dół na podwórko.
   - Nic nie widzę - mówi - Musieliśmy go wystraszyć.
   W głowie wciąż mi się kręci od snu.
   - Nikogo nie było - mówię.- Tylko wiatr.   
   Tony, ubrany w piżamę całą w malutkie, wyblakłe lilie 
burbońskie, przeczesuje palcami włosy.  
   - Wiatr? Jak wiatr mógłby to zrobić. Nawet nie wieje.
   Fairfax warczy na niego.
   - Nie widzisz, że ona na wpół śpi i jest przerażona? 
Oczywiście, że to nie był wiatr.
   Ale Lawinia przechodzi przez pokój i zamyka okno. 
Zupełnie poważnie mówi.
   - No cóż, to jest całkiem możliwe. Tu na wzgórzu mamy 
czasami kapryśne wiatry. Kiedyś ta ulica nazywała się Loma 
de Viento, zanim nie zdecydowano, że wszystkie nazwy w 
okolicy muszą mieć coś wspólnego z literaturą. Idiotyzm.
   Znowu słyszę dzwonienie w głowie, tak jak wtedy, kiedy 
zobaczyłam słowa wyryte na krawężniku.
   - Loma de Viento. Co to znaczy? - pytam słabym i drżącym 
głosem.
   Roddy prycha.
   - To był zły dzień, kiedy przestała w szkołach 
obowiązywać łacina - podkreśla słowa wymachując lufą 
pistoletu.
   - Na litość boską, uważaj, gdzie tym celujesz - mówi 
Lawinia. Zwraca się do mnie: - W wolnym tłumaczeniu to 
oznacza Wichrowe Wzgórze, kochanie.
   Kiedy Tony i Desmondowie odchodzą do swoich pokoi, 
Fairfax łapie mnie za ramiona.
   - To był sen, tak?
   Potakuję.
   - Czy myślałaś kiedyś...wiesz, istnieją ludzie, którzy 
mogą poruszać przedmioty za pomocą siły woli. Ja nawet nie 
wiem, jak to nazywają. Psycho-coś tam. - Nachyla się w moją 
stronę. - Elektro, boję się o ciebie. Musisz coś z tym
zrobić. Porozmawiać z kimś. Proszę.
   Walczę, żeby utrzymać równowagę na granicy śmiechu i łez.
   - Z kim mogę porozmawiać? Tylko mi to powiedz. Kto wie 
jak powstrzymać wiatr?
   Odpływam na powierzchnię wyczerpanego snu, myśląc o 
naszym adresie. Loma de Viento: Wichrowe Wzgórze 713. 
Racjonalna część mnie upewnia tę nieracjonalną, że to tylko 
zbieg okoliczności; koncepcja, że nasz los jest 
zaplanowany z góry, jest niemodna, nic w mojej mrocznej, 
nieznanej przeszłości nie spowodowało, że przeniosłam się do 
tej części miasta, gdzie wieją kapryśne wiatry.
  Te myśli prowadzą do innych, o mężczyźnie ze snu. Wiem, 
skąd pochodzą słowa odpowiedzi z koszmaru nocnego. Jest 
mglisty dzień na placu zabaw w sierocińcu. Mam sześć lat. Po 
drugiej stronie ogrodzenia widzę mężczyznę. Jest zawinięty w 
duży, ciemny płaszcz. Ma żeglarską czapkę z ptasim dziobem i 
cudowną, zmierzwioną brodę. Idę w jego stronę, 
zafascynowana. We mgle wygląda tak dwuwymiarowo i 
nierealnie.  Wymawia moje imię. Jego oddech jest ostry i 
cierpki. Jego głos dziwny - ochrypły, łamiący się...Płacze.  
Szepcze słowa.  Czas leci jak tkackie czółenko i przemija 
bez nadziei.  Wspomnij, że dni me jak powiew. Potem, 
potykając się, ucieka w mgłę.  

Kiedy budzę się następnego ranka, Fairfax już ćwiczy na 
wiolonczeli, myląc się ciągle. Powtarza ten sam pasaż raz po 
raz, głośno i niecierpliwie. Dzień jest jasny i spokojny, 
słońce wlewa się przez okno, gdy podnoszę pomięte 
papiery, wieszam z powrotem obrazki i ustawiam swoje 
drobiazgi w ich normalnym porządku, będącym nieładem. Nic 
nie zostało zniszczone. Wszystko wygląda tak jak wcześniej - 
może nieco mniej zakurzone.
   Sumiennie przeżuwam i połykam śniadanie, przeżuwam i 
połykam, i upewniam wszystkich, że czuję się dobrze. Roddy 
rozpoczyna pełną szczegółów opowieść o wielkim sztormie w 
pięćdziesiątym ósmym, który powyrywał drzewa z korzeniami, 
pozrywał linie wysokiego napięcia i zostawił połowę domów w 
Loma de Viento bez dachów. Uśmiechając się i krojąc żółtko w 
swoim sadzonym jajku zapewnia nas, że nie dotyczyło to domu 
pod numerem 713. W Las Piedras nie ma solidniejszej budowli.  
   Tego popołudnia zbieramy się na herbatę w gabinecie 
Roddy'ego. Najbardziej lubię ten pokój. Jego ściany 
wyglądają jakby były zrobione z książek. Pojedyncze okno z 
szybkami oprawionymi w ołów i kamienny kominek wyzierają 
spomiędzy złotych tytułów i zakurzonych opraw. Kręcimy się 
pomiędzy zbyt dużą ilością krzeseł popijając Earl Greya i 
Souchong. Roddy chrupie imbirowe ciasteczka robiąc  
Fairfax wykład o pochodzeniu jej imienia. Nikt nie mówi nic na 
temat wiatru.
   - Co za szczęśliwy zbieg okoliczności - stwierdza Roddy. - 
Nazwisko Fairfax pochodzi od staroangielskiego fyrfeax i 
znaczy płomiennowłosa.
   Słaby uśmiech przebiega przez jej twarz, pierwszy tego 
dnia. Oczywiście przypadek nie ma z tym nic wspólnego. W 
Naszej Pani, Patronce Portu, obowiązkiem siostry Jude, matki 
przełożonej, było znajdowanie imion. Kiedy tylko nie modliła 
się, albo nie siedziała zamknięta w swoim biurze, spędzała 
czas ślęcząc nad księgą Beowulfa lub opowieściami o królu 
Alfredzie.
   Roddy odwraca się do mnie z ożywieniem.
   - Ty także się interesująco nazywasz - mówi.
   - Co...Thorpe? - nic nie wiem na temat mojego nazwiska 
poza tym, że wybrała je siostra Jude, prawdopodobnie w dniu, 
kiedy miała mniej inwencji. Zawsze wyobrażałam ją sobie, jak 
zamyka oczy i wskazuje na chybił trafił nazwisko Thorpe w 
książce telefonicznej.
   - No...Thorpe jest interesujące, ale nie tak bardzo. 
Pochodzi od thearf, co oznacza potrzebę lub strapienie.
   Jakże odpowiednie dla niemowlęcia znalezionego wieczorem 
na schodach sierocińca, którego ciało chronił przed mgłą 
jedynie stary marynarski płaszcz. Może nie doceniałam 
siostry Jude przez te wszystkie lata.
   - Nie, myślałem raczej o imieniu Elektra - mówi Roddy.- 
Naprawdę fascynujące imię. Przypuszczam, że nosił je ktoś w 
twojej rodzinie.
   Desmondowie nie wiedzą jeszcze o naszym pochodzeniu. 
Chciałabym powiedzieć Roddy'emu, że zostałam nazwana tak po 
swojej babce ze strony matki lub na cześć bliskiej 
przyjaciółki rodziny. Ale prawda jest taka, że dostałam imię 
Elektra, ponieważ zakonnica odkryła je nabazgrolone na 
kawałku zabrudzonego płótna znalezionego przy płaszczu, w 
który byłam owinięta.  
   - Moja rodzina nie ma jakiejś specjalnej historii - 
odpowiadam, mając nadzieję, że to zniechęci Roddy'ego. Ale  
oczy mu błyszczą i ciągnie dalej.
   - Poza oczywistymi miejscami takimi, jak mity, książki 
Freuda i takie tam, natrafiłem na to imię tylko jeden raz. 
To cała opowieść. Był stary statek o nazwie "Elektra",
żeglował w dół i w górę brzegu koło San Francisco. To był 
zabytek, barka przerobiona dla celów turystycznych. Rodzaj 
atrakcji. Wyglądała wspaniale płynąc w stronę Golden Gate. 
Była całkiem ładna. Nieważne, że stara. Dużo starych rzeczy 
jest ładnych - zerknął na Lawinię.
   W gabinecie jest za gorąco. Patrzę w stronę okna. Może 
powinnam je otworzyć.
   Roddy pyka swoją fajkę. Chmury słodko pachnącego dymu 
kotłują się w świetle słonecznym.
   - Całkiem zdumiewająca historia. Złapał ją okropny sztorm 
w pobliżu Farallons i zatonęła. To był listopad. Jakieś 
dwadzieścia lat temu. Sądzę, że to był rok, w którym Sartre 
odrzucił Nobla - wpatrywał się w sufit obliczając w pamięci. 
- Więc było to dokładnie dwadzieścia jeden lat temu.  
   Kręci głową.
   - Nie powinna wypływać poza sezonem. Mogło to być 
prawdziwe nieszczęście, ale kapitan uratował wszystkich, 
pasażerów i załogę. To znaczy wszystkich poza jednym 
niemowlęciem. Całkiem bohaterska historia. Możecie sobie 
wyobrazić, co to był za dzień dla dziennikarzy.
   Statek noszący moje imię zatonął w tym miesiącu, w którym 
się urodziłam i jedyną ofiarą było nowo narodzone dziecko. 
Po prostu ciąg zbiegów okoliczności. To wszystko. Nie 
czuję się zbyt dobrze. Filiżanka wyślizguje się z mojej 
dłoni. Słyszę, jak pęka, uderzając o krawędź stołu; odległy 
dźwięk jak brzęczenie dzwonków na wietrze.
   Chwiejnie przechodzę przez pokój, by otworzyć okno. 
Jeszcze zanim udaje mi się je uchylić, brutalny poryw wiatru 
wyszarpuje mi je z rąk i wyrywa z zawiasów.
   Dywan zamienia się w rozzłoszczony ocean. Widzę statek, 
maszty w drzazgach, żagle w strzępach, wiatr niesie deszcz w 
horyzontalnych płachtach. Deszcz. Wydaje się, że powietrze 
jest nim przesycone. Zza ściany czarnej wody wyłania się 
siostra Jude trzymając coś prostokątnego i białego. Ale 
wiatr odbiera mi oddech, okręca mnie wokół jak liść i nie 
mogę dosięgnąć tego, co ona chce mi ofiarować.
   Niejasno czuję czyjś mocny uścisk na ramieniu. 
Myślę, że to jest Tony. Czy może jest to wiatr?   Potem 
świat przeradza się w dźwięk. Wiatr wyje. Umowa jest umową. 
To najważniejsze.
   Leżę w łóżku, przykryta ciężkim kocem. Fairfax drzemie 
siedząc przy oknie, głowa jej opada. Tony siedzi koło mnie 
czytając grubą, zieloną książkę o paranormalnych zjawiskach 
psychologicznych. Jedno oko ma podbite, a głowę 
zabandażowaną.  
   - Co ci się stało? - pytam.
   Patrzy na mnie, zaskoczony.
   - Och, nic - mówi.- Hej, Fairfax. Obudziła się.
   Fairfax podrywa się, jej wzrok jest jeszcze błędny od 
snu. Za nią przez okno widzę, że na dworze jest ciemno. 
Słyszę odległy ryk syreny przeciwmgielnej z cypla w Las 
Piedras. Ten dźwięk sprawia, że dom jest jakby otulony w 
watę, to szczególne wrażenie, jakby się było 
unieruchomionym.
   - Jak długo spałam? - pytam.
   - Całe godziny - mówi Fairfax.- Czy pamiętasz, co się 
stało?
   - Nie. Było głośno. Otworzyło się okno. Śniłam, tak?
   - To było coś więcej niż sen - powiedział Tony. - Biblioteka 
wygląda jak po najeździe wojsk tatarskich. Roddy i Lawinia 
na dole nadal zbierają książki i zamiatają szkło.
   Siadam i próbuję, czy nogi mnie utrzymają. Czuję się jakby 
ktoś mnie zdzielił deską w głowę.
   - Wracam do sierocińca - mówię. - Muszę porozmawiać z 
siostrą Jude.- Ale kiedy próbuję stanąć, kolana uginają się 
pode mną i upadam z powrotem na łóżko.
   - Spokojnie - mówi Tony. - Fairfax opowiedziała mi 
wszystko o tym waszym sierocińcu. Jedno jest pewne. To 
zbyt daleko, żeby jechać w takiej mgle.
   Fairfax gwałtownie wstaje, dłonie ma zaciśnięte.   
   - Elektro, na wydziale psychologii jest profesor, który 
interesuje się takimi problemami jak twoje. Myślę, że 
powinniśmy się z nim zobaczyć. Sierociniec może poczekać do 
jutra.
   Biorę głęboki oddech. Pamiętam, jak zwykłyśmy kłócić się o 
różnicę pomiędzy tym co niepojęte, a tym, co niemożliwe. Nigdy 
nie mogłam ją nauczyć wierzyć w pierwiastki kwadratowe z 
liczb ujemnych lub w liczby nieskończone, a nawet w zbiór 
pusty.
   - Nawet nic to jest coś - mówiła.
   Prawdopodobnie koncepcja wiatru jako świadomości była 
równie trudna.
   - Nie potrzebuję psychologa, Fairfax. Muszę zobaczyć się 
z siostrą Jude.
   - Czy zdajesz sobie sprawę, że Tony omal nie zginął 
osłaniając cię przed latającym szkłem i książkami? A teraz 
ty pleciesz o wyjeździe, żeby zobaczyć jakąś na wpół 
stukniętą zakonnicę, która jest tak oddalona od rzeczywistego 
świata, że prawdopodobnie nawet nie dba o to, który mamy 
rok. Życie innych ludzi jest w niebezpieczeństwie, czy wiesz 
o tym? To już nie chodzi tylko o ciebie! - prawie wykrzykuje 
ostatnie zdanie.
   Tony dotyka mojego ramienia.
   - Słuchaj, Elektro. Ja nic nie wiem o parapsychologii - 
nie jestem nawet pewien, czy w nią wierzę. Ale jestem 
naukowcem. I wiem na pewno, że jeżeli masz jakiś szczególny 
problem to najlepszym sposobem, żeby zacząć szukać 
rozwiązania jest iść za każdym śladem, jaki się ma - nawet 
najdziwniejszym.  Może Fairfax ma rację. Może ten facet 
potrafi ci pomóc. Jak możesz się tego dowiedzieć, jeżeli się 
z nim nie spotkasz?  
   Iść za każdym śladem, nawet najdziwniejszym. Prawie 
uśmiecham się nad ironią słów Tony'ego. Patrzę przez okno na 
szarą ścianę mgły. Gdzieś za nią, wzbijając pianę z fal, 
świszcząc pomiędzy nadbrzeżnymi skałami, czeka na mnie 
wiatr. Nie czas na dumę.
   Siadam sztywno wyprostowana.
   - Weźcie mnie do sierocińca. Tylko mnie tam zabierzcie, a 
obiecuję, że jutro pójdę zobaczyć się z tym psychologiem.
   Fairfax wysuwa do przodu szczękę.
   - Czy ktokolwiek u Naszej Pani, Opiekunki Portu, może lepiej 
 coś zrobić niż psycholog?
   - Mogą opowiedzieć mi o mojej przeszłości.
   Przełyka ślinę i milczy.

Roddy i Lawinia patrzą z progu, jak wślizgujemy się na 
przednie siedzenie samochodu Tony'ego.
   - Nie rozmyślicie się? To okropna noc na jazdę - mówi 
Lawinia.
   Roddy gładzi ją delikatnie po plecach i macha do nas.
   - Bądźcie bardzo ostrożni - mówi.
   Do San Francisco nie jest daleko. W jasny dzień droga 
zabrałaby nam tylko trzydzieści, czterdzieści minut. Ale 
dzisiejszej nocy jest inaczej. Mgła jest tak gęsta, że 
rozprasza światła na tablicy rozdzielczej. Dla mnie wygląda 
to tak, jakbyśmy siedzieli w zaparkowanym samochodzie z 
wentylatorem dmuchającym w twarz. Tony zapewnia mnie, że 
poruszamy się z prędkością dwudziestu mil na godzinę. Nie 
wiem, czy przeklinać mgłę, że tak nas opóźnia, czy modlić 
się, żeby nie zniknęła. To jest omen. Znak. Tak długo jak 
nas otacza, wiem, że wiatr będzie trzymał się z daleka.
   Jest prawie wpół do jedenastej, kiedy docieramy do Naszej 
Pani, Patronki Portu. Wysuszona cegła ścian wynurza się z 
nocy pełna ciemnych okien. Godzina komplety dawno minęła, 
ale Małe Siostry pod wezwaniem świętego Kamiliusa nigdy nie 
odtrącają gościa w potrzebie. Zawsze ktoś jest na służbie. 
Tony, Fairfax i ja stajemy przed masywnymi drzwiami i 
naciskamy nocny dzwonek.
   Wydaje się, że mijają godziny, zanim dochodzi nas głos zza 
niewielkiego, okratowanego okienka w drzwiach.
   - Kto tam?
   - Elektra Thorpe, Mary Fairfax i przyjaciel - odpowiadam.
   - Elektra? Mary Fairfax? - Rygle zostają szybko 
odsunięte, drzwi szeroko otwarte i oto stoi siostra 
Michaela. Uśmiech pełznie przez jej bladą, roztargnioną 
twarz. Prawdopodobnie oderwaliśmy ją od jakiejś prywatnej 
modlitwy. Ściska nas i prowadzi przez westybul w stronę 
biblioteki.
   - Wyglądacie na takich zmarzniętych, kochane biedactwa. 
Ale jak cudownie was widzieć! Chodźcie, chodźcie. Napaliłam 
w piecu. Czytałam właśnie świętego Augustyna. Czy wiecie coś 
o nim?
   Tony śmieje się cicho.
   - Kurs filozofii z pierwszego roku. Starał się dowieść, 
że dobro jest silniejsze od zła.
   - Tak. I udało mu się. Przynajmniej w takim zakresie, jaki 
interesuje Kościół - mówi siostra Michaela. Uśmiecha się do 
niego z nagłą serdecznością.
   Fairfax rzuca się na poplamione i pocerowane krzesło.
   - No i co, Elektro? Nie ma się czym przejmować. Dobro w 
końcu zatriumfuje.
   - O co ci chodzi, moje dziecko? - pyta siostra Michaela.
   Fairfax krzyżuje ramiona i zsuwa się głębiej na krześle.
   - Ich pytaj.
   Siostra Michaela podnosi pytający wzrok na mnie, jej 
twarz jest na wpół zasłonięta przez brązowy kwef.
   - Przepraszam, siostro. Nie mam czasu na wyjaśnienia. 
Przyjechałam, żeby zobaczyć się z siostrą Jude. To pilne.
   Patrzy na mnie zaciekawiona.
   - Co za dziwny zbieg okoliczności. Szukała cię.
   Staram się przełknąć ślinę mimo suchości w gardle.
   - Nic nie wiedziałam.
   Kiwa głową.
   - Siostra Jude jest chora. W zeszłym miesiącu miała 
łagodny zawał. Jeśli nie jest to szczególnie ważne, raczej 
wolałabym jej nie budzić. Mogę wziąć twój adres i numer 
telefonu...
   Czuję, jak rośnie we mnie panika.
   - Zawał? Czy ona wyzdrowieje? To nie jest poważne, 
prawda?
   - Nie ma powodu do niepokoju. Była w szpitalu tylko przez 
kilka dni, ale to ją osłabiło. Wiesz, jak to jest.
   - Rozumiem, ale...proszę. Ja...proszę. To jest ważne.
   Przez chwilę przygląda mi się. Zastanawiam się, co widzi 
w mojej twarzy. Lęk? Wstaje i idzie w stronę drzwi.
   - Poczekajcie - mówi.
   Nie ma jej przez długi czas. Siedzimy w ciszy, słuchając 
zegara na kominku. Zegar wybija jedenastą i słyszymy 
szuranie kapci po kamiennej podłodze.
   Siostra Jude zawsze była stara, ale teraz naprawdę 
wygląda starożytnie. Jej kręgosłup jest zgięty. Przygląda 
się swoim stopom z dużym napięciem kuśtykając, opierając się 
na sękatej, czarnej lasce. Ma na sobie brązowy, wytarty 
szlafrok. Srebrne włosy wymykają się spod kwefu.
   Kiedy siada na jednym z krzeseł przy kominku, unosi głowę 
z wysiłkiem. Cień uśmiechu przebiega przez jej twarz.
   - Witam cię, Elektro. Skąd wiedziałaś, że myślę o 
tobie? - Jej lewa powieka opada martwa i nieruchoma, ale 
prawe oko lśni w blasku ognia.
   - Miałam sen - mówię. - W tym śnie chciałaś mi coś dać.
   Siostra Michaela wydaje cichy dźwięk - prawie skomlenie - 
i przyciska dłoń do ust.
   - Coś nie tak? - pytam. - Dobrze się czujesz?
   Zdrowa część twarzy siostry Jude zastyga wyrażając 
niezdecydowanie i jakby ból.
   - Być może jesteśmy świadkami cudu - mówi.- Starałam się 
z tobą skontaktować, ale uniwersytet nie miał aktualnego 
adresu. Modliłam się do Boga, żeby zesłał cię tutaj. - 
Łagodny, suchy śmiech jak szept wydobył się z jej gardła.- 
Przez całe swoje życie myślałam, że epoka cudów minęła.
   Sięga w fałdy swego szlafroka i wyciąga białą kopertę, 
rozerwaną wzdłuż brzegu. Wręcza mi ją. 
   Czytam napis na kopercie. Elektra, u Sióstr Małych pod 
wezwaniem świętego Kamiliusa, Dom Dziecka, San Francisco, 
Kalifornia. Adres zwrotny: Tawerna Jimmy'ego, ulica Misyjna, 
San Francisco. Słowo PILNE napisane drukowanymi literami 
biegnie natarczywie wzdłuż dolnego brzegu. Pismo jest 
chwiejne, ale wyraźne.
   Wewnątrz znajduje się kawałek papieru:Droga Elektro. 
Zostało już niewiele czasu. Zbliżają się twoje dwudzieste 
pierwsze urodziny, a taka była umowa. Przez to, co zrobiłem, 
zżera mnie zgryzota i przed pójściem do grobu muszę ci to 
wyznać. Jeżeli Bóg jest choć odrobinę łaskawy, znajdziesz 
mnie u Jimmy'ego na Misyjnej, każdej nocy w tym tygodniu. 
Pytaj o kapitana Fletchera.  
   - Co to jest? - Fairfax wyskakuje ze swego krzesła i łapie 
list. Tony czyta nad jej ramieniem.
   - Jaka jest data na stemplu? - pyta.- Kiedy to było 
nadane?
   Trzymam zapomnianą kopertę pomiędzy palcami lewej 
ręki. Tony bierze ją ode mnie, patrzy na znaczek, potem na 
zegarek.
   - Wysłane w poniedziałek, trzynastego października. 
Dzisiaj jest piętnasty, prawie szesnasty. Nadal tam będzie. - 
Spogląda na mnie. Na jego twarzy widzę zmarszczki, których 
wcześniej nigdy tam nie było.
   - Mogę się założyć, że to jej ojciec, ten skurwysyn! - 
mówi Fairfax. - Jak mógł być tak okrutny?
   - Dlaczego to ma być okrutne, Mary? - pyta siostra Jude. 
- Jeżeli on jest jej ojcem, nie okrucieństwo kazało mu 
napisać taki list.   
   Klękam koło krzesła siostry Jude.
   - Proszę - mówię.- Co wiesz o mnie? O nim? O tej nocy, 
kiedy mnie tu znaleźli?
   Uśmiecha się. Rozgarnia moje włosy. Jej ręka jest 
szorstka i koścista.
   - Przykro mi, Elektro. Mało jest do powiedzenia o tobie, 
o wszystkich naszych dzieciach.
   - Musi być coś. Coś.
   Unosi lekko w górę głowę, a zmarszczki na jej czole 
pogłębiają się.   
   - Pamiętam, w jaki sposób nadałyśmy ci imię 
- mówi.- Byłaś owinięta w marynarski płaszcz, przy którym 
znalazłyśmy kawałek płótna z napisem "Elektra". Uważałyśmy, 
że nadajemy ci imię po statku. Po statku, który zatonął. Czy 
to wiedziałaś?
   Kiwam głową. Zastanawiam się, jak szybko bije serce myszy 
lub kolibra. Nie szybciej niż moje.
   - Cóż. To wydawało się pasować. "Elektra" zatonęła tuż 
przed tym, jak się zjawiłaś, a na jej pokładzie zginęło 
dziecko.
   Daję ulgę mojemu pulsującemu czołu opierając je o 
krzesło. Drewno jest chłodne i przyjemne w dotyku.
   - Zjawiłaś się w listopadzie. Podczas sztormu, w czasie 
którego zaginął ten statek.
   - Moje urodziny są 17 listopada.
   - Nie...nie, obchodzimy urodziny podrzutka w rocznicę 
jego przybycia do nas. Więc chociaż zjawiłaś się tutaj w 
połowie listopada, twoje prawdziwe urodziny muszą przypadać 
sporo przed tą datą. - Uśmiecha się oddalając od nas myślą.- 
Nigdy ani wcześniej ani później nie widziałam dziecka o tak 
jasnych oczach. Byłaś taka ciekawa świata.
   Te ostatnie słowa ledwo słyszę. Jestem zajęta zbieraniem 
okruchów dowodów.  Jeżeli siostra Jude ma rację, jestem o 
miesiąc starsza niż myślałam. Moje dwudzieste pierwsze 
urodziny mogą być dzisiaj, albo wczoraj czy jutro, a nie w 
przyszłym miesiącu.  
   - Siostro Jude, czy domyślasz się, kto mógł napisać ten 
list? - pyta Tony.
   Siostra potrząsa głową.
   - Nie. Tak, jak mówi Fairfax, prawdopodobnie jej ojciec.
   Powoli pewna myśl przedziera się przez moją 
podświadomość. Teraz spływa na miejsce pomiędzy wszystkimi 
innymi myślami.
   - On jest tym mężczyzną we mgle - mówię.- Żeglarzem 
stojącym za ogrodzeniem placu zabaw. Jestem tego pewna. 
Muszę go znaleźć. Im szybciej, tym lepiej.
   - Co za mężczyzna we mgle? - pyta Fairfax.
   - Mężczyzna, którego widziałam jako mała dziewczynka. 
Przyśnił mi się tej nocy, kiedy było zaćmienie.   
   Tony odwraca się do mnie, jego twarz jest dziwnie łagodna 
w świetle ognia.  
   - Elektro, wiesz, że koło misji kręcą się nieraz zupełnie 
stuknięci ludzie. Pozwól mi go znaleźć, porozmawiać z nim, 
upewnić się, że on nie planuje czegoś...czegoś, co by cię 
mogło skrzywdzić.
   Kładę rękę na jego ramieniu, dotykając go po raz 
pierwszy. Nawet przez koszulę i postrzępiony sweter czuję 
jego ciepło. A może to tylko moje ręce są zimne.  
   - Dziękuję, ale nie ma czasu - mówię prawie szeptem.
   Fairfax robi dwa kroki w moim kierunku, zatrzymuje się, 
zaciska pięści.
   - Nie idź, Elektro. Boję się. Coś jest nie tak.
   Uśmiecham się do niej. Czuję jakby ten uśmiech ogrzewał 
mnie od środka.
   - Ty wiesz, jak to jest, Fairfax. Wiem, że wiesz. On może 
mi powiedzieć, kim jestem.
   Biorę rękę siostry Jude między moje dłonie. Znałam ją 
całe swoje życie, a teraz odchodzę, cóż mogę powiedzieć?   
Ale ona odzywa się, zanim mnie się to udaje.
   - Myślę, że wrócisz - mówi.
   Moje gardło jest tak ściśnięte, że ledwie jestem w stanie 
odpowiedzieć.
   - Jeżeli będę mogła, wrócę.
   Patrzy na mnie swym jednym, przeszywającym okiem.
   - Weź mój krzyż - mówi, nachylając się, żebym mogła 
rozpiąć łańcuch okalający jej szyję. Jej głos jest twardy, 
zimny, pełen autorytetu, którego nikt nie może zignorować.
   - Tak, siostro - odpowiadam automatycznie, jak 
nieskończoną ilość razy wcześniej, kiedy nauki i polecenia 
nie były tak ważne jak w tej chwili. Sięgam i rozpinam 
zamek. Krzyż jest mały, zrobiony z ciemnego drewna, ręcznie 
rzeźbiony w zawiły wzór. Zapinam łańcuch na własnej szyi.
   - Jest taki wers w poemacie "Wędrowiec" - mówi. - Bóg 
opiekuje się tymi, którzy mu ślubują.
   - Jeżeli będę mogła, wrócę - szepczę.

Od chwili kiedy wjechaliśmy w ulicę Misyjną, liczę 
latarnie uliczne. Trzy, pięć, siedem. We mgle, która wydaje 
się teraz trochę rzadsza, wyglądają najpierw jak chmury 
światła i rosną w jasne aureole. Dwadzieścia jeden. Powtarzam 
tę liczbę w myślach, zastanawiając się, co czyni ją tak 
specjalną. Nie cyfra jeden. Nie kwadrat. Trzy siódemki. 
Trzy jak Trójca Święta, siedem, bo jest to cyfra magiczna i 
była magiczna od początku świata.
   "U Jimmy'ego" to parterowa spelunka stojąca na opuszczonym 
rogu. Powyżej kapiącego od brudu frontowego okna zapala się 
i gaśnie neon, najpierw różowa, naga kobieta, potem zielona 
palma. Nie musimy szukać miejsca do zaparkowania.
   Łagodne tchnienie bryzy łaskocze mój policzek. Mgła 
podnosi się.
   - Śpieszmy się - ponaglam.
   Tony przepycha się przez drzwi w ciemność tawerny. W 
pierwszej chwili nic nie widzę. Zapach nieświeżego piwa i 
rumu jest tak mocny, że mój żołądek zaczyna się skręcać. Na 
każdym stole stoi świeca w okrągłym, czerwonym szkle. W ich 
mizernym świetle udaje mi się dojrzeć barmana, dużego 
mężczyznę wycierającego kufle fartuchem.
   - Czego chcecie? - pyta.
   - Szukamy kogoś, kto nazywa się kapitan Fletcher - mówi 
Tony.- Powiedział, że można go znaleźć tutaj.
   Barman wskazuje głową na koniec sali.
   Torujemy sobie drogę między kulawymi stołami, przy 
których pojedynczo lub po dwóch siedzą stali goście. W 
odosobnionym kącie, z daleka od drzwi, widać rozczochraną 
postać zgarbioną nad kieliszkiem i butelką whisky.
   - Kapitan Fletcher? - pyta Tony.
   - A kim, u diabła, ty jesteś? - odpowiada mężczyzna 
obejmując ramionami butelkę w geście ochrony.
   - Przyprowadziłem Elektrę.
   Mężczyzna wciąga oddech, potem wzdycha, prawie jęczy.
   - Obliczyłem, że już jej nie ma - mówi.
   Odsuwam krzesło z drogi i siadam naprzeciwko niego. 
Wpatruję się w jego twarz starając się dopasować ją do 
twarzy zza ogrodzenia. Zbyt wiele zmarszczek i światło nie 
jest wystarczające. Mam tylko dziwne uczucie czegoś 
znajomego.   
   - Czas leci jak tkackie czółenko - mówię - i 
przemija bez nadziei.
   W czerwonym świetle świecy widzę łzy spływające po jego 
policzkach.
    -  Wspomnij, że dni moje jak powiew. Ponownie oko me 
szczęścia nie zazna.
   - Co to znaczy? - szepczę.- Śniło mi się miesiącami.
   Patrzy na mnie zrozpaczony.
   - Słodki Boże. W ciągu tych dwudziestu jeden lat 
nauczyłem się całej cholernej księgi Hioba* na pamięć. Jeśli 
chcesz wiedzieć, to jest z niej. Mogło być równie dobrze 
napisane dla mnie. Bóg jeden wie, jak wiele razy prosiłem go, 
żeby albo mnie zabrał, albo mi wybaczył, żeby to się 
wreszcie skończyło.
   - Co ci wybaczył? - pyta Fairfax, pochylając się nad nim.
- Co zrobiłeś Elektrze?
   Kapitan Fletcher odrzuca w tył głowę i wybucha śmiechem.
   - A to dobre. K t ó r e j  Elektrze? Jest ich zdecydowanie za 
dużo na tym zawszonym kawałku świata.
   Nagle dochodzi mnie cichy odgłos, niesłyszalny dla kogoś, 
kto go nie nasłuchuje - to bryza delikatnie skrobie w okno 
tawerny Jimma. Moje wargi robią się suche.
   - Czy jesteś moim ojcem?
   Wciąż się śmieje, prawie bezradnie, z jakiegoś żartu, 
którego nikt poza nim nie dostrzega.
   - Twoim ojcem - powtarza.- Gdybym był twoim ojcem, 
wszystko byłoby teraz znacznie prostsze, prawda?
   Zdaję sobie sprawę, że przez cały czas wstrzymywałam 
oddech. Wypuszczam go teraz, zmieszana ulgą, jaką czuję. Mój 
ojciec jest lepszym człowiekiem niż ten Fletcher. Nadal mogę 
o nim marzyć.
   - Napisałeś, że znajdę cię, jeżeli Bóg jest łaskawy. 
No cóż, znalazłam - mówię. - I chcę wiedzieć o co ci 
chodziło z tym układem i czasem, który się kończy.
   Jego śmiech urywa się równie nagle, jak się zaczął, oczy 
zachodzą mgłą. Ckliwy, żałosny pijak. Staram się nie gardzić 
nim za jego słabość. Cokolwiek zrobił, nienawidzi za to sam 
siebie. To powinno wystarczyć.
   - Dwadzieścia jeden lat temu byłem kapitanem statku - 
mówi.- Statku, który nazywał się "Elektra". Wspaniałego, 
śmierdzącego statku, który zatonął podczas sztormu. Nikt nie 
zginął. Wiecie dlaczego? Ponieważ zawarłem układ z wiatrem. 
Zabrałem cię z ramion matki. I użyłem cię, żeby kupić 
nasze życia. Użyłem cię jako zastawu. Każdy żeglarz wie, że
wiatr jest zawsze zainteresowany, gdy w grę wchodzi dusza. 
Szczególnie dusza dziecka.
   Przez długą chwilę nikt nic nie mówi. Potem Fairfax 
pochyla się nad stołem i odzywa się głosem zbyt cichym, żeby 
był przekonywający.
   - To kompletna bzdura.
   Tony ze ściągniętą twarzą przygląda się kapitanowi 
Fletcherowi.
   - Nie wierzę ci. Jeżeli mówisz prawdę, dlaczego wiatr nie 
wziął jej od razu. Dlaczego czekał tak długo?
   Kapitan odpowiada mu szalonym uśmiechem.
   - Wiatr nie może wziąć czyjejś duszy wbrew woli.
To nie może się zdarzyć przed osiągnięciem dojrzałości.
   - Czy wystarczy więc, żeby Elektra powiedziała, że nie 
może jej mieć? - mówi Tony głosem łamiącym się z gniewu 
i niedowierzania.
   Kapitan odpowiada cicho:
   - Za kogo mnie bierzecie? Sami posłuchajcie. Czy to brzmi 
jak majaki starego człowieka?
   Tony odwraca lekko głowę. On też to słyszy - znowu wiatr, 
tym razem bardziej natrętny, gwiżdżący przez dziurkę od 
klucza, okręcając krzykliwy napis na zewnątrz, uderza nim o 
cegły.  
   - Musiałem przyrzec, że będzie dobrze chowana, 
pozostanie czysta i niezepsuta, aż przyjdzie czas. Dlatego 
oddałem ją zakonnicom - mówi Fletcher z oczami utkwionymi 
gdzieś daleko, w coś, czego nikt z nas nie może zobaczyć. - 
Wiatr też ma swoje sposoby. Przez cały czas węszył wokół 
niej, szepcząc, co powinna lubić, a czego nienawidzieć i 
starając się jej wmówić, że nie ma nic do stracenia.
   Podnosi butelkę drżącymi rękami i pociąga długi łyk.
   - A jak myślicie, co stanie się ze mną, kiedy ona powie 
nie? Jak myślicie, co stanie się z wami i tymi wszystkimi, 
na których jej choć trochę zależy? Zapytaj jej. Jestem 
pewien, że ona już wie. - Potrząsa głową. - Nawet nie 
potraficie sobie wyobrazić, jaką śmierć może wiatr wymyślić 
człowiekowi.
   Fairfax zrywa się na nogi, szarpiąc się, podczas gdy Tony 
trzyma ją z tyłu.
   - Ty skurwysynu! Kto ci dał prawo stawiać w tej grze 
cudzą duszę? T w o j a  dusza. To powinna być  t w o j a  dusza!
   - Moja dusza? Ty śmierdzący podrzutku. Nic nie wiesz o 
interesach. Dlaczegóż wiatr miałby wziąć barana, jeżeli może 
mieć jagnię? - Tym razem jego śmiech wypełnia cały pokój, 
okropny, obłąkańczy, wyjący dźwięk, prawie jak krzyk bólu. 
Kiedy milknie, Fletcher wyciera krople śliny w rękaw i 
pociąga kolejny długi łyk.- A tym, co dało mi prawo, były 
cyfry. Proste, śmierdzące cyfry. - Łypie na mnie, jakbyśmy 
należeli do tego samego spisku. - Wiesz wszystko o cyfrach, 
prawda? Myślisz, że je kochasz, co, że wiesz o nich 
wszystko. Dobrze, zobacz, co zrobiły ze mną!
   Odpycham krzesło do tyłu, wstaję, niepewnie trzymając się 
na nogach, zbyt odrętwiała, żeby czuć podłogę pod stopami.
   - O co ci chodzi?
   - O to, że wszystko jest w cyfrach. Sto i dwadzieścia 
dziewięć do jednego. Sto i dwadzieścia dziewięć mężczyzn, 
kobiet i dzieci posłanych w Davy Jonesa. Albo jedno 
niemowlę...jedno niemowlę...
   Cofam się, wywracając krzesła, obijając się o stoły.
   Na zewnątrz wiatr wzmaga się, wyjąc przeraźliwie. Ściany 
się trzęsą. Okna brzęczą we framugach.
   - To kłamstwo! - krzyczy Fairfax.- Wszystko, co on 
powiedział, jest kłamstwem!
   Jakbym chciała jej uwierzyć.
   Barman podnosi wzrok na sufit, osłania ramieniem głowę 
przed spadającym kawałem tynku, potem zaczyna krzyczeć:   - 
Ty! Wynoś się z mojego baru!
   - Dość - mówi Tony. - Nie zbliżać się do drzwi.- I 
przedziera się przez poprzewracane krzesła i stoły, żeby 
złapać mnie za nadgarstek.
   Jestem zagubiona w świecie lęku i niepewności. Chcę żyć. 
Chcę odnaleźć moją matkę i ojca. Chcę poczuć, jak to jest być 
kimś z odziedziczoną przeszłością, długą, skomplikowaną i 
bogatą. To nie w porządku.
   W tym samym momencie myślę o tym, jak zwykłam przypatrywać 
się gwiazdom i zastanawiać, dlaczego jestem inna - 
introwertyczka, zimna i przerażona, kiedy dotykał mnie 
mężczyzna, wpadająca w ekstazę tylko nad prawami matematyki. 
Skrywałam nadzieję, że coś mnie odmieni, rozpali moją duszę. 
Teraz znam prawdę. Jestem inna, ponieważ moja dusza nigdy nie 
należała do mnie. Może nigdy się nie zmienię.
   Patrzę na palce Tony' ego mocno obejmujące mój nadgarstek 
i krzyczę:
   - Nie puszczaj mnie! O Boże, tak, puść mnie.
   - Elektro! - jego oczy wypełnione są łzami. - Ludziom 
zależy na tobie. Wszystkim nam zależy - Fairfax, Roddy'emu, 
Lawinii, mnie. Nie mogę tak po prostu zrezygnować. Kocham 
cię, Elektro. Nie dam ci odejść.
   Mam tylko chwilę, żeby poczuć zdziwienie po jego słowach, 
tylko chwilę, by poczuć, jak ten płomień właśnie zapala się we 
mnie. Potem frontowe okno rozpada się na milion kawałeczków. 
Nagle twarz Tony'ego jest pocętkowana krwią. Tony zamyka 
oczy i zatacza się w tył z okrzykiem zdziwienia. Jakby z 
daleka słyszę krzyki i wrzaski pozostałych gości. Ubranie 
oblepia szczelnie moje ciało. Wiatr ciągnie mnie, a wewnątrz 
czaszki wibruje wiadomość, którą znam już na pamięć.....
   Fairfax przywiera do mnie, podczas gdy wiatr targa mnie w 
stronę drzwi.
   - Nie idź. Powiedział, że nie musisz iść - wrzeszczy. 
Lustro nad barem rozpryskuje się, atakując tysiącem 
śmiertelnych odłamków.
   Patrzę na Fairfax kurczowo trzymającą się mojego kolana, 
jej włosy, jak płomienna grzywa pokryte są smugami ciemnej 
krwi. Za nią Tony klęczy i potrząsa głową, jakby chciał 
oczyścić myśli. Ogarnia mnie nowa fala przerażenia i 
rozumiem, czego chce wiatr. Chce, bym uwierzyła, że kapitan 
Fletcher miał rację. Że to po prostu sprawa cyfr. Moje życie 
w zamian za życie tych, których kocham. Ale wiatr chce nie 
tylko mojego życia. Chodzi mu o moją duszę. I jeżeli nie 
oprę się, to będzie gorsze niż śmierć. Dużo gorsze.
   - Nie pozwól mi pójść, Tony! Och Boże, nie daj mi pójść - 
krzyczę i mocno zaciskam oczy. Poprzez ciemność i 
niewiarygodny zgiełk słyszę szept: "Myślę, że wrócisz". To 
głos siostry Jude. W tym momencie chaos zewnętrznego świata 
oddala się i pamiętam, że każde równanie może być rozwiązane 
na różne sposoby i że często najbardziej elegancka droga 
prowadząca do rozwiązania jest najmniej oczywista.
   Krzyczę na wiatr:
   - Maryjo, Matko Boska, wstaw się za mną. Oddaję moje życie 
w służbę jako oblubienica Pańska.
   Wiatr zamiera, ale tylko na moment. Potem podnosi się 
znowu z nieludzkim wyciem. Dach zapada się - myślę 
spokojnie, czuję betonowy grad i dziwnie bez związku 
strumień bólu.

W naszej dolinie wśród gór wstaje słońce. Przystaję, 
klękam na jutrznię wyglądając przez okno kaplicy. Szczyty 
nad klasztorem, dotknięte już miedzianym blaskiem, odcinają 
się ostrymi krawędziami od ciemnobłękitnego nieba. 
Najwyższe płachty lasu migoczą w złotej aureoli światła. 
Lubię ten widok, uporządkowany, wypełniony boskimi 
równaniami. Jestem daleko od morza, to dobre miejsce, żeby 
zacząć od nowa, szczególnie jeśli czyjeś imię pochodzi od 
nazwy statku.
   Moja ręka wędruje ku górze i dotyka krzyża siostry Jude, 
jednej z niewielu ziemskich rzeczy, które wzięłam ze sobą, 
kiedy tutaj przyszłam. Proszę o siłę. Nadal nie potrafię 
myśleć o swojej przeszłości bez uczucia tęsknoty. W tawernie 
Jimmy'ego nikt nie zginął poza kapitanem Fletcherem. On i 
tylko on stracił życie, kiedy zapadł się dach.  
   Co jakiś czas nadchodzą listy. Siostra Michaela pisze, że 
siostra Jude spędza swe dni drzemiąc na słońcu. Od Roddy'ego 
i Lawinii otrzymuję wiadomości o dobrych książkach i stanie 
ogrodu. Fairfax i Tony piszą rzadko. Już prędzej pojawiają 
się u moich drzwi co kilka miesięcy, przynosząc w podarunku 
wino z granatów, ciepłe szale na śnieżną zimę i  świeże 
owoce, których nie możemy wyhodować same na tych 
wysokościach. Jeżeli dzień jest ciepły, spaceruję z nimi po 
lesie. Jeśli nie, siedzimy razem w pokoju przyjęć, gdzie 
ogień chroni przed zimnem.  
   Fairfax mówi o swojej muzyce, która pochłania ją teraz 
jak nigdy przedtem. Przy każdej okazji opowiada o jakimś 
nowym odkryciu: specjalnej technice, nazwisku nieznanego 
kompozytora lub świeżej interpretacji jakiejś szczególnej 
frazy.
   Tony nigdy nie mówi o swojej pracy. Za to za każdym razem 
pyta, a w jego spojrzeniu coraz mniej nadziei:
   - Czy kiedykolwiek opuścisz to miejsce?
   A ja zawsze odpowiadam:
   - Nie, Tony, nie opuszczę.
   I wtedy najmocniej czuję ból. Ale takie życie jest dla 
mnie dobre. A jeżeli nawet nie, umowa jest umową, to 
najważniejsze.

                             Przełożyła Dorota Malinowska

* Przekład z Księgi Hioba - ks. Władysław Borowski CRL 
(Biblia Tysiąclecia, wyd. 3 popr., Pallotinum, Warszawa 
1982).



