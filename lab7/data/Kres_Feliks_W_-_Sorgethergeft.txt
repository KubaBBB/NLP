Autor: Feliks W. Kres
Tytuł: Sorgethergeft

Z "NF" 7/96

   "Zrodzeni z nocy, kamienia i grzechu kobiety" - tak brzmi 
napis, wyryty w głazie, od wieków leżącym przy Rozstajnych 
Drogach w Carhon-See. Jak wieść głosi, słowa te   dotyczą 
niezwykłego, okrutnego plemienia kotów-olbrzymów, z 
pogranicznych lasów Nordii, Hostenne i Saywanee...
   Mordercy bądź Zabójca - tak się zwali i jedno w swym 
języku dla obu tych słów mieli imię...
          ("Mroki" - opowieść o wydarzeniach sprzed wieków) 

Feliks W. Kres
Sorgethergeft
   W samym sercu Saywanee, kilka mil ledwie od północnych 
skrajów Puszczy Bukowej, leży dość wysokie, strome wzgórze, 
uwieńczone koroną ruin. Ponure to miejsce - i cieszące się 
bardzo złą sławą. Niegdyś ruiny były zamkiem, czarną, 
barczystą budowlą z kamienia. Jej lochy widziały wiele 
śmierci i cierpień, słyszały wiele skarg, jęków, płaczu.  
Pozostały ruiny. Lecz zła sława miejsca nie zginęła. Nikt 
tam nie zagląda, choć podobno pod gruzami leżą wielkie 
skarby. Ale chodzą słuchy, że strzeże ich duch złej 
władczyni, księżnej Morany, pani Zamku Ahar. Przeklętej 
kobiety, którą zgubiła - niesamowita i ohydna, jak całe jej 
życie - miłość do kota-Mordercy.  
   Czarne Wieki dawno przeminęły, dawno zło straciło władzę 
nad światem. Wystarczy jednak ujrzeć wzgórze Ahar, jego 
drapieżny stok, łysiny skał pośród zgniłozielonej trawy, 
wreszcie owe czarne ruiny, by dać wiarę, że - choć pokonane 
- zło nie przepadło bez reszty... Że drzemie gdzieś, choćby 
w leśnych  ostępach... choćby w owych gruzach. Że powróci, a 
wraz z nim - jego słudzy.

   Niewielka najpierw wioska, leżąca opodal Ahar, rozrosła 
się znacznie, powstał kościół drewniany, później zbudowano 
drugi - już z cegły. Linon Światły, książę Saywanee, pojął 
za żonę córkę swego stryja, władcy ościennej Nordii. Nordia 
ożywiła handel z Hostenne, bo najprostszy i najkrótszy szlak 
wiódł przez Saywanee. Zaniedbana droga, szerokim łukiem 
obchodząca Wzgórze Ahar, została naprawiona. Ayonna, wieś z 
dwoma kościołami, uzyskała prawa miejskie, a z czasem prawo 
składu. Karawany kupieckie płynęły z zachodu na wschód i ze 
wschodu na zachód. W Ayonnie pojawiły się dwie nowe oberże, 
obok dwóch już istniejących. Posterunek straży miejskiej 
wzmocniono, potem przybyła do miasta półkompania 
muszkieterów książęcych. Raz po raz bawiły przejazdem 
znaczniejsze osobistości: a to możny szlachcic ze swą 
służbą, to znów książęcy urzędnik, a całkiem niedawno - 
nawet biskup.
   Niewielkie, ale już bogate miasto tętniło życiem.
   Ponure wzgórze patrzyło nań wyłupiastymi ślepiami głazów, 
których nie chciała pokryć gleba, które omijała trawa. Tylko 
korona ruin straciła swą pierwotną czerń, omszała, pokryła 
się zielenią coraz wyższych chwastów.
   I ciągle nie było odważnych, gotowych wydrzeć zamkowi 
dawne skarby. Dziwna rzecz: niejeden zuchowaty młodzian-
zabijaka zapewniał przyjaciół przy winie, że już jutro - co 
to jutro! dziś, zaraz! - wyruszy po bogactwa, drwiąc z 
bajek, wyśmiewając legendy i za nic mając ponurą przeszłość 
miejsca. Ten i ów pojechał nawet ku wzgórzu...
   Wszyscy zawrócili.
   Dziwna moc strzegła tego pomnika i grobowca zarazem; 
pomnika-grobowca cieni, śmierci i zbrodni.

   Był parny, letni wieczór. Zanosiło się na burzę, ale tu, 
pod dachem obszernego zajazdu, można było kpić sobie z 
błyskawic i ulewy. Toteż kupcy (o których wielce się w 
oberży starano) nie kryli zadowolenia. Może mniej powodów do 
szczęścia mieli, pilnujący cennych wozów, pomocnicy 
kupieccy, z kijami w garści przechadzający się po majdanie. 
Lecz cóż - zgodnie z prawem składu towar miał być 
następnego dnia wystawiony na sprzedaż; należało pilnować, 
by w nocy wozy nie stały się lżejsze.
   Niezłe wino, dobywane wprost z chłodnej piwnicy, a także 
obfity posiłek, sprawiły, że rozmowa przy długim, solidnie 
zbitym stole toczyła się coraz żwawiej. Gwar wywabił z izb 
noclegowych paru innych gości; pora nie była jeszcze bardzo 
późna, a kupcy, jako bywalcy wielu stron świata, zawsze 
mieli ciekawe wieści w zanadrzu.
   Oberżysta, człek nie w ciemię bity, wiedział z 
doświadczenia, że takie właśnie wieczorne pogawędki, jeśli 
tylko zaraz nie umrą, przeciągają się łatwo do późnej nocy. 
Zaś całonocna biesiada znaczyła akurat tyle, co pieniądz: 
goście jedli i pili, a popiwszy - sypali groszem tym 
chętniej. Skwapliwie donosił więc coraz nowe flaszki, 
słuchał wywodów, czasem (niby przypadkiem) wtrącał jakieś 
słówko, by zaognić rozmowę, udawał głupiego, dziwiąc się 
rzeczom oczywistym, co - jak wiadomo - jest najlepsze, by 
rozwiązać język i dać mówcy sposobność do pouczeń. Wreszcie, 
widząc dobry skutek swych zabiegów, usunął się w cień i 
baczył tylko, by wina nie zabrakło.
   Jeden wszakże gość nie bardzo się obrotnemu karczmarzowi 
podobał. Był szlachcicem, i to chyba zamożnym. Pił jednak 
wstrzemięźliwie, jadł niewiele, nie opłacił noclegu. Zdaje 
się, że czekał na kogoś. Może jednak było inaczej, albowiem 
czas płynął, a szlachcic wciąż samotnie trwał w swoim kącie, 
nie przejawiając nawet śladu irytacji czy zniecierpliwienia.
   Akurat na krótko po północy wprawne ucho gospodarza 
pochwyciło stukot końskich kopyt na majdanie. Zaspanego 
pachołka siłą trzeba było wyganiać z kąta, w którym drzemał.
   - Nuże, obwiesiu! - ponaglał go rozeźlony pryncypał. - 
Cóż to, darmo chlebem gardło napychasz? Nuże, gość zajechał!
   Jednak nim pachoł pobiegł, by pokazać drogę do izby i 
zająć się koniem przybyłego, drzwi otwarły się, wpuszczając 
chłodną noc i porywy wiatru, niosącego pierwsze krople 
wzbierającej ulewy. Podróżny zatrzymał się w progu, wzrokiem 
ogarniając rozochoconych biesiadników, potem śpieszącego ku 
niemu wyrostka i oberżystę.
   Drzwi pozostały otwarte, kilka głów zwróciło się ku nim. 
Chciano wołać, że zimno... Zamiast tego, głosy milkły 
kolejno.
   Mężczyzna - był to szlachcic ogromnego wzrostu odziany w 
szkarłat i czerń - przytrzymywał lekko kapelusz z białym 
pióropuszem, drugą rękę zaś opuścił na gardę rapieru. Twarz 
zdradzała lat najwyżej czterdzieści, jednak wąsy i niewielka 
bródka były gęsto przetykane siwizną. Oczy, skryte pod 
namarszczonymi brwiami, spoglądały uważnie, badawczo, ale i - 
by nie rzec: wrogo...
   Pachołek, przewiercony tym spojrzeniem, wystraszył się 
wyraźnie, bo stanął, popatrując to na gościa, to na 
oberżystę.
   Cisza trwała przez parę długich chwil.
   - Szukam kogoś - rzekł szlachcic, bez słowa powitania i 
najwyraźniej nie zamierzając postąpić dalej w głąb izby. 
Wymawiał wyrazy z cudzoziemska, trudno jednak powiedzieć, 
jaki był jego ojczysty język.
   Zaraz potem przenikliwe spojrzenie pobiegło ku mrocznemu 
zakątkowi izby. Siedzący tam od wielu godzin szlachcic 
powstał i, skinąwszy głową, uczynił dwa kroki w stronę 
szkarłatnego olbrzyma.
   - Czekam na kogoś - rzekł równie zwięźle, spoglądając z 
uwagą.
   Człowiek ten mógł mieć lat tyle samo, co przybyły. 
Ustępując mu wzrostem, nosił się jednak równie dumnie i 
godnie. Odziany był w barwy zielone, brązowe i czarne, 
podkreślone białymi koronkami.
   Obaj mężczyźni przez chwilę oceniali się wzrokiem, po 
czym wymienili ukłony. Przybysz usunął się cokolwiek, by dać 
tamtemu przejść przez drzwi.
   - Wielmożni panowie - zagadał oberżysta, odzyskując głos 
- po nocy... w taką noc...
   Mężczyzna w szkarłacie cisnął coś do góry; oczy 
wszystkich podążyły za złotym migotaniem. Karczmarz chwycił 
monetę i ze zdumieniem patrzył na dukata z książęcej 
mennicy, wartego więcej, niż dwaj mężczyźni mogli przejeść i 
przepić w trzy dni. Gdy uniósł wzrok, by dziękować - 
szlachciców już nie było.

   Grube, ciężkie krople coraz gęściej padały na gościniec. 
W oddali grzmiało. W czerni nocy niewyraźnie majaczyły 
sylwetki dwóch jeźdźców. Konie szły drobnym kłusem. Dziwnie 
głucho niósł się odgłos uderzających o ziemię kopyt.
   U zbiegu dwóch dróg prowadzący mężczyzna wstrzymał 
wierzchowca. Szarzały w mroku pióra przy kapeluszu.
   - Tu poczekamy - powiedział.
   - Czemu właśnie tu?
   - Moi ludzie - padło krótkie wyjaśnienie. - Wyjechałem 
naprzód sam, po cóż ciągnąć do miasta zbrojne sługi?
   - Chcesz, kawalerze, strzelać do upiorów z muszkietów?
   - Upiorów... Mości hrabio, nie wierzę w upiory.
   - A w co wierzysz, kawalerze?
   - W nic.
   - Nawet w Boga? W magię, w przeznaczenie? - pytał 
mężczyzna w koronkach.
   - Ja jestem przeznaczeniem, panie hrabio. Przeznaczeniem 
każdego, kogo przeznaczeniem być zechcę.
   Dziwna rozmowa urwała się. Mężczyźni nieruchomo tkwili w 
siodłach, spoglądając wyczekująco w kierunku, z którego 
prowadziła boczna droga. Nasłuchiwali, ale szmer deszczu i 
nadchodzące pomruki burzy głuszyły wszelkie inne dźwięki. Za 
to błyskawice służyły dobrym światłem - coraz jaskrawsze, 
coraz bliższe.
   - Jadą.
   Białozłote pęknięcie zalśniło na niebie, wyławiając z 
ciemności szkarłatną szatę mówiącego. Hrabia pochwycił 
spojrzeniem trzech konnych, zdążających ku nim, i zapytał:
   - I cóż waszmość poczniesz z tym wojskiem?
   Olbrzym, zdaje się, nie dosłyszał kpiny w głosie swego 
towarzysza, bo odparł spokojnie:
   - Mości hrabio, nająłeś mnie pan za ogromne pieniądze. 
Jestem wart swojej ceny. Wiem, co czynię. Ci ludzie mogą się 
przydać.
   Po czym dorzucił jeszcze:
   - Natomiast pan jesteś całkiem zbędny, drogi hrabio. Na 
co przyda się twoja szpada w tych ruinach, skoro już moja 
tam będzie?
   - Kawalerze - rzekł z pewną wyższością wezwany - zważ 
proszę, że nie tylko szpadę tam niosę. Niosę także głowę.
   "By zostawić..." - powiedział sobie najemnik.
   Trzej jeźdźcy dotarli do zbiegu dróg. Zagadnięto krótko, 
olbrzym opowiedział się - niepotrzebnie, bo właśnie kolejna 
błyskawica przecięła czarne niebo. Nie padło ani jedno 
zbędne słowo. Ruszono w milczeniu.
   Hrabia i jego towarzysz podążali na czele, kilka końskich 
długości przed tamtymi.
   - Mości Hamirez - odezwał się hrabia - z jakiego pan 
kraju pochodzisz?
   - Nie z tego, co Del Velarowie.
   Powiedzże mi, panie kawalerze, czy to tak trudno być 
grzecznym?
   - Trudno, na honor... Usłyszałem dziś od waszmości sto 
pytań. Czy ja zadałem choć jedno, gdyś wynajął mnie i moją 
szpadę, panie hrabio? Wyznaczyłem cenę i stawiłem się w 
miejscu, określonym przez twego posłańca. Czego pragniesz 
jeszcze?
   - Ale dobrze, Del Velaro... - rzekł po chwili olbrzym. - 
Słyszałem o waszmości niejedno i prawda jest, iż rzadko 
wstępuję na służbę do człowieka mężnego... Zwykle pożądają 
mych usług ludzie słabi i mali. Teraz jest inaczej, to 
dobrze. A zatem, hrabio... - czyś słyszał kiedy słowo: 
Sorgethergeft?
   Hrabia oniemiał.
   - Nie może być... - rzekł wreszcie.
   - A jednak, mości hrabio. Chciałeś tej wiedzy, więc ją 
masz.
   - Jesteś, kawalerze...
   - Jestem martwy, hrabio. Martwy jak skała albo kamień. I 
tak samo wieczny.

   Hrabia Del Velaro nie miał skóry strachem podszytej, 
jednak prawda o pochodzeniu człowieka, za którego usługi 
zapłacił, wstrząsnęła nim do głębi.
   "Na Boga!" - mówił sobie raz po raz. - "To człowiek... 
to istota stamtąd... Z zaświatów. Zmarły, któremu kazano 
przeżyć własną śmierć, istnieć dalej w imię celu, którego 
nikt nie zna, nawet on sam... Ile lat już krąży po ziemskim 
padole? Czyja dusza objęła w posiadanie ciało, opuszczone 
przez inną? Dobry Boże! Gdybym wiedział, gdybym mógł 
przewidzieć... Ale jakże mogłem, jakim sposobem?"
   Co jakiś czas spoglądał ku majaczącej tuż obok czarnej, 
ogromnej sylwetce i za każdym razem widziała mu się bardziej 
ponura i wroga.
   - Mości hrabio - rzekł niespodziewanie Hamirez, czytając 
chyba w myślach - jak długo zamierzasz pan drążyć sprawy, 
które od ciebie nie zależą? Oto wzgórze, ku któremu 
zmierzamy. Rozważ waszmość, czy nadal pragniesz poznać jego 
tajemnice.
   W samej rzeczy - droga uciekała w prawo, a wprost przed 
sobą ujrzał Del Velaro czarniejszy od nocnego nieba, krępy 
masyw. Błyskawice wciąż na nowo zapalały kontury wzgórza i 
złowrogich ruin.
   - Czemu w nocy?
   Hrabia nie spostrzegł nawet, że swą wątpliwość 
wypowiedział głośno. Tym bardziej się zdumiał, gdy 
odpowiedziano:
   - Nie w nocy, lecz o brzasku. Północ dawno minęła, 
hrabio, mamy zaś wczesne lato. Wkrótce świt.
   Hamirez zjechał z traktu i podążył wprost ku wzgórzu. Del 
Velaro skierował konia jego śladem, podobnie milcząca 
czeladź.
   - Kim są ludzie, których wiedziesz, kawalerze?
   Nie było odpowiedzi.
   Burza wzmogła się nagle, wiatr, jakby pchnięty 
niewidzialną mocą, uderzył jeźdźców, porywając kapelusz 
hrabiego i szarpiąc peleryny. Błyskawice rozdzierały niebo, 
następując po sobie z niebywałą szybkością, w ich świetle 
widać było posępny, świerkowy zagajnik u stóp Ahar. 
Ocierając deszcz z twarzy, ujrzał Del Velaro pomiędzy 
drzewami mokrą ciemność, której nie zmogły lśnienia 
piorunów.
   "W nocy ważą się losy" - przyszło na myśl hrabiemu stare 
porzekadło.
   Nie wiedział przecie o starodawnej formule, z której 
porzekadło owo wzięło początek: "Burza, wiatr i mrok są tłem 
Losu; wtedy najwyraźniej widać jego węzły"...
   Wkrótce zanurzyli się w świerkową ciemność. Hrabia raczej 
odgadł niż dostrzegł, że Hamirez zsiadł z konia. To samo 
uczynili jego ludzie.
   Burza odchodziła powoli.
   - Mości hrabio - rzekł Hamirez swym powolnym, 
pobrzmiewającym obcymi akcentami głosem - jesteśmy u celu. 
Mój człowiek zostanie tu, by pilnować koni. Zostań waszmość 
i ty. Wiedz, że nie przywykłem działać, gdy patrzy mi się na 
ręce.
   - Mości Hamirez - odparł spokojnie wezwany - zapytałem, 
skąd pochodzisz i doprawdy tego żałuję... Nie widzę jednak, 
czemu miałbym przyjąć posadę koniucha? Mam misję, której 
część wypełnią twoje ręce, to prawda. Kupiłem je wszakże i 
mam prawo patrzeć na nie tyle, ile mi się spodoba.
   W ciemności rozbrzmiał krótki śmiech.
   - Oto, hrabio. Prawda, że pomimo twej nieposkromionej 
ciekawości, masz pan wielką zaletę: a to dzielność, która 
musi się podobać każdemu. Nie żyw urazy, jeśli moje obejście 
znajdujesz zbyt prostackim. Nie wiesz waszmość, jak rzadko 
zdarza mi się - rozmawiać.
   To nieoczekiwane wyznanie zdumiało hrabiego Del Velaro.
   - Ruszajmy zatem - rzekł Hamirez. - Weź waszmość 
pistolety i osłoń dobrze panewki.
   - Kawalerze...
   - Mości hrabio!
   Zaległa krótka cisza.
   - Mości hrabio. Twierdzisz, że kula tu niewiele pomoże. 
Niech tak będzie. Rozważ jednak, czy może zaszkodzić? A gdy 
w samej rzeczy może, to wyłóż mi waszmość, dlaczego i jakim 
sposobem?
   Po dwóch sekundach Del Velaro wyjął broń z olstrów przy 
kulbace.
   Ruszyli.

   Burza przeminęła, ale świt z wielkim trudem przedzierał 
się przez ciężkie chmury deszczowe, wciąż jeszcze wiszące 
nad ziemią. Stara droga, wiodąca na szczyt wzgórza, przed 
wiekiem już zginęła, pochłonięta przez zielsko, rozmyta 
przez ulewy... Czterej ludzie z trudem podążali ku 
przygarbionym na szczycie ruinom.
   Nie wiadomo, o czym myślał i co czuł Hamirez. Czy ciało, 
a więc i serce, zrodzone, by służyć jednej duszy, może 
zadrżeć potem z trwogi, zrodzonej w duszy innej? Jednak dwaj 
słudzy Hamireza, uzbrojeni po zęby i objuczeni różnymi 
bagażami, z każdym krokiem wyraźnie tracili animusz, coraz 
częściej oglądając się na swego pana. Podobnie Del Velaro, 
mężnie zrazu stawiający czoła nieokreślonemu lękowi, z coraz 
większym trudem odpierał jego ataki.
   - Cóż to jest, na Boga! - rzekł wreszcie, zachrypniętym 
głosem. - Odezwijże się, Hamirez! Czy czujesz?
   Odziany w szkarłat i czerń, olbrzymi mężczyzna 
przyśpieszył tylko kroku. Wyminął swych pachołków drżących 
tak, że rury muszkietów zsuwały się im z ramion - i podążył 
dalej ku szczytowi.
   - Hamirez!
   Wezwany stanął i odwrócił się z wolna. Służący krzyknęli 
przeraźliwie, hrabia cofnął się uderzony widokiem 
ociekającej krwią twarzy tamtego. Na jego oczach pękały 
policzki, ukazując kości i żywe mięso, odsłonięte zęby były 
spróchniały i czarne.
   - Za-wróć - padło niewyraźnie, charkotliwie. Ramię 
ohydnego, rozpadającego się stworu pokazało zagajnik u stóp 
wzgórza. - Za-wróć...
   Jeden ze służących, zapomniawszy o dźwiganej broni, cofał 
się krok po kroku, drugi drżącymi dłońmi odwiódł kurek 
muszkietu. To, co było niedawno ich panem, sięgnęło po 
pistolety. Lufy rozbłysły kolejno. Hrabia poczuł na twarzy 
gorący oddech przelatującej tuż obok kuli. Uciekający 
pachołek upadł na ziemię, trafiony w plecy.
   - Zawróć, hrabio - rzekł Hamirez, spoglądając 
jednocześnie na pozostałego przy życiu sługę, opuszczającego 
lufę muszkietu. - Widzę, mój chłopcze, że otrzymasz podwójną 
zapłatę, będziesz musiał bowiem sprostać podwójnemu zadaniu.
   Del Velaro otarł pot z czoła, wciąż myśląc o koszmarnym 
złudzeniu, któremu uległ przed chwilą.
   - Zawróć, Del Velaro! - powtórzył raz jeszcze olbrzym. - 
Widzisz przecież, że pożytek z ciebie żaden! Wierzysz w 
duchy, waszmość! Jak chcesz sprostać temu, w co wierzysz?
   Rzucił pachołkowi dymiące pistolety. Ten natychmiast 
zaczął je nabijać na nowo. Hamirez podjął z ziemi muszkiet 
zabitego, podsypał suchego prochu na panewkę i podał broń 
hrabiemu.
   - Strzelaj z tego waszmość do wszystkiego, co budzi twój 
strach. Gdy to będzie kościotrup, to mierz w czaszkę - 
poradził szyderczo - bo inaczej kula przeleci. Ta zacna broń 
poradzi sobie z tym wszystkim, z czym ty sam poradzić sobie 
nie zdołasz.
   Wziął od służącego pistolety i nie oglądając się poszedł 
dalej.
   Wciąż z bijącym mocno sercem, ale i ze wstydem na twarzy 
- hrabia ruszył także.
   Ale niezwykłe lęki nie przepadły, przycichły tylko nieco. 
Wróciły wkrótce ze zdwojoną mocą.
   "Co to jest?" - pytał sam siebie hrabia, po równo 
strwożony i zdumiony; wiedział przecie, że bojaźń niełatwo 
się go ima. "Del Velaro, hańbisz się tchórzostwem! 
Otrząśnijże się, masz wielką misję do spełnienia... A tym 
dwóm tutaj ufać niepodobna! Oni widzą tylko złoto, nic 
więcej, lekce zaś sobie ważą sprawy, za które ty gotów 
jesteś oddać życie! Przeto weźże się w garść, bo od ciebie 
tu wszystko zależy!"
   Tak klarował sobie hrabia, przekonywał i tłumaczył, 
pokonując obcą mu dotąd słabość ducha. Jednak opuściwszy na 
chwilę spojrzenie, dostrzegł, iż ręce trzymające muszkiet 
drżą mu mocno - i nie od ciężaru broni... Zaraz potem 
ujrzał, że zwalnia, że stoi... że prawie się cofa... Uniósł 
oczy i zamarł: byli na szczycie, u stóp ruin.
   Hrabia nigdy nie widział z bliska tych murów - tak jak od 
wieku nie widział ich prawie nikt inny. Rozumiał, że ruiny - 
a już ruiny Zamku Ahar - wcale nie muszą być przyjemne... 
Przecież to, co zobaczył, przeszło wszelkie oczekiwanie...
   Te mury żyły.
   Spod mchów i wszelkiego zielska, okrywającego poczerniałe 
ze starości kamienie, spływała wolno jakaś maź, jak krew z 
otwartych ran czy też prędzej - jak ślina... Wieża bramna, 
przy resztkach której stali, patrzyła pustymi oczodołami 
strzelniczych okien, nierównych, poszczerbionych przez czas. 
Zapadnięty dach był jak roztrzaskany ciosem czerep; hrabia 
mógłby przysiąc, że zbutwiałe krokwie tkwiły w czymś, jak 
zgniłe zwoje mózgu. Przy tym... ruiny poruszały się lekko, 
nierytmicznie, jak pierś śmiertelnie rannego człowieka.
   Del Velaro zebrał się w sobie i postąpił krok naprzód.
   - Kawalerze - powiedział, odrywając wzrok od murów - nie 
ucieknę, parol...
   Coś, co zwykle było w jego ustach żartem, zabrzmiało 
teraz jak desperackie, uczynione z wysiłkiem zapewnienie.
   - ...powiedzże mi jednak, czy obaj widzimy to samo? Na 
honor - ciągnął hrabia, bo własny głos dziwnie dodawał mu 
otuchy - radbym wiedzieć, czy owe zwidy są tylko moim 
udziałem, czy też raczej...
   - Del Velaro - przerwał tamten - może pora, byś mi 
waszmość powiedział, czego tu właściwie szukamy? Jakich to 
skarbów? Widzę, że za godzinę majaki już do cna wybiorą 
rozum waszmości. Może lepiej zatem przełożyć nieco wiedzy do 
mojego?
   - Pójdźmy jednak - rzekł ruszając. - Nie mam we zwyczaju 
wystawać przed drzwiami... choćby nawet tak wielkimi, jak 
te.
   Zapuścił się w czeluść bramy.
   Hrabia zagryzł wargi i gotów już był ripostować ostro... 
Jednakże mury stały nieruchome i martwe, nie broczyły z 
ran... i słuszność była przy Hamirezie.
   Zamkowy dziedziniec pokrywały gruzy. Jak i wszędzie - tu 
także obficie pleniło się zielsko.
   - A zatem, mości hrabio? Wyjaw mi pan, proszę, sekret 
tego wzgórza.
   - Niemożliwe, byś nie słyszał, kawalerze - odparł 
wezwany, spoglądając dokoła.
   - Nie słyszałem. A może nie uwierzyłem?
   - Więc posłuchaj waszmość i uwierz.

   - Przed wiekami - zaczął hrabia - świat nie był gorszy 
ani lepszy od tego, w którym żyjemy. Potem przyszedł książę 
Gidor, zwany też Gidorem Północnym, a wraz z nim jego magia. 
Rozproszona, potrafiła przecież pokonać dawnych władców 
Saywanee, a także Nordii i Hostenne. Gdy wojnę zakończono, 
cała potęga owej magii skupiona została w pięciu Rubinach 
Przeznaczenia. Dwa z nich stały się własnością Morany, pani 
na Ahar. Przeklęta księżna, igrając z potęgą zaklętą w 
Rubinach, wyzwoliła jeszcze większe zło, niż to, które 
przyniósł Gidor. Nastały Czasy Mroków. Upłynąć musiało 
stulecie, nim owo niepojęte zło odeszło. Czai się jednak, 
gotowe powrócić na nowy zew Rubinów. Te klejnoty są tu, w 
Zamku Ahar. Pierwszą rzeczą jest je odnaleźć, drugą - zabrać 
do pustyń zaryjskich, gdzie każda magia traci moc i 
zniszczyć, a proch rozsypać wśród bezkresnych piasków. Oto 
moje zadanie.
   Zaległa cisza, nie mącona nawet porannym krzykiem 
ptactwa. Na Wzgórzu Ahar ptaki nie gościły nigdy.
   - Niemożliwe - rzekł wreszcie Hamirez - byś pan, drogi 
hrabio, człowiek w końcu rozumny, wierzył w takie bzdury?
   Hrabia poczerwieniał.
   - Mości kawalerze - odparł, przygryzając wąsa - żądałeś, 
bym ci powiedział, po co tu przyszliśmy. Otrzymałeś 
odpowiedź. Jest dla mnie obojętne, co uznajesz za bzdury, co 
zaś za rzeczy ważkie. Proszę jednak: nie wyprowadzajże mnie 
z równowagi!
   - Ależ panie hrabio - powiedział spokojnie tamten - czyż 
ja mówię, że nie będę szukał twoich rubinów? Zapłaciłeś mi 
za wyprawę po skarby; po równo mogę szukać tu klejnotów, jak 
i szczęki wielkoluda... czy też czegokolwiek zgoła. Nie 
płaciłeś mi jednak za milczenie ani za to tym bardziej, bym 
zaprzestał używania rozumu. Rubiny, choćby tak wielkie, jak 
kurze jaja, łatwo mogą być na świecie, czemu nie? Moja 
imaginacja nie radzi sobie z tym tylko problemem, jak mieści 
się w nich całe zło świata?
   Powstał ze zwału kamieni, spojonych jeszcze, tu i ówdzie, 
poczerniałą, kruchą ze starości zaprawą.
   - Powiedziałem waszmości, co myślę. Na tym koniec. Gdzie 
są zatem schowane te rubiny? Czy może w lochach? Są tu 
lochy, mości hrabio?
   - Całe wzgórze - odparł zapytany, tłumiąc gniew i 
puszczając mimo uszu ironiczny ton tamtego. - Drążono je 
latami... padły przy tej pracy setki, jeśli nie tysiące 
zniewolonych przez Ahar ludzi.
   Jeśli niewolnicza praca ludzi sprzed dwóch wieków 
poruszyła sumienie Hamireza, to nie dał tego poznać po 
sobie.
   - Chodźmy więc - mruknął, przyzywając dłonią pachołka, by 
szedł za nim.
   Uczynili może dwa kroki i hrabia spostrzegł właśnie, że 
złowrogie tchnienie, wyzwalające ów niemożliwy do 
okiełznania lęk zelżało wyraźnie, gdy nagle Hamirez wyjął 
rapier i odwrócił się, jednym pchnięciem przebijając 
służącego. Nieszczęśnik krzyknął, wypuszczając z rąk 
muszkiet; szkarłatny olbrzym pochwycił go za kark i dalej 
pchał klingę, aż wyszła plecami. Puścił wreszcie i pociągnął 
broń, a gdy wysunęła się z rany, kopnął zgiętego wpół 
pachołka i obalił.
   - Zła nie trzeba szukać, mości hrabio - powiedział, 
dwukrotnie jeszcze przeszywając drgające ciało ostrzem. 
Starannie odnalazł miejsce na karku i pchnął krótko po raz 
trzeci, ostatni. Podniósł swoje zimne, wrogie oczy. - Skoro 
śpi, może lepiej pozostawić je w spokoju...
   Del Velaro patrzył oniemiały, po równo zdumiony jak i 
rozgniewany owym bezcelowym, wstrętnym morderstwem.
   - W imię czego ta śmierć, kawalerze? - zapytał. - Cóż to 
chciałeś mi pokazać?
   - Może ZŁO! Chcesz mu zapobiec, czy tak, mości hrabio? A 
oto już zginęło dwóch ludzi. Żyliby, gdyby nie twoja 
krucjata.
   Uniósł dłoń, powstrzymując odpowiedź.
   - Nie uwierzysz, hrabio, ale odkąd pamiętam, stale walczę 
ze złem. Te setki, które padły przy drążeniu lochów księżnej 
Morany, śmiało mogą się równać z tymi, które zgładziłem ja 
sam. Stale i niezmiennie w imię DOBRA. Nie pamiętam, by ktoś 
najął mnie w celu uczynienia zła. Zawsze i zawsze w imię 
dobra. Swojego...
   Przetoczył nogą martwe ciało i Del Velaro ujrzał uśmiech 
na twarzy trupa. Cofnął się o pół kroku.
   Widywał już ludzi zmarłych gwałtowną śmiercią - i nie raz 
przecież. Żaden nie miał na twarzy uśmiechu.
   - Opętany przez coś - rzekł spokojnie Hamirez. - 
Najprędzej przez własny strach. Zdało mi się, że ma zamiar 
zmierzyć do ciebie z muszkietu, mości hrabio. Miałem czekać, 
aż zmierzy w istocie?
   Otarł rapier połą peleryny i schował.
   - Jakże, hrabio? Miałeś przecie patrzeć nam na ręce?
   Del Velaro skinął głową.
   - Zawdzięczam ci życie, kawalerze... Wraz z wdzięcznością 
przyjmij jednak zapewnienie, iż twoje wywody, jak i próby 
zawrócenia mnie z mojej drogi, są chybione. Nie chcę więcej 
słuchać żadnych filozofii. Masz działać, panie kawalerze, 
nie mówić. Działaj więc.
   Hamirez ukazał trupa, jakby chciał powiedzieć: "Czyż nie 
działam?" Potem podjął z ziemi pakunek, niesiony dotąd przez 
służącego i wydobył łuczywa, a także krzesiwo i hubkę.
   - Chodźmy więc.
   Przemierzali ciemne korytarze, zaglądali do komnat. Nikt 
nigdy nie splądrował Zamku Ahar. Nie wiadomo właściwie, jak 
i kiedy poraziła go martwota - historia o tym milczy. Stare 
legendy podają, że po odejściu Mroków księżna Morana została 
uwięziona w lochach swego zamku, a potem zgładzona, jej 
siedziba zaś stała się pierwszą stolicą odrodzonej Saywanee. 
Jakie jednak były dalsze dzieje Ahar? Czemu wciąż jest 
miejscem przeklętym, skoro oczyścili je swą obecnością 
sprawiedliwi władcy?
   Hamirez i Del Velaro własnymi oczami oglądali ślady 
strasznego, niepojętego dramatu, jaki kiedyś rozegrał się w 
czarnych murach. Co sprawiło, że naraz porzucono te komnaty? 
Migotliwy poblask pochodni wyławiał z grząskiego mroku 
spróchniałe resztki jakichś sprzętów, zbutwiałe, zgniłe 
kobierce, rozpadające się pod naciskiem stopy... Były sale, 
w których pęknięte, pokryte pajęczyną i kurzem zwierciadła, 
wciąż jeszcze gotowe były odtworzyć obraz każdej twarzy czy 
dowolnego przedmiotu. Grozą przejmowały owe lustra; gdyby 
stało się naraz możliwym wywołanie w nich kolejno wszystkich 
odbić - Bóg jeden wie, czego można by się dopatrzeć...
   Olbrzymia, największa chyba z komnat, kryła w swym 
wnętrzu szczątki stołów, ustawionych przed wiekami w 
podkowę. Nic nie pozostało z obrusów, ale poczerniała, 
pokryta pleśnią zastawa i rozłożyste, srebrne kandelabry, 
wciąż leżały pośród cuchnącego, rozkładającego się drewna. 
Jak wyzwanie u szczytu podkowy trwało niewzruszenie wysokie 
krzesło; złote i srebrne blachy, którymi było okute, 
utrzymywały je w upiornej gotowości, choć pomiędzy zwojami 
owych blach nie mogło przetrwać nic więcej jak próchno.
   Ze wszystkiego, co ujrzeli szlachcice w murach owej 
demonicznej budowli, to krzesło zdało im się najbardziej 
przerażającym.
   Czekało...
   Martwy, pokryty nalotami pleśni mebel, zdawał się z 
niezwykłą mocą przyciągać Hamireza. Del Velaro najpierw ze 
zdziwieniem, potem zaś z prawdziwym niepokojem patrzył, jak 
olbrzymi, ponury mężczyzna, rzucający przeogromny, 
rozchybotany od pochodni cień, depce resztki stołów 
rozpadające się pod butami i wyciąga rękę, pragnąc chyba 
dotknąć... przeszłości. Nie wiedzieć czemu, poczuł hrabia, 
że ów dotyk może ściągnąć jakieś niemożliwe do przewidzenia 
nieszczęście, może potępioną duszę krwawej pani Ahar, może 
coś jeszcze gorszego.
   - Hamirez! - rzekł ochryple, nie tając trwogi.
   Zobaczywszy posępny, nieodgadniony uśmiech tamtego i 
oczy, nieodmiennie wrogie - zamilkł. Hamirez ściągnął 
rękawice i gołymi dłońmi dotknął pleśni na wysokim oparciu, 
po czym jął ją zdrapywać nie bacząc, że brudzi sobie ręce. 
Del Velaro patrzył z coraz większym strachem, podszytym 
budzącą się nienawiścią. Wspomniał nagle pytanie, jakie 
zadał na trakcie i odpowiedź...
   Sorgethergeft.
   "Na Boga" - pomyślał, zdjęty nowym przerażeniem - "na 
Boga, postradałem chyba zmysły... Cóż kazało mi wejść do tej 
budowli w towarzystwie trupa... Przecie pośród tej martwoty, 
tych zbutwiałych stołów on jest tak samo martwy i ohydny... 
Boże mój, jestem tu sam. Sam!..."
   I natychmiast zaświtało mu: zawracać!
   Zaiste, tylko to jedno było do zrobienia.
   Wbrew sobie, wbrew rozsądkowi i przeczuciu Del Velaro 
stał w miejscu. Potem usłyszał słowa, wypowiedziane obcym 
zupełnie głosem... który przecie nie był głosem nikogo 
innego jak Hamireza:
   - Akasa. Fatanh. Amare.
   Lodowata dłoń chwyciła hrabiego za gardło. Co niosły te 
słowa? Co one niosły?!
   I zaraz wiedział, skądś wiedział, że były jak WALKA, SMAK 
KRWI i ŚMIERĆ...
   Hamirez, ponury jak znaczenie owych słów, z wolna 
przybliżał się ku niemu.
   - Wyryte w złocie - rzekł chrapliwie, niepodobny zupełnie 
do siebie - Del Velaro. Wiem, co znaczą te słowa. I wiem, kto 
je wymawiał...
   Hrabia stał, jak przykuty do miejsca.
   Hamirez, z upiornie odsłoniętymi zębami, patrzył w mrok, 
gdzieś ponad jego głową.
   - Wiem, co znaczą. Del Velaro, znajdę twoje rubiny, lecz 
zapłaty nie przyjmę. Słyszysz, Del Velaro? Jestem u celu.
   Wyminął szlachcica i opuścił komnatę, wysoko unosząc 
pochodnię.
   Dopiero po chwili hrabia pojął, czym mógł być cel 
umarłego.
   Powtórna, prawdziwa śmierć.

   Hrabia dźwignął muszkiet, pistolety i szpadę, ale coraz 
bardziej wątpił, by ów oręż mógł być jakkolwiek przydatny. Z 
kim miał walczyć za pomocą tej broni? Czy ze swym 
towarzyszem? Ależ jakim sposobem? Czy martwy, pozbawiony 
oddechu w piersi, a krwi w żyłach człowiek, może lękać się 
kuli lub sztychu?
   Co wypada robić? Co począć? Del Velaro myślał gorączkowo, 
lecz rozum bezradnie wskazywał same tylko niemożności...
   Tajemne źródło zła, które znajdowało się gdzieś w tych 
ruinach, musiało zostać unicestwione. Hrabia widział w tym 
dziele sens swojego życia, nade wszystko zaś - widział 
obowiązek. Spełnienie obowiązku było sprawą honoru.
   Del Velaro nie rozumiał, jak miałby poniechać 
przedsięwzięcia. Mógł oddać majątek. Mógł stracić życie. 
Nigdy cześć i honor.
   Szedł więc dalej, wprost - jak widział - ku niechybnej 
zgubie.
   Podziemne kazamaty w połowie nie były tak straszne jak 
mieszkalna część Ahar. Były puste - ostatnie ślady ludzkiej 
bytności ulotniły się, gdy tylko zgniło siano, rzucane 
więźniom. Dopiero jedna z mniejszych cel wstrząsnęła duszą 
hrabiego. Inaczej niż poprzednie - nie była całkiem pusta...
   Ze ściany, przytwierdzone doń, zwieszały się łańcuchy. 
Nie opodal drzwi stała miska. Zwykła, gliniana miska.
   Del Velaro cofnął się o krok, bo z celi buchnęło ku niemu 
coś, jak umykający uszom, a słyszalny tylko dla umysłu, 
przeraźliwy, obłędem nasycony krzyk. Trwał i nie ustawał; 
hrabia wypuścił muszkiet i stał skamieniały, obejmując 
głowę.
   Posępne dusze, uwięzione w okowach klątwy, musiały 
cierpieć tak, jak cierpiały kiedyś uwięzione w tych 
łańcuchach i murach ciała.
   Krzyk przygasł. Hamirez klęknął przy ścianie i jak 
ślepiec wodził ręką po ogniwach łańcucha. Del Velaro, 
przejęty dreszczem patrzył, jak tamten powoli zamyka na swym 
nadgarstku przerdzewiałą, ciężką bransoletę i trwa przez 
chwilę w milczącym bezruchu, badając palcami zastygłe w 
chropawym żelazie śruby, służące do zamknięcia obręczy.
   - Del Velaro - rozbrzmiało powoli - trzymano tu JĄ. 
Opuszczoną i zdradzoną przez wszystkich.
   - Kawalerze - powiedział hrabia, prawie nie pojmując, 
skąd bierze się w nim dość siły i odwagi - twoje urojenia są 
mi obojętne. Łuczywa wkrótce zgasną, zapasowych zaś ubywa. 
Chodźmy, jeśli nie mamy tu pozostać na zawsze.
   Hamirez uniósł głowę i patrzył zamyślony. Uwolnił dłoń z 
okowów. Łańcuch zadzwonił.
   - Rubiny zła... - przechylił głowę z pogardą. - Oto, 
czego szuka pierwszy śmiałek, jaki ważył się tu wtargnąć. 
Głupi Bóg, bo zaiste stworzył ludzi na swoje podobieństwo.
   - Mości Hamirez! - rzekł z rosnącą mocą Del Velaro. - 
Żądam wyjaśnienia tych słów i twego zachowania! Chcę 
wiedzieć, z kim i po co krążę po tych lochach! Jeśli 
pragniesz mej śmierci - jestem i czekam! Zdaje mi się, że 
szukając pomocy, znalazłem największą przeszkodę w swym 
zamiarze...!
   - Nie, hrabio. Stało się nic więcej, jak to, że 
przyszedłszy tu po to samo, wyjdziemy każdy z czym innym. Nie 
masz we mnie wroga.
   Powstał i ujął pochodnię, bardziej już kopcącą niż 
świecącą. Przeniósł z niej płomień na ostatnie łuczywo.
   - Pewien jestem, hrabio, że znajdziesz, czego szukasz. 
Tym bardziej nie dziw się memu uniesieniu, gdym 
niespodziewanie dostał to, czego nie szukałem.
   Wskazał drogę płomieniem.
   - Tędy waszmość. Już blisko. Wciąż wiedzie nas wspólna 
droga.
   - Kiedy zaś się nasze drogi skrzyżują...?
   - Nie skrzyżują się, jeśli sam tego, hrabio, nie 
zechcesz. Co najwyżej mogą się rozejść. A to wcale znacząca 
różnica.

   Po wszystkim, co zdarzyło się tego dnia, podziemny 
grobowiec nie był dla hrabiego żadną niespodzianką, lęk zaś, 
kłujący serce jak mrozem od tak dawna, zdążył omal 
spowszednieć. Jednak rozmiary okrytego ciemnością cmentarza 
zdumiewały: oto nie kończący się tunel wiódł wzdłuż 
granitowych, czarnych tablic, pokrytych mozaikami napisów.
   Ani jedna wszakże tablica nie nosiła znaku krzyża... Nie 
chciano Boga w tych lochach.
   Były i puste grobowce - czarne, martwe czeluści, nie 
przysłonięte tablicami. Zamek Ahar dokonał żywota, zanim ci, 
co jeszcze mieli pod nim spocząć, zajęli swoje miejsca.
   Del Velaro i Hamirez szli długo, by na koniec stanąć 
przed ślepą ścianą, zamykającą korytarz.
   - A jednak dalej - oznajmił z niezachwianą pewnością 
Hamirez. - Za tą ścianą... Jeśli będzie trzeba, zburzymy ją, 
hrabio.
   - Nie trzeba.
   Dwa gładkie filary, pół zatopione w owej ścianie, skażone 
były okrągłymi otworami, które umieszczono na poziomie 
kolan. Del Velaro wsunął w dziurę lufę muszkietu i zaczął 
ciągnąć w bok.
   Kamień zachrobotał głucho. Ściana pękła pośrodku, 
ukazując szeroką na palec szczelinę. Obracana wokół własnej 
osi kolumna niosła drugi otwór, skryty dotąd w bocznym murze 
korytarzy. Hrabia wyjął lufę i przełożył ją dalej, by znów 
ciągnąć.
   Hamirez trwał nieruchomo, nie kwapiąc się z pomocą. Z 
uniesioną pochodnią, wbijał spojrzenie w coraz szerszy pas 
mroku.
   Del Velaro wykorzystał trzeci otwór, wreszcie czwarty.
   - Dosyć - rzekł Hamirez.
   Przejście było już na tyle duże, by wpuścić człowieka.
   - Chodźmy, hrabio.
   - Nie, Hamirez.
   Olbrzym zwrócił ku szlachcicowi wpierw spojrzenie, potem 
głowę, wreszcie, z niezwykłą powolnością, całą swoją postać.
   - Przysięgnij mi najpierw, waszmość, że pozwolisz, bym 
zabrał stąd klejnoty, o których mówiłem. Przysięgnij mi, że 
nie one są twoim celem - żądał hrabia.
   - Jeśli nie przysięgnę?
   Zimny pot wystąpił na czoło hrabiego.
   - Ale dobrze - rzekł tamten, z ową niezmienną 
powolnością, która cechowała go od chwili, gdy ujrzał tron w 
sali jadalnej. - Na co mam przysięgać? Na honor? Boga? 
Mówiłem przecie, hrabio, że nie wierzę w te rzeczy.
   - Na twoje przeznaczenie, kawalerze. Czy i w 
przeznaczenie wciąż nie wierzysz? Oznaczałoby to, żeś 
okłamał mnie dziś kilkakrotnie. Podobno znalazłeś tu swój 
cel, pomimo żeś go wcale nie szukał?
   Hamirez milczał.
   - Nic nie zmusza mnie do tej przysięgi - padła wreszcie 
odpowiedź. - Nie zagrozisz mi przecie śmiercią, mości 
hrabio? Umarli nie boją się śmierci. Umarli jej pragną. I 
wciąż, wciąż nie dostają...
   - Ale dobrze - podjął zaraz, pozostając wierny raz 
wyrażonej zgodzie. - Więc na moje przeznaczenie, hrabio: 
oświadczam ci, że niepotrzebne mi twoje rubiny. Nie chcę 
ich i nie one tu na mnie czekają.
   - Przysięgasz?
   - Przysięgam.
   To mówiąc, zdjął z głowy kapelusz i odrzucił go w mrok 
cmentarnego korytarza, po czym - jakby uwolniwszy się tym 
gestem od wszelkich spraw świata - wszedł bokiem w szczelinę 
w kamiennych drzwiach i zniknął z oczu hrabiego. Widać było 
tylko poblask, idący od jego pochodni.

   Maleńki, skromny sarkofag, zbudowany nie z marmuru czy 
choćby granitu, lecz ze zwykłego piaskowca, stał pośrodku 
pustej, wielkiej sali, jakby zostawiony przez pomyłkę. 
Samotny. Nie budził grozy, raczej jakiś smutek - jak każda 
rzecz niepotrzebna, zapomniana i porzucona... Del Velaro nie 
dał się zwieść wrażeniu. A dlatego, że domyślał się czy też 
zgoła wiedział, kto w owym sarkofagu spoczywa...
   I zadrżał.
   Jednak krypta była pusta, całkiem pusta... i jeśli 
rzeczywiście, jak twierdził Hamirez, znaleźli się u celu - 
to należało sięgnąć w głąb owego sarkofagu.
   Hrabia zadrżał po raz drugi.
   - Podejdź, waszmość - zażądał Hamirez.
   Wezwany uczynił kilka sztywnych kroków i gryząc usta 
patrzył na malutki, wyschnięty do cna bukiecik polnych 
kwiatów, bezbarwnych jak popiół i lekkich jak kurz. Jakże 
dawno złożono je na tej zimnej, kamiennej płycie...
   - Po raz ostatni, hrabio, wzywam cię: zaniechaj. Popatrz, 
ktoś ją kochał... Powiesz, że kochał zło? Więc ty w imię 
dobra strącisz ten bukiecik, odbierając jej ostatnią rzecz, 
jaką ma?
   Del Velaro stał, trzymając uniesioną pochodnię. W tej 
samej pozie, wyczekując, stał Hamirez. Nagle hrabia przemógł 
się, zebrał w dłonie i z gniewem, niezwykle gwałtownie, 
starł uschnięte kwiaty z sarkofagu, przemieniając je w pył i 
kurz.
   - Hamirez! - zawołał tak potężnie, że echo uderzyło w 
stare ściany. - Pojmijże waszmość wreszcie: to zło! Jakże z 
nim walczyć, jak je pokonać, skoro zawsze gdy zaśnie, 
użalamy się nad jego bezbronnością!? Nie! Słyszysz mnie, 
Hamirez?! Nie zawrócę!
   Drżące światła łuczyw pokazywały miejsce, gdzie leżały 
kwiaty. Był tam wyryty napis. Cień wypełniał szczerby w 
kamieniu i niezwykle wyraźnie dało się odczytać:
   AKASA. FATANH. AMARE.
   - Patrz na to, Hamirez! - krzyknął raz jeszcze hrabia, 
ukazując litery.
   - Widzę. Pokazałeś mi nie te słowa, lecz własną 
nikczemność, Del Velaro. Wyjdziesz stąd, jak powiedziałem. 
Ale choćbyś długo uciekał, znajdzie się ktoś, kto będzie 
ścigał. I doścignie; i wyrwie twoje małe, podłe serce.
   To powiedziawszy, olbrzym chwycił krawędź płyty nagrobnej 
i ze zgrzytem przesunął ją wolno, a potem zepchnął na 
kamienną posadzkę.
   Płyta pękła.
   Ale jeszcze nim upadła, ujrzał Del Velaro, jak dłoń 
Hamireza ześlizguje się po nierównej krawędzi kamienia, trze 
o ostre szczerby i raniona - krwawi...
   Dostrzegł tę krew i Hamirez. Huk uderzającej o posadzkę 
płyty bił echem w ściany krypty, ale mężczyzna w szkarłacie 
nie słyszał nic, a widział tylko, unoszoną coraz wyżej do 
oczu, drżącą dłoń, po której ciekły drobne krople, łączące 
się z barwą kaftana.
   Sorgethergeft - klątwa wiecznego trwania w służbie obcej 
duszy - została zdjęta.
   Hamirez żył i mógł umrzeć, bo jego dusza i ciało były 
teraz jednym.

   Del Velaro w napięciu spoglądał na zastygłą, nieruchomą 
twarz swojego towarzysza. Czerwonozłoty blask ognia pełgał 
po wieku masywnej trumny, wpuszczonej w głąb sarkofagu, 
odbijał się od miedzianych okuć, chwytając krótkie błyski 
kapiących na trumnę kropelek. Jedna... druga... i trzecia.  
   - Del Velaro... - rzekł głucho olbrzym. Uniósł twarz i 
niewyraźnie, z wysiłkiem, jakby czyniąc to po raz pierwszy w 
życiu... próbował się uśmiechnąć.
   Wyraz napięcia nie schodził z twarzy hrabiego.
   - Jesteś więc u celu, kawalerze. Co teraz?
   Nie patrząc w dół i nie czekając na odpowiedź, wymacał 
jeden z czterech pierścieni, umocowanych do trumiennego 
wieka - i pociągnął. Unosił wieko wytrwale, wreszcie 
szarpnął, a wtedy spadło pomiędzy ścianę sarkofagu a trumnę.
   Jednocześnie opuścili spojrzenia. Hrabia chciał się 
cofnąć, lecz nogi odmówiły podjęcia wysiłku, zachwiały się 
pod nim, wreszcie nieudolny krok do tyłu dopełnił miary. 
Stopa zsunęła się z niskiego, szerokiego cokołu, na którym 
stał sarkofag i szlachcic upadł, gubiąc pochodnię, nie będąc 
nadal zdolnym do wyrzucenia ze struchlałej piersi choćby 
jęku. Potworny, niebywały fetor uderzył go znowu, gdy 
niezgrabnie powstawał. Hrabia nie próbował dociekać, 
dlaczego przez tak długi czas ciało nie uległo zupełnemu 
rozkładowi, nie myślał nawet o dwóch wielkich rubinach, 
lśniących w fałdach zetlałej, czarnej sukni. Wciąż miał 
przed oczami tylko jedno: przegniłą, trupią głowę, 
szczerzącą zęby ponad gorsem sukni, kłęby białego robactwa, 
wijącego się w oczodołach, wreszcie ruch, poruszenie owej 
głowy, prawdziwe, nie będące wymysłem...!
   Cokolwiek spoczywało w tej trumnie - wciąż żyło!
   - Twoje rubiny, Del Velaro! - rozbrzmiał potężny, donośny 
głos Hamireza. - Słyszysz? Twoje rubiny!
   Cofający się krok za krokiem hrabia, odgrodzony od 
sarkofagu płomieniem podniesionej pochodni, zebrał wszystkie 
siły i zatrzymał się. Jednak gardło wciąż miał jak 
zgniecione w kleszczach, uwięziony głos nie mógł się zeń
wydobyć. Pochodnia raziła oczy, hrabia odsunął dygocące 
ramię w bok - by ujrzeć potwornego trupa, dobywającego się z 
miejsca, w którym winien spoczywać po wsze czasy. Kawałki 
śmierdzącego mięsa, drgającego od poruszeń robactwa, odpadały 
od stworu, spadając do sarkofagu i obok. Del Velaro wrzasnął 
wreszcie chrapliwie, nieludzko. Zaraz potem krzyknął raz 
jeszcze, bo ujrzał cień Hamireza...
   Cień kota-olbrzyma.
   - Masz je! - zawołał Hamirez, unosząc rękę.
   Dwa wielkie klejnoty kolejno padły u stóp szlachcica. 
Porwał je i rzucił się ku wyjściu, przecisnął z wysiłkiem, 
po czym złapał muszkiet i zaczął zamykać drzwi.
   - Co robisz, człowieku?! - krzyknął z głębi krypty 
Hamirez, unosząc łuczywo.
   Zaraz potem Del Velaro usłyszał szybkie kroki. Puścił 
muszkiet, wyrwał zza pasa pistolety i wypalił dwukrotnie, 
mierząc w szeroką pierś nadbiegającego. Stłumiony krzyk i 
odgłos ciężkiego upadku były dowodem celności strzałów. Del 
Velaro odrzucił pistolety, znów chwycił muszkiet i z 
nadludzką siłą - zamknął przejście cztery razy szybciej, niż 
je wcześniej otworzył.
   Połówka kamiennych wrót przywarła do drugiej z głuchym 
hukiem.
   Hrabia schował rubiny, pochwycił łuczywo i przez chwilę 
stał na drżących nogach, oddychając ciężko. Nasłuchiwał, ale 
zza kamiennego muru nie dochodziły - i przecież dojść nie 
mogły - żadne głosy.
   - Dzięki ci, Panie - rzekł szklachcic posiniałymi wargami. 
Zrobił krok do tyłu, potem drugi, wreszcie odwrócił się i 
najszybciej jak potrafił, co i rusz spoglądając za siebie, 
pobiegł ku wyjściu z podziemi.

   Opanowawszy nieco ból, Hamirez usiadł powoli, chwytając 
się za przestrzelone ramię. Upuszczona pochodnia dogasała, 
podniósł ją i przechylił tak, by rozgorzała na nowo pełnym 
ogniem. Z bezwładnym ramieniem, omywanym przez gorącą krew, 
powstał i obejrzał się do tyłu. Stała tuż.
   - Po co przyszedłeś, Morderco? - zapytała głucho. - Nie 
chciałeś mnie za życia... Zapragnąłeś po śmierci? A więc 
jestem...
   Przygryzł wargę, bo rana poraziła nowym bólem.
   - Zostaw - powiedział łagodnie, gdy podeszła z ogromnym 
wahaniem, jakby bojąc się, że znów ją odtrąci - jak 
tylekroć, przed dwoma wiekami. - Jesteśmy zamknięci... A 
twoją magię oddałem temu głupcowi.
   Odwróciła się gwałtownie i pośród burzy czarnych włosów 
ujrzał aksamitną wstążkę, którą było przewiązanych kilka 
pasm. Dwa olbrzymie szmaragdy kołysały się u jej końców.
   - Moja magia jest tam, gdzie ja jestem, Morderco - 
rzekła, znów zwrócona ku niemu. - Powiedz mi jasno, że 
jesteśmy razem... a wyjdziemy stąd i spalimy całe to 
przeklęte księstwo. A może wolisz uciec jak tamten? 
Ciekawam, cóż takiego zobaczył?
   - Każdy widzi to, co zobaczyć pragnie - rzekł Hamirez. - 
Najgorzej, gdy ktoś w życiu widzi samo zło i nic nie chce, 
jak tylko z nim walczyć... Oto zło dopiero: walka z 
majakami.
   - Nie widzisz we mnie zła? - zapytała, na poły zdziwiona, 
na poły zaskoczona.
   Ogarnął wzrokiem jej delikatną twarz i czarne oczy, 
podłużne, zalotne. Dotknął spojrzeniem warg.
   - Każdy widzi to, co chce zobaczyć - powtórzył.
   Pochodnia dogasała...
   Nadchodziły mroki.
                                        Feliks W. Kres

                       FELIKS W. KRES
   Urodzony w 1966 r. w Łodzi, stolicy polskiej fantasy, 
gdzie mieszka i pracuje do dziś. Żonaty od ośmiu lat; żona, 
atrakcyjna pielęgniarka (są świadkowie!), pomaga mu w pracy 
literackiej, szczególnie nieoceniona jest przy wymyślaniu i 
opisach wszelkich obrażeń cielesnych, na brak których 
bohaterowie Kresa nie mogą narzekać. Odkrycie I literackiego 
konkursu "Fantastyki" ("Mag", "F" 11-12/83, II nagroda) 
przedstawił się u nas jeszcze kontrowersyjnym, choć dobrze 
przyjętym przez czytelników "Demonem Walki" ("F" 10/87) - 
wcześniej i później definitywnie przechwycony przez 
konkurencję. Nawet publikowany obecnie miłosny horror fantasy 
"Sorgethergeft" pochodzi z łamów niskonakładowego 
"Voyagera" (zima 92/93). Przedrukowujemy opowiadanie za 
zgodą Kresa, by dać świadectwo jego pełnej sprzeczności 
demoniczno-sentymentalnej duszy oraz by pokazać Państwu 
ciekawy kawałek prozy. Ale też, by oddać hołd almanachowi 
"Voyager", który zakończył żywot, przedstawiwszy uprzednio w 
latach 1991-95 trochę porządnej fantastyki, parę wściekłych, 
ale znaczących wywiadów z twórcami III i IV generacji, a w 
1992 r. zdobył nawet Śląkfę (w kategorii Wydawca '91), bijąc 
na finiszu (sic!) naszą Dorotę Malinowską z wylansowaną 
przez nią "Grą Endera".
   Opublikował Kres 16 opowiadań, 6 mikropowieści i 4 
powieści. Jest twórcą krainy Szereru, członkiem założycielem 
Klubu Twórców. Barwna postać fandomu, uczestnik wielu 
konwentów (występuje z reguły w małżeńskim duecie z Kreską), 
głosi publicznie prymat rzemiosła nad natchnieniem. Nie uprawia 
publicystyki, epistolarny "Spór o Grombelard" z RAZ-em ("NF" 
9/95), choć dobrze przyjęty przez czytelników, był 
wyjątkiem; raczej nie zapowiada Kres kontynuacji.
   Ważniejsze publikacje: "Prawo Sępów" (1991 - opowiadania
debiut książkowy), "Król Bezmiarów" (1992 - Nagroda Zajdla 
za powieść), "Strażniczka Istnień" (1993 - Śląkfa w 
kategorii Twórca Roku, nominacja do Zajdla), "Północna 
granica" (1995). Plany do 1997 r.: cykl "Księga Całości" 
(sześcioksiąg + kompendium) oraz w tzw. międzyczasie druk w 
prasie opowiadań pozaszererskich, może nawet ich tomik; a 
kto wie, czy nie także pozaszererska powieść.
                                             (mp)
