Autor: Robert Silverberg
Tytul: Dom z kości

(House of Bones)

Z "NF" 11/96


   Po wieczornym posiłku Paul zaczyna uderzać w bęben i 
mruczeć pod nosem. Wkrótce potem Marty podchwytuje rytm, 
również nuci cicho, niebawem zaś, jak co wieczór, rozpoczyna 
się kolejny odcinek plemiennej sagi.
   Nie ulega wątpliwości, że to bardzo emocjonalna opowieść - 
niestety, nic z niej nie rozumiem. Mężczyźni posługują się 
rytualnym jezykiem, którego nie pozwolono mi się nauczyć. 
Przypuszczam, iż tak samo ma się on do języka używanego na 
co dzień jak łacina do francuskiego albo hiszpańskiego. Jest 
święty, tajny, wyłącznie dla wtajemniczonych. Nie dla takich 
jak ja.
   - Opowiadaj! - krzyczy B.J.
   - No, dalej! - wtóruje mu Danny.
   Paula i Marty'ego stopniowo ogarnia coraz większy zapał. 
Nagle ktoś odsuwa wiszącą w otworze drzwiowym skórę renifera, 
do środka wciska się podmuch przeraźliwie zimnego wiatru, a 
zaraz potem wkracza Zeus.
   Zeus jest wodzem. To wielki niedźwiedziowaty facet, 
już odrobinę tłustawy, ale mimo to wciąż robi groźne 
wrażenie. Gęsta czarna broda poprzetykana pasemkami siwizny, 
nieruchome oczy o przenikliwym spojrzeniu błyszczą niczym dwa 
rubiny w pomarszczonej, ogorzałej twarzy, zniszczonej przez 
mroźny wiatr i czas. Mimo paleolitycznego chłodu ma na sobie 
tylko luźną szubę z czarnego futra. Gęste włosy na piersi są 
prawie całkiem siwe. O jego pozycji i sile świadczą liczne 
ozdoby: naszyjniki z morskich muszli, wisiorki z kości i 
bursztynu, łańcuch pożółkłych wilczych kłów, opaska nabijana 
kawałkami kości słoniowej, kościane bransolety, pięć albo sześć 
pierścieni.
   Zapada cisza. Zazwyczaj potem wpada do chaty B.J. po to, 
żeby sobie trochę pogwarzyć i podokazywać, ale tym razem zjawił 
się bez żon, a w dodatku ma ponurą, zatroskaną minę. Celuje 
palcem w Jeanne i pyta:
   - Widziałaś dzisiaj obcego? Jaki on jest?
   Od tygodnia wokół wsi kręci się jakiś obcy. Zostawia 
mnóstwo śladów: odciski stóp, niedokładnie zatarte ślady po 
obozowiskach, połamane krzesiwa, skrawki przypieczonego mięsa. 
Całe plemię jest niezmiernie podekscytowane, ponieważ obcych 
nie spotyka się tutaj zbyt często. Ostatnim byłem ja, półtora 
roku temu. Jeden Bóg wie, dlaczego mnie przyjęli; być może 
dlatego, że wzbudziłem ich litość. Sądząc z rozmów, jakie 
prowadzą na ten temat, zabiją go przy pierwszej sposobności. W 
ubiegłym tygodniu Paul i Marty ułożyli Pieśń o Obcym, którą 
Marty wykonywał przy ognisku przez dwa kolejne wieczory, 
naturalnie w rytualnym języku, więc nie zrozumiałem ani słowa, 
lecz nawet dla mnie brzmiała przerażająco.
   Jeanne jest żoną Marty'ego. Dziś po południu, wyjmując 
ryby z sieci, miała okazję dobrze przyjrzeć się obcemu.
   - Jest niski - informuje Zeusa. - Niższy od ciebie, ale i
umięśniony jak Gebravar.
   Tak mnie nazywa. Członkowie plemienia mają sporo krzepy, 
ale nigdy nie chodzili na siłownię. Moje mięśnie nie przestają 
ich fascynować.
   - Ma żółte włosy i szare oczy, i jest brzydki. Paskudny. 
Wielka głowa, duży płaski nos, chodzi zgarbiony z nisko 
pochyloną głową. - Jeanne wzrusza ramionami. - Przypomina 
świnię. Albo goblina. Próbował ukraść ryby z sieci, ale uciekł, 
kiedy mnie zobaczył.
   Zeus zadaje kilka pytań - czy coś mówił, jak był ubrany, 
czy miał na sobie jakieś malowidła - po czym zwraca się do 
Paula:
   - Co o nim myślisz?
   - Myślę, że to duch. - Ci ludzie wszędzie widzą duchy, a 
Paul, który jest bardem, myśli o nich bez przerwy. W jego 
wierszach roi się od duchów. Uważa, że świat duchów jest na 
wyciągniecie ręki, z każdą chwilą bliżej. - Duchy mają szare 
oczy - dodaje. - Takie jak on.
   - No dobrze, duch. Ale jaki?
   - Jak to "jaki"?
   Zeus rzuca mu miażdżące spojrzenie.
   - Powinieneś uważniej słuchać własnych wierszy! Naprawdę 
nie rozumiesz? Przecież to jeden ze Zjadaczy Odpadków albo 
duch któregoś z nich!
   Reakcją na te słowa jest potworna wrzawa.
   Odwracam się do Sally. Sally jest moją kobietą. W gruncie 
rzeczy jest moją żoną, chociaż to stwierdzenie wciąż jeszcze 
nie może przejść mi przez gardło. Nazywam ją Sally, ponieważ 
kiedyś znałem dziewczynę o tym imieniu i nawet myślałem, że być 
może ożenię się z nią... Ale to było dawno temu, w zupełnie 
innej epoce geologicznej.
   Pytam Sally, kim są Zjadacze Odpadków.
   - Żyli na tych terenach, kiedy się tu zjawiliśmy. Wszyscy 
już pomarli, ale...
   Milknie, ponieważ Zeus kieruje na mnie przeszywające 
spojrzenie. Od początku traktuje mnie z mieszaniną rozbawienia 
i dobrotliwej pogardy, ale teraz w jego wzroku dostrzegam coś 
nowego.
   - Zrobisz coś dla nas - mówi. - Tylko obcy może schwytać 
obcego. To twoje zadanie. Nieważne, czy jest duchem, czy 
człowiekiem; musimy znać prawdę. Jutro pójdziesz, wytropisz go 
i schwytasz. Rozumiesz? Wyruszysz o świcie i nie wrócisz bez 
niego.
   Usiłuję coś odpowiedzieć, ale język odmawia mi 
posłuszeństwa. Na szczęście Zeusowi wystarczy moje milczenie. 
Usmiecha się, kiwa głową, odwraca się gwałtownie i wychodzi w 
ciemność.
   Wszyscy natychmiast gromadzą się wokół mnie, rozpierani 
dumą i podnieceniem, jakie ogarniają nas zawyczaj, kiedy ktoś 
znajomy dostąpi wielkiego wyróżnienia. Trudno mi powiedzieć, 
czy mi zazdroszczą, czy raczej współczują. B.J. obejmuje mnie 
mocno, Danny wali w ramię, Paul wygrywa triumfalny werbel na 
bębnie, Marty wyciąga z worka przeraźliwe ostry kamienny nóż co 
najmniej 25-centymetrowej długości i wciska mi go w rękę.
   - Masz. Weź go. Może ci się przydać.
   Wytrzeszczam oczy na nóż, jakby to był odbezpieczony 
granat.
   - Słuchajcie, ja naprawdę nie mam pojęcia, jak się tropi i 
chwyta ludzi...
   - Daj spokój. - B.J. macha ręką. - O co ci chodzi?
   B.J. jest architektem, Paul - poetą, Marty śpiewa lepiej 
niż Pavarotti, Danny maluje i rzeźbi. Uważam ich za 
najbliższych przyjaciół. Wszyscy są ludźmi z Cro-Magnon, ja 
nie, a mimo to traktują mnie jak swego. W pięciu tworzymy 
zgraną paczkę. Gdyby nie oni, na pewno bym oszalał, samotny, 
zagubiony, odcięty od wszystkiego, czym kiedyś byłem i co 
znałem.
   - Jesteś silny i szybki - mówi Marty. - Na pewno dasz 
sobie radę.
   - I sprytny, na swój zwariowany sposób - dorzuca Paul. - 
Sprytniejszy od niego. W ogóle się o ciebie nie martwimy.
   Nawet jeśli niekiedy traktują mnie trochę z góry, to 
dlatego, że na to zasługuję. Każdy z nich jest wysokiej klasy 
specjalistą, każdy jest niezmiernie dumny ze swoich umiejętności. 
Jestem dla nich kimś w rodzaju niedorozwiniętego przygłupa. To 
dla mnie coś nowego, bo w moich czasach mnie także uważano za 
wysokiej klasy specjalistę.
   - Pójdziecie ze mną - zwracam się do Marty'ego. - Ty i 
Paul. Zrobię, co trzeba, ale chcę, żeby ktoś mnie ubezpieczał.
   - Nic z tego - odpowiada Marty. - Zrobisz to sam.
   - B.J.? Danny?
   Kręcą głowami, ich twarze nieruchomieją, w oczach pojawia 
się nieprzyjemny błysk. Atmosfera wyraźnie się ochładza. Może i 
jesteśmy kumplami, ale to nie zmienia faktu, że muszę sam 
wykonać zadanie. Albo niewłaściwie odczytałem sytuację i oni 
wcale nie są moimi przyjaciółmi. Nie sposób też wykluczyć, że 
ma to być próba, być może coś w rodzaju inicjacji... Sam nie 
wiem. Właśnie wtedy, kiedy niemal doszedłem do przekonania, że 
ci ludzie różnią się od nas tylko językiem i pewnymi 
osobliwościami kulturowymi, przekonuję się boleśnie, że tak nie 
jest. Nie nazwałbym ich dzikusami, broń Boże... Po prostu są 
zupełnie inni, i tyle. Ciała i mózgi należą do gatunku Homo 
sapiens, natomiast dusze różnią się od naszych o dwadzieścia 
tysięcy lat.
   - Powiedz mi coś więcej o Zjadaczach Odpadków - proszę 
Sally.
   - Byli jak zwierzęta. Potrafili porozumiewać się, ale 
tylko chrząkając i czkając. Słabo polowali, więc żywili się 
padliną albo tym, co zostało po innych.  
   - Cuchnęli jak odpadki - włącza się Danny. - Nie potrafili 
rzeźbić ani malować.
   - A pieprzyli się, o tak!
   Marty łapie stojącą najbliżej kobietę, rzuca na ziemię, 
chwyta za biodra i udaje, że bierze ją od tyłu. Wszyscy śmieją 
się, pokrzykują, tupią.
   - A tak chodzili! - woła B.J., po czym zaczyna biegać w 
kółko jak małpa, pochrząkując i od czasu do czasu waląc się 
pięściami po piersi.
   Przekrzykując się, dostarczają odrażających szczegółów z 
życia ohydnych, wstrętnych, głupich, cuchnących Zjadaczy 
Odpadków. Byli prymitywnymi barbarzyńcami. Ich kobiety chodziły 
w ciąży dwanaście albo trzynaście miesięcy, a kiedy wreszcie 
dzieci rodziły się, były całe owłosione i miały pełen 
garnitur zębów. Wszystko to stanowi zamierzchłą historię, 
informacje zaś były przekazywane z pokolenia na pokolenie przez 
bardów takich jak Paul. Nikt z nich nie widział Zjadacza na 
oczy, niemniej jednak każdy nimi pogardza.
   - Wszyscy już nie żyją - mówi Paul. - Wyginęli dawno temu, 
podczas wielkich wojen. Ten tutaj musi być duchem.
   Już wiem, co jest grane, mimo że nie jestem archeologiem, 
tylko absolwentem West Point. W naszej rodzinie to już czwarte 
pokolenie. Znam się na elektronice, komputerach i fizyce 
czasoprzestrzeni. Archeolodzy tak zażarcie sprzeczali się o to, 
który z nich ma udać się w przeszłość, że w końcu wszyscy 
zostali w domu, a eksperyment przejęło wojsko. Mimo to nawet 
moje skromne wiadomości uzyskane podczas przyspieszonego kursu 
archeologii pozwalają mi się domyślić, że Zjadacze Odpadków to 
neandertalczycy, powłóczący nogami uczestnicy ewolucyjnego 
wyścigu, którzy nie wytrzymali tempa biegu.
   A więc w epoce lodowej w Europie naprawdę doszło do 
wyniszczających wojen między powolnie myślącymi Zjadaczami a 
sprytnymi przedstawicielami gatunku Homo sapiens... Wygląda 
jednak na to, że przy życiu pozostało trochę niedobitków, a 
jeden z nich, Bóg wie dlaczego, pęta się teraz w pobliżu tej 
wsi.
   Otrzymałem zadanie, żeby go wytropić i złapać - a może 
zabić? Czyżby tego oczekiwał ode mnie Zeus? Żebym odwalił za 
nich mokrą robotę? Trafiłem do bardzo cywilizowanych ludzi, 
nawet jeśli polują na ogromne włochate słonie i budują domy z 
ich pobielałych kości. Tak bardzo cywilizowanych, że nie chcą 
plamić sobie rąk krwią, więc wykorzystują mnie jako narzędzie.
   - A mnie się wydaje, że to nie Zjadacz, tylko ktoś z Naz 
Glesim - oświadcza Danny. - Ludzie z Naz Glesim mają szare 
oczy. Poza tym, na co byłyby duchowi nasze ryby?
   Naz Glesim to kraina położona daleko na północny wschód 
stąd, być może tam, gdzie kiedyś zostanie zbudowana Moskwa. 
Nawet tutaj, w paleolicie, świat jest podzielony na niezliczone 
państewka i narody. Danny odbył kiedyś długą samotną podróż po 
sąsiednich ziemiach, w związku z czym uważany jest za kogoś w 
rodzaju tutejszego Marco Polo.
   - Lepiej nie mów o tym wodzowi, bo urwie ci jaja - radzi 
mu B.J. - Ludzie z Naz Glesim nie są brzydcy. Wyglądają jak 
my, tylko mają szare oczy.
   - Zgadza się - przyznaje Danny. - Mimo to myślę, że...
   Paul kręci głową. Jak widać, ten gest ma długą tradycję.
   - To na pewno duch Zjadacza Odpadków - twierdzi 
stanowczo.
   B.J. spogląda na mnie.
   - A co ty o tym myślisz, Pumangiup?
   Tak mnie nazywa.
   - Ja? - dziwię się. - Co ja mogę o tym wiedzieć?
   - Przybywasz z daleka. Widziałeś kiedyś takiego człowieka?
   - Widziałem mnóstwo szkaradnych ludzi. - Członkowie tego 
plemienia są wysocy, szczupli, mają kasztanowe włosy, ciemne 
błyszczące oczy i twarze o wystających kościach policzkowych. 
Gdyby nie fatalny stan uzębienia, prezentowaliby się bez 
zarzutu. - O tym nic nie wiem. Muszę go najpierw zobaczyć.
   Sally wnosi kolejny drewniany talerz z pieczonymi rybami. 
Z przyjemnością przesuwam ręką po jej nagich pośladkach. Tutaj, 
w domu z mamucich kości, nie nosi się wiele ubrania, ponieważ 
ściany są dobrze uszczelnione i nawet zimą panuje dość wysoka 
temperatura. Moim zdaniem, Sally jest najładniejszą kobietą w 
plemieniu: ma jędrne piersi, długie smukłe nogi, inteligentną 
twarz. Należała do mężczyzny, którego trzeba było zabić 
minionego lata, ponieważ opętały go duchy. Danny, B.J. i paru 
innych załatwili go uderzeniami maczug, żeby biedak się nie 
męczył, a potem nastąpiło sześć zwariowanych dni wypełnionych 
nie milknącym ani na chwilę zawodzeniem oraz tańcami. Ponieważ 
Sally pilnie potrzebowała czegoś, co odwróci od niej pecha, 
dali ją mnie - a raczej mnie jej - ponieważ uznali, że taki 
idiota z pewnością cieszy się przychylnością bogów. Dobrze nam 
ze sobą. Kiedy się poznaliśmy, byliśmy dwoma zagubionymi 
duszami; pomagamy sobie nawzajem, dzięki czemu nie stoczyliśmy 
się jeszcze głębiej w otchłań.
   - Wszystko będzie w porządku - pociesza mnie B.J. - Dasz 
sobie radę. Bogowie ci sprzyjają.
   - Mam nadzieję, że to prawda.
   Dużo później, w nocy, Sally i ja rzucamy się na siebie z 
taką gwałtownością, jakby to miał być nasz ostatni raz. W domu 
z kości nie ma oddzielnych pomieszczeń, w związku z czym 
pozostali doskonale nas słyszą - cztery pary i licho wie ile 
dzieciaków - ale nas to nic nie obchodzi. Jest ciemno. Posłanie 
z lisich skór jest naszym małym wszechświatem.
   Nawiasem mówiąc, ci ludzie kochają się tak samo jak my. 
Istnieje ograniczona liczba sposobów, w jakie mogą się połączyć 
dwa ludzkie ciała i wiele wskazuje na to, że wszystkie 
przećwiczono na długo przed nadejściem pierwszych lodowców.
   O brzasku wyruszam samotnie na łowy. Dotykam ściany z 
mamuciej kości - to na szczęście - i wychodzę.

   Wieś rozciąga się na przestrzeni kilkuset metrów wzdłuż 
brzegu rzeki o bystrym nurcie i lodowato zimnej wodzie. Trzy 
okrągłe domy z kości, w których mieszka większość członków 
plemienia, stoją rzędem, czwarty zaś, podłużny i znacznie 
większy, stanowiący rezydencję Zeusa i jego rodziny, a także 
pełniący funkcję świątyni i parlamentu, wznosi się nieco dalej. 
Tuż za nim od tygodnia budujemy nowy, piąty dom. Dalej znajduje 
się warsztat, gdzie wytwarza się narzędzia i oskrobuje skóry, 
potem jest miejsce, gdzie zarzyna się i oprawia zwierzęta, 
jeszcze dalej zaś wielkie śmietnisko oraz sterta mamucich kości 
- budulec na kolejne domy.
   Na wschód od wsi rośnie rzadki sosnowy lasek, za którym 
zaczynają się rozległe pofalowane równiny, gdzie pasą się 
mamuty i nosorożce. Nikt nigdy nie odważył się wejść do rzeki, 
ponieważ jest za zimna i płynie zbyt szybko, w związku z czym 
stanowi ona jakby ścianę odgradzającą od wszystkiego, co 
jest na zachód od nas. Zamierzam nauczyć tych ludzi pływać, 
pokażę im też, jak się robi kajaki, a kto wie, może za kilka lat 
spróbujemy zbudować most? Ciekawe, czy zatka ich ze zdumienia, 
kiedy wyskoczę z tymi rewelacjami? Uważają mnie za kretyna, 
ponieważ nie potrafię poznać rodzaju ziemi po jej kolorze, nie 
wiem, jak się robi węgiel drzewny, nie umiem posługiwać się 
narzędziami. Współczują mi, ponieważ jestem ograniczony, co 
jednak nie przeszkadza im mnie lubić. Poza tym jestem 
ulubieńcem bogów - przynajmniej zdaniem B.J.
   Zaczynam poszukiwania od brzegu rzeki, ponieważ tam 
właśnie Jeanne widziała wczoraj Zjadacza. W ten jesienny 
paleolityczny poranek słońce wisi na niebie niczym smutna, 
blada, niesamowicie odległa cytryna. Na szczęście wiatr ucichł. 
Ziemia wciąż jeszcze jest rozmokła po wiosennych roztopach, 
więc szukam śladów. Półtora metra niżej jest wieczna zmarzlina, 
ale wierzchnia warstwa gruntu robi się miękka i gąbczasta w 
maju, w czerwcu zamienia się w błoto, a potem znowu zaczyna 
twardnieć. W październiku jest jak stal, ale wtedy rzadko kiedy 
wychodzimy z domów.
   Wszędzie aż roi się od śladów. Większość z nas nosi 
skórzane sandały, lecz są i tacy, którzy nawet teraz, przy 
temperaturze niewiele przekraczającej zero stopni Celsjusza, 
ganiają na bosaka. Mają długie wąskie stopy o wysokim podbiciu. 
Nad samą wodą, w pobliżu sieci, dostrzegam zupełnie inny ślad; 
pozostawiła go znacznie krótsza i szersza stopa z podkulonymi 
palcami. To z pewnością mój neandertalczyk. Uśmiecham się. 
Czuję się jak Sherlock Holmes.
   - Spójrz, Marty - mówię do pogrążonej we śnie wioski. - 
Znalazłem ślady tego skurczybyka. Hej, B.J., Paul, Danny! 
Dopadnę do szybciej, niż myślicie!

   Rzecz jasna, oni wcale się tak nie nazywają. To ja 
powymyślałem im te imiona. Tutaj każdy nadaje imię każdemu, w 
związku z czym dla Marty'ego B.J. nazywa się Ungklava, ten 
nazwał Danny'ego Tisbalakiem, a Paula Shibgamonem. Z kolei Marty 
dla Paula to Dolibog, a B.J. - Kalamok, i tak dalej, w związku z 
czym w grupie liczącej czterdzieści czy pięćdziesiąt osób 
funkcjonuje kilkaset imion. Przyznaję, że początkowo to może 
trochę zbijać z tropu, ale oni mają swoje powody, żeby tak 
postępować, a poza tym z czasem można się przyzwyczaić.
   Mężczyzna nigdy nie zdradzi swego prawdziwego imienia, to 
znaczy tego, które matka szepnęła mu na ucho zaraz po jego 
przyjściu na świat. Tego imienia nie znają nawet jego ojciec 
i żona. Można przypiekać go na żywym ogniu, a on będzie 
milczał jak grób, bo gdyby puścił parę z ust, wszystkie 
duchy od Władywostoku po Kornwalię natychmiast zwaliłyby mu 
się na głowę. Ten świat jest pełen złych duchów niechętnych 
żyjącym, gotowych wziąć w obroty każdego, kto podsunie im 
najmniejszy pretekst i obleźć go jak wszy, pchły i całe 
robactwo, jakie można sobie wyobrazić.  
   Jesteśmy gdzieś w zachodniej Rosji, a może w Polsce. 
Sugeruje to krajobraz: płaski, nijaki teren, trawiasty step 
upstrzony tu i ówdzie nielicznymi dębami, brzozami i sosnami. 
Rzecz jasna, w epoce lodowej tak właśnie wyglądała znakomita 
część Europy, ale rozstrzygające znaczenie ma fakt, że ci 
ludzie budują domy z kości mamutów. Jak wiadomo, jedynym 
miejscem, gdzie to robiono, była właśnie Europa Wschodnia. 
Całkiem możliwe, że to najstarsze prawdziwe domy na Ziemi.
   Najbardziej uderza mnie czasowa rozpiętość tych 
prehistorycznych epok: ciągną się bez końca i gdziekolwiek 
spojrzysz, wszędzie roi się od ludzi. Dla nas wielkim 
przeżyciem jest pojechać do Anglii i obejrzeć tysiącletnią 
katedrę; na tym stepie ludzie polują już od trzydziestu tysięcy 
lat. Potraficie sobie wyobrazić trzydzieści tysięcy lat? Z 
waszego punktu widzenia Jerzy Waszyngton żył nieprawdopodobnie 
dawno temu. Wkrótce będą obchodzone jego trzechsetne urodziny. 
Ułóżcie sobie stosik książek wysoki na trzydzieści centymetrów: 
tyle lat minęło od chwili, kiedy w 1732 przyszedł na świat. 
Teraz dokładajcie książek. Jak zbudujecie piramidę wysokości 
dziesięciopiętrowego bloku, cofnijcie się i popatrzcie na swoje 
dzieło. To będzie trzydzieści tysięcy lat.
   W tej chwili dzieli mnie od was mniej więcej właśnie taka 
sterta lat. W gorszych chwilach, kiedy dopadają mnie samotność, 
strach, ból i wspomnienia o tym, co utraciłem, odnoszę 
wrażenie, że piramida czasu napiera na mnie potwornym ciężarem. 
Staram się nie ugiąć, ale to bardzo trudne. Zdarza się, że 
wgniata mnie w zamarzniętą ziemię.

   Ślady prowadzą na północ, okrążają wysypisko i nikną w 
lesie. Tam tracę je z oczu, ale szybko odnajduję, znowu w 
pobliżu wysypiska. Prowadzą w te i wewte, bez najmniejszego 
sensu. Biedny drań chyba kręci się w kółko jak kot z pęcherzem, 
szuka czegoś do żarcia, wyrusza dokądś, ale zaraz zawraca i 
schodzi nad rzekę, żeby sprawdzić, czy nie da się czegoś ukraść 
z sieci, i tak na okrągło. Gdzie sypia? Przypuszczalnie pod 
gołym niebem. Jeśli rzeczywiście ma futro jak goryl, to chyba 
zimno niespecjalnie mu dokucza.
   Znowu zgubiłem ślad, mam więc trochę czasu, żeby 
zastanowić się nad tym, co robię, i przyznam, że czuję się 
trochę nieswojo.  
   W ręce ściskam długi kamienny nóż. Jestem tu po to, żeby 
zabić. Co prawda, od dawna jestem zawodowym wojskowym, ale 
decyzję o wstąpieniu do armii podejmowałem wcale nie z myślą o 
tym, że będę kogoś zabijał, szczególnie w walce wręcz. Do tej 
pory uważałem się za wysłannika cywilizacji usiłującego 
rozproszyć mroki ciemnoty, nie za faceta, który będzie uganiał 
się z majchrem za jakimś samotnym włóczęgą.
   Poza tym przecież równie dobrze to ja mogę zginąć. Tamten 
jest dziki, głodny, przerażony i prymitywny. Może nie grzeszy 
intelektem, ale miał przynajmniej tyle oleju w głowie, żeby 
dożyć wieku dojrzałego, do tego trzeba zaś nie tylko sprytu, ale 
i nielichej siły. To jego świat, nie mój. Całkiem możliwe, że 
on też mnie tropi, a kiedy wreszcie się spotkamy, z pewnością 
nie będziemy walczyć według żadnych znanych mi reguł. To 
całkiem dobry argument, żeby natychmiast wrócić do wsi.
   Z drugiej strony, jeśli zjawię się cały i zdrowy, za to 
bez Zjadacza Odpadków, Zeus przypuszczalnie powiesi mnie 
zamiast skóry renifera w drzwiach swojego domu. Być może 
wszyscy jesteśmy kumplami, ale jeśli wódz powie: "Skakać!", to 
skaczesz, nie pytając po co ani dlaczego. Tak jest od początku 
świata i nie mam żadnych powodów przypuszczać, że tutaj sprawy 
mają się inaczej.
   Muszę zabić Zjadacza, i tyle.
   Nie chcę zginąć z ręki jakiegoś dzikusa, nie chcę też 
trafić przed tutejszy sąd wojenny. Marzę tylko o tym, żeby 
wrócić do mojego czasu. Wciąż łudzę się nadzieją, że jednak 
tęcza zjawi się po mnie i przeniesie mnie w czasy, które w 
myślach już zacząłem nazywać przyszłością, bym mógł opowiedzieć 
o moich przeżyciach.
   Najważniejsza wiadomość, jaką mam wam do przekazania, 
brzmi tak, że tutaj, w epoce lodowej, ludzie wcale nie uważają 
się za prymitywów. Wręcz przeciwnie: doskonale zdają sobie 
sprawę, że są panami wszelkiego stworzenia. Posługują się mową 
(a dokładniej rzecz biorąc, co najmniej dwoma całkowicie 
odmiennymi językami), mają historię, komponują muzykę, układają 
wiersze, mają technologię, sztukę i architekturę, a także 
religię i prawa. Żyją tak samo jak przed tysiącami lat i jak 
przez kolejne parę tysięcy będą żyli ich potomkowie. Jeśli 
myślicie, że tylko wymachują maczugami i chrząkają niczym świnie, 
to mylicie się. Opowiedziałbym wam, jak tu jest 
naprawdę... Gdybym mógł do was wrócić.
   Ale nawet jeśli nie wrócę, to mam tu mnóstwo do zrobienia. 
Chcę wreszcie poznać ich plemienną historię i spisać ją dla 
was, chcę ich nauczyć, jak buduje się kajaki i mosty, a może 
nawet coś więcej, chcę dokończyć budowę domu z kości, który 
zaczęliśmy wznosić w ubiegłym tygodniu, chcę włóczyć się po 
okolicy z moimi przyjaciółmi: B.J., Dannym, Martym i Paulem, 
chcę Sally... Jezu, przecież mógłbym mieć z nią dzieci i w ten 
sposób dorzucić swoje geny do puli genów tej epoki!
   Nie mam zamiaru zginąć jak idiota, wykonując kretyńskie 
zadanie w tym rzadkim sosnowym zagajniku.

   Temperatura powoli rośnie, co jednak wcale nie znaczy, że 
zrobiło się ciepło. Ponownie znajduję ślad - a przynajmniej tak 
mi się wydaje - i ruszam na północny wschód, w głąb lasu. Przez 
jakiś czas słyszę śpiewy, pokrzykiwania i śmiech towarzyszące 
budowie nowego domu, ale wkrótce cichną w oddali. Idę 
naprzód z nożem w ręce, gotowy na wszystko. W każdej chwili 
mogę spotkać wilka albo, co gorsza, przerażonego półczłowieka, 
który z pewnością spróbuje mnie zabić nie czekając, aż ja 
zabiję jego.
   Zastanawiam się, jakie mam szanse, żeby go odnaleźć. 
Zastanawiam się także, jak długo powinienem go szukać (kilka 
godzin? dzień? może cały tydzień?), co mam jeść, co począć, 
żeby nie odmrozić sobie tyłka po zapadnięciu mroku oraz co 
powie albo zrobi Zeus, kiedy wrócę z pustymi rękami.
   Kręcę się w kółko i już wcale nie czuję się jak Sherlock 
Holmes.

   Najchętniej budowałbym teraz dom z kości. Zbliża się zima, 
plemię zaś stało się zbyt liczne, żeby pomieścić się w czterech 
istniejących chatach. Pracami kieruje B.J., Marty i Paul 
śpiewają, snują opowieści, grają na bębnie i piszczałce, 
natomiast pozostała siódemka odwala czarną robotę.
   - Te szczęki mają leżeć zębami do dołu! - drze się B.J., 
widząc moje poczynania przy fundamencie budowli. - Zębami do 
dołu, głupku! No, tak lepiej.
   Paul wybija szaleńczy werbel dla uczczenia mego sukcesu, 
Marty natychmiast zaczyna układać balladę o mojej głupocie, 
wszyscy śmieją się do rozpuku, ale w tym śmiechu nie ma 
odrobiny złośliwości, tylko sympatia.
   - A teraz kręgosłup! - wrzeszczy B.J. Posapując z 
wysiłku, wyciągam ze stosu długi mamuci kręgosłup. Jest biały 
ze starości i zaskakująco ciężki. - Dobra! Wepchij go w tę 
szczelinę. Głębiej! Jeszcze głębiej!
   Dyszę, zataczam się, stękam, aż wreszcie udaje mi się 
osiągnąć cel. Ocieram pot z czoła, oglądam się przez ramię i w 
ostatniej chwili usuwam się z drogi Danny'emu i jeszcze dwóm 
mężczyznom, taszczącym ogromną czaszkę.
   Te zimowe domostwa są zaskakująco skomplikowanymi 
konstrukcjami, przy których wznoszeniu trzeba wykazać się nie 
lada wyobraźnią i pomysłowością. Bez ryzyka popełnienia 
wielkiego błędu można stwierdzić, że B.J. jest największym 
architektem, jaki do tej pory pojawił się na Ziemi. Nie 
rozstaje się z kawałkiem kości, na której wyrył plan budowli i 
pilnuje, żeby każda czaszka, każdy cios i każde żebro trafiły 
na wyznaczone miejsce. Budulca nie brakuje; po trzydziestu 
tysiącach lat polowań na mamuty, kości jest tyle, że 
wystarczyłoby ich do zbudowania miasta wielkości Los Angeles.
   Domy są ciepłe i przytulne - okrągłe, o kopulastych 
sklepieniach, coś jakby igloo zrobione z kości. Fundamenty 
układa się z czaszek, dolnych szczęk i kręgosłupów, konstrukcję 
ścian tworzą żebra, sklepienie powstaje z gigantycznych, 
łukowato wygiętych ciosów, wszystko zaś przykrywa się skórami. 
Budowlę wzmacnia drewniany szkielet, szczeliny zatyka się 
drobniejszymi kosteczkami oraz czerwoną gliną. Futrynę otworu 
drzwiowego stanowią solidne kości udowe. Może to wszystko brzmi 
trochę dziwacznie, ale końcowy efekt jest naprawdę imponujący, a 
kiedy człowiek wejdzie do środka, natychmiast zapomina o zimnie 
i szalejącym wichrze.
   Plemię prowadzi na pół osiadły, na pół wędrowny tryb 
życia, trudniąc się myśliwstwem i zbieractwem. Latem, które 
trwa około dwóch miesięcy, wędrują po stepie, zabijają mamuty, 
nosorożce i woły piżmowe oraz gromadzą zapasy jagód i orzechów, 
które mają wystarczyć na całą zimę. Około sierpnia robi się 
chłodno, wobec czego ruszają w drogę powrotną do wsi, 
polując po drodze na renifery. Kiedy jest już naprawdę 
paskudnie (powiedzmy, najgorsza zima w Minnesocie plus 
pięćdziesiąt procent), siedzą w ciepłych domostwach, z 
półrocznym zapasem jagód, orzechów i mięsa przechowywanego w 
dołach wykutych w wiecznej zmarzlinie. Ich życie jest spokojne 
i uporządkowane. Tworzą autentyczną społeczność; chwilami aż 
się prosi, by nazwać ją cywilizacją, ale - szczególnie wyraźnie 
uświadamiam sobie to teraz, tropiąc płaskostopego 
neandertalczyka - to życie jest również ciężkie i 
niebezpieczne, a w dodatku zupełnie obce. Może staram się 
przedstawić je w jak najlepszym świetle, żeby pozostać przy 
zdrowych zmysłach? Co o tym myślicie? Bo ja sam już nie wiem.

   Gdybym miał dzisiaj zginąć, najbardziej żałowałbym, że nie 
zdążyłem poznać ich rytualnego języka i że nie zrozumiałem ani 
słowa z wielkiej historycznej sagi, którą odśpiewują co 
wieczór. Nie chcą mnie go nauczyć. Widocznie został stworzony 
właśnie po to, żeby obcy nic nie rozumieli.
   Sally powiada, że saga ta stanowi nadzwyczaj obszerną 
relację ze wszystkiego, co działo się do tej pory: to 
połączenie Iliady, Odysei i Encyklopedii Britannica, 
kronika czynów bogów i ludzi, wojen, migracji i katastrof. 
Tekst jest tak obszerny, relacje Sally natomiast tak skąpe, że 
byłem w stanie wyrobić sobie tylko mgliste pojęcie o jego 
treści, co w niczym nie zmienia faktu, że kiedy go słyszę, ze 
wszystkich sił pragnę go zrozumieć. To autentyczna historia 
zaginionego świata, prowadzony od trzydziestu tysięcy lat ustny 
dziennik w obcym języku, dla nas stracony równie bezpowrotnie 
jak zeszłoroczne sny.
   Gdybym zdołał nauczyć się tego języka i przełożyć sagę, 
spisałbym ją słowo po słowie w nadziei, że kiedyś, po tysiącach 
lat, zostanie odnaleziona przez archeologów. Tymczasem 
sporządzam notatki dotyczące codziennego życia tych ludzi. 
Zapisałem już dwadzieścia tabliczek z czerwonej gliny, tej 
samej, z której wyrabia się naczynia i lepi rzeźby, po czym 
wypaliłem je w piecu w kształcie ula. Zapewniam was, że pisanie 
w glinie za pomocą małego kościanego noża wcale nie jest łatwe. 
Po wypaleniu zakopuję tabliczki pod klepiskiem. Kiedy w XXI 
albo XXII wieku dokopie się do nich jakiś rosyjski archeolog, 
dostanie chyba zawału serca. Niestety, w związku z problemami 
językowymi nie mam żadnych informacji o ich historii, religii 
ani kulturze. Zupełnie nic.

   Minęło południe. Znalazłem jakieś białe jagody na krzaczku 
o niewielkich błyszczących liściach i, po krótkim wahaniu, 
zjadłem je. Są słodkawe. Dokładnie oczyściłem cały krzak, lecz 
mimo to nadal jestem głodny.
   Gdybym był we wsi, właśnie pochłaniałbym wraz z innymi 
posiłek złożony z suszonych owoców, wąskich pasków mięsa 
reniferów oraz lekko sfermentowanego soku owocowego. 
Przypuszczam, że fermentacja jest niezamierzona i stanowi 
rezultat stosowania niezbyt doskonałych metod przechowywania 
żywności, ale jestem pewien, że bez trudu znalazłbym drożdże, 
więc korci mnie, by wynaleźć wino i piwo. Kto wie, może w dowód 
wdzięczności uczyniliby mnie bogiem? Wynalazłem już pismo, ale, 
przynajmniej na razie, tylko ja korzystam z mego odkrycia. 
Wśród moich towarzyszy nie wzbudziło ono żadnego 
zainteresowania. Myślę, że piwo zrobiłoby na nich większe 
wrażenie.
   Zerwał się porywisty, przenikliwy wschodni wiatr. Jest już 
wrzesień, a więc sroga zima zbliża się wielkimi krokami. W 
ciągu pół godziny temperatura spadła co najmniej o piętnaście 
stopni, w związku z czym trzęsę się z zimna. Co prawda, mam na 
sobie futrzaną kapotę i takie same portki, lecz wiatr przewiewa 
je bez trudu, a co gorsza, podrywa z ziemi żółtawy pył i sypie 
nim w twarz. Kiedyś dziesięciometrowa warstwa tego pyłu 
przykryje wioskę razem z B.J., Martym, Dannym i przypuszczalnie 
ze mną.
   Wkrótce kolejny roboczy dzień dobiegnie końca. Do 
zakończenia budowy trzeba jeszcze ośmiu lub dziesięciu dni, 
rzecz jasna pod warunkiem, że nie nadejdzie burza śnieżna. 
Wyobrażam sobie, jak Paul sześć razy uderza w bęben, a wszyscy 
rzucają na ziemię, co tam akurat mieli w rękach, i na wyścigi 
pędzą do domów, wrzeszcząc, pohukując i waląc się po plecach. 
Chłopcy są bardzo rozrywkowi; z lada powodu śmieją się do 
rozpuku, uwielbiają przechwalać się swoimi podbojami miłosnymi 
i opowiadać o niewyobrażalnie wielkich nosorożcach, których, 
jeśli im wierzyć, każdy ma na rozkładzie co najmniej 
kilkadziesiąt. Nie myślcie sobie jednak, że to podrostki: tak 
na oko, większość z nich liczy około dwudziestu pięciu-trzydziestu 
lat. Średnia długość życia w tej epoce wynosi czterdzieści 
pięć lat; ja mam trzydzieści cztery i babcię w Illinois. Nikt 
z nich by w to nie uwierzył. Ten, którego nazywam Zeusem, 
najstarszy i najbogatszy facet w mieście, wygląda na jakieś 
pięćdziesiąt trzy, choć przypuszczalnie jest sporo młodszy, i 
według powszechnej opinii może się uważać za wybrańca bogów, 
ponieważ dożył tak sędziwego wieku. To nieprawdopodobnie 
żywotny stary drań, wciąż pełen młodzieńczego wigoru. Przy 
każdej okazji daje nam do zrozumienia, że jego dwie żony 
bynajmniej nie nudzą się w nocy. Oni wszyscy są cholernie 
twardzi. Żyją w ciężkich warunkach, ale nie zdają sobie z tego 
sprawy, więc nic nie psuje im dobrego samopoczucia. W 
najbliższe lato na pewno uraczę ich piwem, naturalnie pod 
warunkiem, że dożyję i że uda mi się odtworzyć technologię 
produkcji. Już sobie wyobrażam, jaka będzie zabawa!

   Nic na to nie poradzę, ale czasem czuję się tak, jakby 
wszyscy o mnie zapomnieli i zostawili mnie na łasce losu. 
Naturalnie wiem, że to nieprawda, że z pewnością zdarzył się 
jakiś wypadek, niemniej jednak chwilami myślę, że tam, w 2013, 
po prostu wzruszyli ramionami i postawili na mnie kreskę, i 
cholernie mnie to wpienia aż do chwili, kiedy jakoś zdołam nad 
sobą zapanować. Jasne, że jestem zawodowym, szkolonym 
twardzielem, ale znalazłem się dwadzieścia tysięcy lat od domu; 
niekiedy ból staje się trudny do zniesienia.
   Może piwo wcale nie stanowi rozwiązania. Może potrzebuję 
czegoś mocniejszego. Może powinienem zająć się produkcją 
bimbru, żeby w razie czego było czym zalać robaka i 
przeczekać chwile, kiedy gniew i rozpacz biorą górę nad 
rozsądkiem.  
   Na początku wszyscy traktowali mnie jak kretyna. Przyczyną 
było to, że znajdowałem się w szoku. Podróż w czasie okazała 
się znacznie bardziej traumatycznym przeżyciem, niż wynikałoby z 
eksperymentów przeprowadzanych na królikach i żółwiach.
   Ocknąłem się nagi, oszołomiony, zdezorientowany, 
przerażony, rzygający i zupełnie skołowany. Powietrze miało 
dziwny, nieprzyjemny zapach (kto mógł to przewidzieć?), mróz 
był taki, że zamarzało w nosie. Natychmiast domyśliłem się, 
że nie wylądowałem w cieplutkiej Francji, tylko gdzieś 
znacznie dalej na wschód. Wystarczy, że przymknę oczy, a 
znowu widzę lśniącą tęczę Pierścieni Zellera, ale nikła w 
szybkim tempie, aż wreszcie zupełnie zgasła.  
   Znaleźli mnie dziesięć minut później. To był zupełny 
przypadek. Równie dobrze mógłbym wędrować całymi miesiącami, 
spotykając tylko renifery i mamuty, mógłbym zamarznąć na 
śmierć, mógłbym umrzeć z głodu, ale nic takiego się nie stało, 
ponieważ akurat wtedy B.J., Danny, Marty i Paul polowali w 
pobliżu miejsca, gdzie spadłem z nieba, i natknęli się na mnie 
niemal od razu. Bogu dzięki, że nie widzieli samej chwili 
przybycia. Na pewno uznaliby mnie za istotę nadprzyrodzoną i 
domagaliby się cudów, a ja, niestety, nie jestem cudotwórcą, a 
tak to tylko wzięli mnie za jakiegoś nieszczęsnego szajbusa, 
który oddalił się od domu i zapomniał drogi powrotnej. W pewnym 
sensie mieli całkowitą rację.
   Z pewnością stanowiłem mało obiecujący przypadek. Nie 
znałem ich języka, nie miałem broni, nie potrafiłem wyrabiać 
kamiennych narzędzi ani uszyć futrzanej kapoty, ani zastawić 
sideł na wilka, ani zagonić stada mamutów do pułapki. W gruncie 
rzeczy nie umiałem nic, ani jednej pożytecznej rzeczy. Mimo to, 
zamiast rozprawić się ze mną na miejscu, zabrali mnie do wsi, 
nakarmili, ubrali, nauczyli języka, po czym uściskali mocno i 
powiedzieli, że świetny ze mnie gość. Przyjęli mnie do paczki. 
To było półtora roku temu. Od tamtej pory traktują mnie jak 
kogoś w rodzaju świętego głupka przynoszącego szczęście.
   Po czterech dniach miała zjawić się tęcza Zellera i zabrać 
mnie z powrotem do domu. Po kilku tygodniach oczekiwania 
domyśliłem się, że tam, w przyszłości, coś nawaliło, że 
eksperyment szlag trafił i że najprawdopodobniej zostanę tu na 
zawsze. Cóż, od początku zdawałem sobie sprawę, czym ryzykuję. 
No więc, jestem tutaj. Najpierw dopadły mnie ból i gniew, potem 
rozpacz, kiedy w pełni uświadomiłem sobie, co to oznacza, a 
teraz został tępy ból, który za nic nie chce ustąpić.

   Wczesnym popołudniem trafiam na Zjadacza Odpadków. To 
szczęśliwy zbieg okoliczności, nic więcej. Już dawno zgubiłem 
ślad, ponieważ ziemię pod drzewami pokrywa gruby dywan 
sosnowych igieł, więc idę po prostu przed siebie, dokąd mnie 
oczy poniosą, aż tu nagle widzę połamane gałęzie i niemal 
jednocześnie czuję wyraźną woń dymu. Ten zapach prowadzi mnie 
przez następne dwadzieścia albo trzydzieści metrów, na szczyt 
niskiego wzniesienia; spoglądam stamtąd w dół i widzę go, 
przycupniętego przy nędznym ogniu, na którym pieką się dwie 
pardwy. Może rzeczywiście zjada odpadki, ale najwyraźniej 
potrafi też polować na pardwy, czego, niestety, nie mogę 
powiedzieć o sobie.
   Jest naprawdę paskudny. Jeanne ani trochę nie przesadziła.
   Ma ogromną, wysuniętą do przodu głowę i usta 
przypominające psi pysk, za to prawie żadnej brody, płaskie 
czoło, wydatne łuki brwiowe jak u małpy, a włosy jak siano, 
chociaż wcale nie jest bardziej obrośnięty niż niektórzy z 
moich znajomych. Do tego szare, głęboko osadzone, małe oczka. 
Zbudowany jest jak ciężarowiec: niski, krępy i cholernie 
umięśniony. Nie ulega wątpliwości - to najprawdziwszy 
neandertalczyk, prosto z podręcznika, więc czuję, że włosy jeżą 
mi się na głowie i dostaję gęsiej skórki, zupełnie jakby 
dopiero teraz do mnie dotarło, że naprawdę przeniosłem się 
dwadzieścia tysięcy lat wstecz.
   Nagle podnosi głowę, węszy uważnie, chwyta mój zapach i 
spogląda w moją stronę. Jest potwornie spięty. Przygląda mi 
się, jakby starał się oszacować ewentualne zagrożenie. W lesie 
jest zupełnie cicho, my zaś stoimy twarzą w twarz, dwaj 
wrogowie, sam na sam, każdy zdany wyłącznie na własne siły. To 
dla mnie zupełnie nowe uczucie.
   Dzieli nas odległość około sześciu metrów. Czuję go, a on 
czuje mnie; obaj cuchniemy strachem. Nie mam pojęcia, jakiej 
reakcji powinienem się spodziewać. Tamten kołysze się lekko na 
piętach, jakby szykował się do ataku albo może do ucieczki.
   Nic się jednak nie dzieje. Napięcie powoli mija, chłopak 
wyraźnie się odpręża. Już nie zaatakuje ani nie będzie uciekał; 
po prostu siedzi sobie, gapi się na mnie i czeka, co zrobię. 
Przez głowę przemyka mi myśl, że to może podstęp, który ma 
na celu uśpienie mojej czujności.  
   Jestem tak głodny i zziębnięty, że chyba nie zdołałbym się 
obronić, gdyby nagle rzucił się na mnie, ale jest mi właściwie 
wszystko jedno.
   W pewnej chwili uświadamiam sobie, co mi chodzi po głowie 
i niewiele brakuje, żebym parsknął śmiechem. Podejrzewam 
neandertalczyka o jakieś niecne knowania! Przyglądam mu się 
uważnie i stwierdzam, że w gruncie rzeczy wcale nie jest taki 
okropny; no, ładny też nie jest, ale nie ma w nim nic 
odrażającego ani niesamowitego. Ot, po prostu krępy, nie 
najpiękniejszy facet, zupełnie sam, siedzący w kucki w lesie.
   Wiem już na pewno, że go nie zabiję - wcale nie dlatego, 
żeby był jakiś przerażający. Właśnie dlatego, że nie jest.
   - Wysłali mnie, żebym cię zabił - mówię, pokazując mu nóż.
   Gapi się z nie zmienionym wyrazem twarzy. Równie dobrze 
mógłbym zagadać po angielsku albo w sanskrycie.
   - Nie zrobię tego - ciągnę. - Powinieneś o tym wiedzieć. 
Nigdy nikogo nie zabiłem i nie mam zamiaru zaczynać od kogoś 
zupełnie obcego. Rozumiesz?
   Coś odpowiada, bardzo cicho i niewyraźnie, ale i tak nie 
ulega wątpliwości, że posługuje się zupełnie innym językiem.
   - Nie rozumiem cię, a ty nie rozumiesz mnie - mówię. - W 
ten sposób mamy remis.
   Ruszam w jego stronę, wciąż z nożem w ręce. Nie reaguje. 
Nie ma żadnej broni, choć jest potężnie zbudowany i 
przypuszczalnie bez trudu powyrywałby mi ramiona ze stawów 
barkowych, chyba że udałoby mi się wcześniej wsadzić mu nóż pod 
żebra. Wskazuję na północ, w kierunku przeciwnym niż ten, gdzie 
leży wioska.
   - Powinieneś tam odejść - mówię powoli i wyraźnie, jakby 
to miało jakieś znaczenie. - Zniknąć z okolicy. W przeciwnym 
razie zabiją cię. Rozumiesz? Capisce? Verstehst du? Idź. 
Zmykaj. Uciekaj. Ja cię nie zabiję, ale oni na pewno.
   Macham ręką, potem obiema, a on patrzy na mnie, przenosi 
wzrok na nóż, porusza szerokimi płaskimi nozdrzami. Przez 
ułamek sekundy wydaje mi się, że popełniłem idiotyczny błąd 
wynikający z głupoty i naiwności, że on tylko czekał na to, by 
zwabić mnie bliżej, a teraz skoczy i załatwi mnie, zanim zdążę 
mrugnąć.
   Niespodziewanie odrywa kawał mięsa i wyciąga w moją 
stronę.
   - Przychodzę, żeby cię zabić, a ty częstujesz mnie 
lunchem?
   Nie cofa ręki. Co to ma być? Źapówka? Okup za jego życie?
   - Nie mogę, naprawdę. Przecież miałem cię załatwić. Wiesz, 
co zrobimy? Odwrócę się i odejdę, dobra? Gdyby ktoś mnie pytał, 
to nigdy cię nie widziałem.
   Podsuwa mięso bliżej, a ja czuję, że do ust napływa mi 
ślina, jakby to był co najmniej pieczony bażant. Nie, nie mogę 
przyjąć poczęstunku. Znowu wskazuję na północ i jeszcze raz 
próbuję mu wytłumaczyć, że zrobiłby najrozsądniej wynosząc się 
z miasta przed zachodem słońca. Wreszcie rezygnuję, odwracam 
się i powoli odchodzę; zastanawiam się, czy wykorzysta 
sposobność, żeby rzucić się na mnie i skręcić mi kark.
   Pięć kroków... Dziesięć... Wreszcie słyszę szelest.
   A więc jednak. Będziemy walczyć.
   Obracam się gwałtownie na pięcie, wysuwam przed siebie 
nóż. Spogląda na niego ze smutkiem. Ruszył za mną z kawałkiem 
mięsa, zdecydowany mimo wszystko wcisnąć mi go.
   - Jezu - mówię. - Ty po prostu jesteś samotny.
   Bełkoce coś po swojemu i podsuwa mi poczęstunek. Rezygnuję 
z oporu, chwytam niedopieczony kawał ścierwa - durny 
neandertalczyk! - i połykam prawie w całości. Włochaty uśmiecha 
się. Nic mnie nie obchodzi, jak wygląda: jeśli uśmiecha się i 
częstuje jedzeniem, to według moich standardów jest 
człowiekiem. Ja też się uśmiecham. Zeus na pewno mnie 
zamorduje. Siadamy razem przy ogniu, czekamy, aż upiecze się 
druga pardwa, a kiedy wreszcie jest gotowa, dzielimy się po 
połowie. Ma kłopoty z oderwaniem skrzydła, więc pożyczam mu 
nóż; posługuje się nim mało wprawnie, ale skutecznie, po czym 
zaraz mi go oddaje.
   Po posiłku wstaję i mówię:
   - Wracam do wsi. Dobrze ci radzę, kolego: uciekaj w stronę 
wzgórz, zanim cię dopadną.
   Odchodzę, a on idzie za mną jak zabłąkany pies, który 
właśnie znalazł nowego właściciela.

   Wlecze się za mną aż do wsi. Nie ma sposobu, żeby się go 
pozbyć; musiałbym uciec się do fizycznej przemocy, a tego nie 
mam zamiaru robić. Kiedy docieramy do skraju lasu, żołądek 
podchodzi mi do gardła. W pierwszej chwili myślę, że to 
niedopieczona pardwa próbuje wydostać się na wolność, ale nie, 
to obezwładniający strach, ponieważ uświadamiam sobie, że ten 
cholerny Zjadacz Odpadków najwyraźnej postanowił być ze mną do 
końca, a koniec nie zapowiada się zbyt optymistycznie. Bez trudu 
wyobrażam sobie przeszywające spojrzenie Zeusa i grymas gniewu 
na jego zarośniętej twarzy. Nie wykonałem zadania, więc oni 
zrobią to za mnie. Zabiją neandertalczyka, a mnie 
przypuszczalnie razem z nim, ponieważ okazałem się 
niebezpiecznym imbecylem, sprowadzającym  do domu każdego 
nieprzyjaciela, którego kazano mu zlikwidować.
   - To bez sensu - zwracam się do mego przysadzistego 
towarzysza. - Nie powinieneś tego robić.
   Znowu się uśmiecha. Nic nie kumasz, prawda, kolego?
   Minęliśmy już wysypisko i wkraczamy na teren, gdzie zabija 
się i oprawia zwierzęta. B.J. wraz z ekipą buduje nowy dom. W 
pewnej chwili spogląda w tę stronę, dostrzega nas i oczy robią 
mu się okrągłe ze zdziwienia.
   Trąca łokciem Marty'ego, Marty trąca Paula, Paul trąca 
Danny'ego. Wszyscy wytrzeszczają na nas oczy, spoglądają po 
sobie, otwierają usta, ale nic nie mówią. Dopiero po dłuższej 
chwili szepczą coś między sobą, potrząsają głowami, po czym 
otaczają nas kręgiem.
   Boże. To już koniec.
   Bez trudu wyobrażam sobie, co myślą. Myślą, że tym razem 
naprawdę dałem ciała, że sprowadziłem do domu ducha albo, co 
gorsza, nieprzyjaciela, którego należało zabić. Myślą, że 
jestem kompletnym szajbusem i idiotą, i że jednak będą musieli 
odwalić mokrą robotę, którą pewnie wykonałbym, gdybym nie 
okazał się aż takim matołem. Zastanawiam się, czy odważę się 
wystąpić w obronie neandertalczyka, a jeśli tak, to w jaki 
sposób powinienem to uczynić. Rzucić się na nich? Dobry pomysł, 
tyle że zaraz potem moi najlepsi kumple wdepczą mnie w wieczną 
zmarzlinę. Nie szkodzi. Jeśli mnie do tego zmuszą, nie zawaham 
się ani chwili. Jeśli podniosą rękę na włochatego albo na 
mnie, rzucę się na nich z kościanym nożem Marty'ego.
   Szczerze mówiąc, wolałbym o tym nie myśleć. Wolałbym w 
ogóle nie myśleć.
   Nagle Marty klaszcze i wyskakuje co najmniej metr w górę.
   - Patrzcie! - woła. - Przyprowadził ducha!
   Są przy mnie, wokół mnie, wszędzie: popychają mnie, 
szturchają i szczypią. Nie ma jak użyć noża. Bronię się 
łokciami, kolanami, nawet zębami, ale ciosy padają ze 
wszystkich stron. Robię co w mojej mocy, a nawet trochę 
więcej, żeby nie runąć na ziemię, ale szybko zaczyna mi 
brakować tchu w piersi. Co za idiotyczna śmierć, myślę: 
zostać zatłuczonym przez bandę jaskiniowców w dwusetnym 
wieku przed naszą erą!  
   Jednak atak stopniowo traci na sile, dzięki czemu udaje mi 
się wywalczyć trochę miejsca, wziąć porządny zamach i rąbnąć 
Paula w szczękę. Przelatuje co najmniej dwa metry, zanim padnie 
na wznak, ale ja w tym czasie zajmuję się już B.J., psychicznie 
przygotowując się do rozprawy z Martym... I nagle uświadamiam 
sobie, że przestali walczyć, że od początku nie walczyli na 
serio.
   Dopiero teraz dociera do mnie, że grymasy na ich twarzach 
to uśmiechy, że w ich oczach błyszczy rozbawienie i że gdyby 
naprawdę chcieli mnie załatwić, to we czterech potrzebowaliby 
na to najwyżej siedem i pół sekundy.
   Po prostu robią sobie jaja. Bawią się ze mną na swój 
rubaszny sposób.
   Cofają się o krok. Przez jakiś czas stoimy w milczeniu, 
ciężko dysząc i rozcierając obolałe miejsca. Świta mi myśl, 
żeby sobie rzygnąć, ale natychmiast rezygnuję z tego pomysłu.
   - Przyprowadziłeś ducha - stwierdza ponownie Marty.
   - To nie duch - odpowiadam. - On jest prawdziwy.
   - Nie duch?
   - Nie. On żyje. Szedł za mną aż tutaj.
   - Coś takiego! - wykrzykuje B.J. - Żywy, wyobrażacie 
sobie? Szedł za nim aż tutaj! Po prostu szli sobie razem, i 
tyle! - Spogląda na Paula. Przez chwilę wydaje mi się, że zaraz 
znowu się na mnie rzucą. Jeśli to zrobią, na pewno nie dam im 
rady, ale on mówi tylko: - Musimy o tym zaśpiewać dziś 
wieczorem.
   - Idę po wodza - oznajmia Danny i odchodzi szybkim 
krokiem.
   - Słuchajcie, naprawdę bardzo mi przykro. Wiem, co 
miałem zrobić, ale nie mogłem się do tego zmusić.
   - Zrobić? - dziwi się B.J. - Co miałeś zrobić?
   - O czym on mówi? - wtóruje mu Paul.
   - No, zabić go, ale on siedział przy ognisku i piekł 
pardwy, i poczęstował mnie, więc...
   - Zabić go? - powtarza z niedowierzaniem B.J. - Chciałeś 
go zabić?
   - Przecież właśnie po to...
   Wybałusza oczy, ale zanim zdąży cokolwiek powiedzieć, 
nadbiega Zeus a za nim niemal całe plemię, nie wyłączając 
kobiet i dzieci. Wszyscy pokrzykują, śmieją się jak szaleni, 
dowcipkują, szturchają mnie żartobliwie z taką siłą, że 
niepokoję się o całość moich kości. Potem otaczają szerokim 
kręgiem Zjadacza Odpadków i unoszą wysoko ręce. To prawdziwe 
święto. Nawet Zeus się uśmiecha. Marty zaczyna śpiewać, Paul 
wtóruje mu na bębnie, Zeus obejmuje mnie jak ogromny stary 
niedźwiedź, którym w gruncie rzeczy jest.

   - Wszystko pomyliłem, prawda? - pytam później B.J. - 
Wystawiliście mnie na próbę, zgadza się? Ale chyba nie po to, 
żeby sprawdzić, jakim jestem myśliwym?
   Wpatruje się we mnie pustym spojrzeniem i nie odpowiada, 
chociaż jest znakomitym architektem i ma naprawdę lotny umysł.
   - Chcieliście sprawdzić, czy na pewno jestem człowiekiem? 
Czy potrafię okazać współczucie obcemu i potraktować go tak 
samo, jak wy mnie potraktowaliście?
   Martwe spojrzenia. Nieruchome twarze.
   - Prawda, Marty? Paul?
   Wzruszają ramionami. Pukają się w czoło. Nie wiedziałem, 
że to taki stary gest.
   Czyżby mnie nabierali? Tego nie wiem, ale dla mnie nie 
ulega wątpliwości, że mam rację. Gdybym zabił neandertalczyka, 
prawie na pewno rozprawiliby się ze mną. Wierzę, że tak jest i 
potrzebuję tej wiary. Przez cały czas chwaliłem ich w duchu za 
to, że nie są takimi barbarzyńcami, jakich spodziewałem się tu 
zastać, oni zaś zastanawiali się, czy aby ja nie jestem 
barbarzyńcą. W końcu urządzili mi egzamin z człowieczeństwa, 
który zdałem, więc wreszcie mogą być pewni, że nie jestem 
dzikusem.
   Tak czy inaczej, Zjadacz Odpadków mieszka teraz z nami. Ma 
się rozumieć, nie jako członek plemienia, tylko w charakterze 
świętego zwierzaka-maskotki, czegoś w rodzaju oswojonego 
szympansa. Całkiem możliwe, że jest ostatnim albo jednym z 
ostatnich przedstawicieli swojego gatunku i chociaż wzbudza 
litość, a czasem nawet odrazę swoim wyglądem i zachowaniem, 
nikt nie zamierza wyrządzić mu krzywdy. Traktują go jak amulet 
odstraszający duchy; kto wie, może ja także miałem pełnić tę 
funkcję?
   Jeśli o mnie chodzi, to porzuciłem nawet tę nikłą 
nadzieję na powrót do domu, jaka jeszcze niedawno mi 
towarzyszyła. Jestem pewien, że już nigdy nie zobaczę tęczy 
Zellera, ale to nic nie szkodzi. Pogodziłem się z tym.
   Wczoraj zakończyliśmy budowę nowego domu. B.J. pozwolił mi 
ułożyć na miejscu ostatnią kość, zwaną kością duchów. Jej 
zadanie polega na odstraszaniu nieczystych mocy. To chyba 
wielki zaszczyt dla tego, kto zostanie wybrany. Potem we 
czwórkę odśpiewali Pieśń Domu, co stanowi mniej więcej 
odpowiednik poświęcenia budowli. Jak wszystkie ich pieśni, ta 
również jest w starym, świętym, tajnym języku. Nie znając słów, 
nie mogłem przyłączyć się do chóru, ale w miejscach, które 
wydawały mi się najstosowniejsze, robiłem umpa, umpa w 
charakterze chórku. Zdaje się, że efekt był całkiem niezły.
   Powiedziałem im, że przed rozpoczęciem budowy następnego 
domu wynajdę piwo, więc po robocie będziemy mogli się upić jak 
należy. Rzecz jasna, nie mieli pojęcia, o czym mówię, ale i tak 
sprawiali wrażenie zadowolonych.
   Paul obiecał, że jutro zacznie mnie uczyć drugiego, 
rytualnego języka. Tego, który znają wyłącznie członkowie 
plemienia.
                             Przełożył Arkadiusz Nakoniecznik

