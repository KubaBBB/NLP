Autor: Jacek L. Komuda
Tytul: TAK DALEKO DO NIEBA

Z "NF" 6/97
   
   Ilustracje poetyckie:
   Francois Villon "Wielki Testament"
   Sebastian Klonowic "Worek Judaszowy"
   
   W mroku przemykały dwie postacie, oświetlając drogę 
czerwoną latarnią. Rubinowy poblask wydobywał z ciemności 
zarysy nagrobnych tablic. Pokryte napisami i płaskorzeźbami 
zdawały się poruszać, jakby życie wstępowało w kamień pod 
wpływem purpurowej poświaty. Wygasłe, pomarszczone twarze 
ściągały wargi ukazując kły. Wężowe smoki i nagrobne 
bazyliszki wiły się na kamiennych obramowaniach płyt, chcąc 
odstraszyć śmiałków, którzy naruszali spokój umarłych. Lecz 
gdy krąg światła przesuwał się poza tablice, wrażenie 
utajonego życia mijało. Pozostawały czarne prostopadłościany 
w srebrnym blasku. Nagie, oszronione drzewa wydawały się w 
tej poświacie bezbronne i skarlałe.  
   Borest kroczył przodem utykając na lewą nogę. Dla niego 
to nie była pierwszyzna. Jednak przemykający pomiędzy 
mogiłami Lionel czuł chłód chwytający za gardło. Bał się. 
Lionel był karłem, miał krzywe, krótkie nogi, więc by 
nadążyć za towarzyszem, niemal biegł, skakał i kołysał 
się. W dodatku przyginał go do ziemi ciężar zawiniętych w 
płachtę narzędzi.  
   Borest zatrzymał się nagle, karzeł niemal wpadł na niego.  
Przewodnik nasłuchiwał chwilę, a potem niby skradający się 
ryś, zdecydowanie i miękko zarazem skręcił w prawo. Z 
ciemności wyłonił się niewyraźny kształt nagrobka.  Małą 
mogiłę usypano niedawno, świeżą ziemię grobu pokrywał szron.  
   - Jest - mruknął Borest. - Mały, szykuj łopaty!
   Karzeł rzucił płachtę na ziemię, chwycił róg materiału i 
szarpnął, wywalając zawartość na trawę. Oskardy zalśniły w 
świetle księżyca. Borest rozłożył płachtę tuż obok.  
   - Doktor Agryppa będzie piłował kości, ile tylko dusza 
zapragnie - mruknął cicho. - I to jakiejś młódki. Rarytas...  
   - Długo tu leży? - spytał cicho Lionel. - A niech to jasny 
szlag! Dawno się nie czułem jak dzisiaj.  
   - Dobra, dobywamy twardziela - mruknął Borest w żargonie 
miejskich cmentarnych hien. - Bierz tam, od głowy.  
   Gdy Borest wbił łopatę w grób, Lionel rozejrzał się.  
Odgłos rozszedł się echem po wszystkich podziemnych kryptach 
i katakumbach nekropolii.  Borest nie rozglądał się.  
Pracował, dysząc ciężko. Śpieszył się; ziemię z grobu 
wyrzucał na płachtę materiału. Nie powinni zostawić po 
sobie żadnych śladów.  
   Kopali długo. Lionel nie czuł już potu ściekającego spod 
nasuniętego na oczy kaptura. Wpatrywał się w ziemię, 
czekając na chwilę, w której usłyszy łomot żelaza o 
drewniane wieko trumny. Wręcz modlił się, aby nastąpiło to 
jak najszybciej. Ale gdy łopata Boresta w końcu uderzyła w 
coś, co odpowiedziało słabym stukotem, poczuł dreszcz 
przerażenia. Cmentarz wokół był tak ponury. Milczące, 
oszronione drzewa i groby przyglądały im się ze wszystkich 
stron. Ich cienie, przeplatane pasmami księżycowego światła, 
dzieliły ziemię na szeregi czarnych i szarych plam.  
   Borest odgarnął łopatą wilgotną ziemię z dwóch pierścieni 
zamocowanych na wieku trumny.  Podniósł grubą, konopną linę 
i przełożył przez oba uchwyty. Szybko wyskoczyli z jamy i 
chwycili końce sznura.  Coś zatrzeszczało cicho, gdy 
poruszyli skrzynię. Była cięższa i bardziej masywna niż się 
spodziewali. Minęła długa chwila, nim spoczęła na stercie 
piasku. Dębowa, solidna trumna z mosiężnymi okuciami w 
kształcie gryfów i orłów wyglądała złowieszczo.  Lionel 
rozejrzał się niespokojnie. Wydało mu się, że krzaki przy 
ścieżce, którą przyszli, nie stoją tak, jak powinny. Jak 
stały za dnia. Albo zbliżyły się do siebie, albo było ich 
więcej.  
   - Borest! - wykrztusił. - Co my... Co my robimy?
   - Przestań ględzić. Chędożyłeś już przednich twardzieli! 
Dobędziemy i tego.  
   - Tej - szepnął Lionel. - Młodo skończyła.
   - Arystokratka, psia ją mać! - Borest wbił łom w 
szczelinę między wiekiem a podstawą trumny. - Chyba sama 
się wykończyła, czy jak.  
   Karzeł przygryzł wargi. Dostrzegł, że i po wysuszonej, 
pokrytej brodawkami twarzy nieustraszonego Boresta spływają 
grube krople potu. Rabuś schylił się, jego wielka, 
pozbawiona włosów i brwi głowa wychyliła się z kaptura.  Z 
całej siły podważył łomem wieko. Rozległ się cichy trzask 
pękającego drewna. Lionel poczuł dreszcze.  
   Wbił oczy w wieko, czekając na to, co miało się spodeń 
wyłonić. Borest odrzucił w bok pokrywę.  
   Nic się nie stało. Zmarła leżała cicho, spokojnie, z 
twarzą okrytą białym welonem i jasnymi włosami rozrzuconymi 
wokół głowy. Przez ciemną tkaninę Lionel widział śmiertelną 
bladość jej lica. Ręce skrzyżowane miała na piersiach...  Te 
piersi - wyobrażał je sobie, choć nigdy ich nie oglądał - 
powinny być duże, pełne kobiecego powabu, pod tkaniną 
musiały kryć ciemne sutki, wznoszące się stromo nad płaskim 
brzuchem i smukłą talią...  Lionel patrzył uważnie. Zwykle 
pragnął kobiet wydobywanych z tych starych trumien. Wiedział 
dobrze, że ze swoim pokracznym ciałem nie ma co marzyć 
nawet o najgorszych z miejskich dziwek, więc zamiast żywych 
miał zmarłe. Były lepsze. Mógł robić z nimi to, co chciał. 
Ale ta... Z nią było inaczej. Często razem z Borestem 
gwałcili martwe ciała, lecz teraz nie czuł pożądania.  
   - No i co... Martwa. Arystokratka. - mruknął Borest. - 
Dziwne, że pochowali ją w trumnie. No, wsadzamy ją do worka 
i spływka!  
   Lionel spojrzał na piękną, bladą twarz zmarłej.  Nie 
naznaczył jej jeszcze rozkład... Ręce kobiety wyciągnięte 
wzdłuż tułowia były szczupłe i smukłe.  Wzdłuż tułowia... 
Coś tu nie pasowało...  
   - Borest! - wykrzyknął. - Ty stary durniu!
   - Co tam mamroczesz? - mruknął opryszek. Pochylił się nad 
leżącą, a wtedy karzeł zrozumiał.  Te dłonie... Te martwe 
dłonie nie powinny, nie mogły same znaleźć się po obu 
stronach ciała, skoro wcześniej spoczywały na piersiach.  
   - Co się... - zaczął Borest.  Niespodziewanie w oczach 
zmarłej zabłysły dwa ogniki białego światła. Lionel 
odskoczył dalej, a z martwego ciała  wzbiły się w górę białe 
płomienie.
   - Pali!!! Pali mnie! - zawył Borest. Biały niby rozgrzane 
żelazo płomień spowił jego postać. Płaszcz i wytarty kubrak 
zajęły się w jednej chwili jasnym ogniem.  Lionel krzyknął. 
Oślepiony, skoczył za najbliższy nagrobek. Potem wyjrzał, 
osłaniając twarz dłońmi.  
   Borest płonął. Z ciała, z ubrania, wydobywały się 
poskręcane języki białego ognia. Rabuś nie krzyczał.
Lionel czuł mdlący swąd palącego się mięsa. Borest padł na 
kolana, a wówczas karzeł odwrócił się i począł biec.
Pędził co tchu potykając się o nagrobki, wpadając na 
kamienne płyty i tablice. Z tyłu za sobą usłyszał jeszcze 
cichy szum, ale wtedy dopadł już bramy cmentarza i 
przemknąwszy przez ciemną czeluść, puścił się pędem w dół 
uliczki.  

   W cuchnącej stęchłym piwem i zmurszałym drewnem gospodzie 
"U Matjasza" nie było tej nocy wielu gości. Oczywiście 
gospoda nie świeciła pustkami.  Dla samego Matjasza 
bynajmniej pusta nie była, bowiem w szynku zebrali się tej 
nocy najwięksi łotrowie z Rienn. Dziwki i ich kawalerowie, 
hultaje, oczajdusze, świętokradcy i cmentarni rabusie. Przy 
starych, zalanych winem stołach rodziły się plany przyszłych 
występków, wszystkich włamań, kradzieży, napadów.  
   Główną osobą w towarzystwie była okazała postać. Na 
stole, pogwizdując beztrosko, siedział pucołowaty grubasek w 
porwanym kubraku. Jego rumiana, poznaczona bliznami twarz 
wyglądała jeszcze młodo, choć oszpecona była opuchlizną i 
czerwona z pijaństwa. Gdy rabuś gwizdał, spoza jego warg 
ukazywały się połamane, żółte zęby. Kiedy odrzucał z czoła 
rzadkie włosy, odsłaniał czerwonawe blizny, jakby po dawnym, 
źle zagojonym poparzeniu. Znudzony bezczynnym siedzeniem 
sięgnął po leżącą na stole lutnię i uderzył w struny. 
Brzdąkał dość udanie i w gwar rozmów, w pijackie chrapanie 
śpiącego pod stołem brodatego rzezimieszka wdarły się nagle 
słowa piosenki: 
   
   Przyszedł do mnie łotr w żupanie podartym
   Ojca nie miał jako żyw, jest własnym bękartem
   Kędy służył - kijem dawano mu myto
   Jego matkę dwa razy u pręgierza bito
   Wychowanie takie miał, jako się urodził
   Wszystko w browarze legał albo dziady wodził
   Ukradłszy kęs rzemiosła, wędruje po światu
   Nie godzien tylko wisieć albo oddan katu.
   
   - Przestałbyś muzykować, Villon - odezwał się starszy 
mężczyzna w koronkowym żabocie pod szyją, z resztkami włosów 
przyklepanymi do pomarszczonej czaszki. - O sobie samym 
śpiewasz? Przecie twoja matka była kurwą, nie?!  
   - Od mojej matki to ty się odwal, Sporton. W końcu nie 
spuściła mnie do rzeki.  
   - Co i gorzej, gdyż złodziej z ciebie żaden, Villon - 
stary podniósł do twarzy prawą rękę. Zamiast dłoni, uciętej 
za kradzież, gdy miał dziesięć lat, widniał szeroki, ostry 
hak. Dlatego wszyscy rabusie z Rienn zwali Jeana Sportona po 
prostu Hakiem. - Spartolić robotę. Miałeś taki dom do 
ochędożenia...  
   - Myślałem, że straż nadeszła. Miałem czekać, aż wielebny 
kat Piotrek Kręcikoło mi poświeci? Ty byś może stał i 
czekał, aż cię przydybią głąby?!  
   Hak uśmiechnął się chytrze. Jego małe przekrwione oczka 
patrzyły uważnie na młodego rzezimieszka. Villon spojrzał na 
Carnasa i Hansa. Sporton zaczynał go denerwować. Po raz 
kolejny w ciągu ostatnich dni. Tak... Czy aby nie próbował 
podważyć jego pozycji w towarzystwie? Może powinien z nim 
skończyć? Odruchowo dotknął rękojeści tkwiącego za pasem 
sztyletu. Mógł poczekać, rozprawić się z Hakiem choćby za 
tydzień. A może zresztą tamten miał rację? Ostatnia robota 
poszła fatalnie. Nie dość, że nie obrobili domu bogatego 
kupca, to jeszcze Villon stojąc na lipie narobił rabanu, 
myśląc, że nadchodzi straż miejska. Uciekali jak ostatni 
głupcy. I pomyśleć, że tak naprawdę usłyszał tylko kilku 
spóźnionych tragarzy. Wprawdzie wcześniej popili tęgo u 
Matjasza, ale do tej pory nie mógł darować sobie błędu.  
Cholerny świat - pomyślał - znowu będą trupy. Ale z Hakiem 
mogła być trudna sprawa... Myśląc o tym wszystkim zapragnął 
wyjść na świeże powietrze.  Opuścić cuchnącą norę, wzbić się 
gdzieś, dać sobie spokój z życiem. Ostatniego człowieka 
zabił trzy miesiące temu. To było na rynku, w awanturze. 
Teraz znowu szykowała się rzeźnia.  
   Od życia się nie ucieknie - przemknęło przez głowę 
Villona. - Trzeba przyjąć je takim, jakim jest. Wspomniał 
swoją jedyną próbę opuszczenia tego padołu, kiedy był 
jeszcze chłopcem. Stary strych, konopna pętla i chybocący 
stołek. Nie był dobrym katem dla siebie.  Odratowali go bez 
trudu. Potem matka żałowała, że to zrobili. Miała gębę 
więcej do wykarmienia.  
   Ktoś ciągnął Villona za rękaw. Otworzył oczy. Obok niego 
stał stary Matjasz.  
   - Co, już skończyliście? Chyba jest warta tych pięciu 
rojali?  
   - Dość świeża jak na kurwę. Chodź ze mną do sieni.
   - A co jest?
   - Nie wiem - szepnął Matjasz. - Lionel przyszedł. Płacze.
   - Carnas - szepnął Villon w stronę siedzącego nie opodal 
młodego złoczyńcy o śniadej, cygańskiej cerze - chodź ze 
mną.  
   Młody rzezimieszek błysnął w uśmiechu białymi zębami.  
Villon był go całkowicie pewien. Carnas nie cierpiał Haka.  
Przy tym był dobrze wprawiony w walce na sztylety.  
   Bez słów podążyli za oberżystą. Matjasz wprowadził ich do 
mrocznej sieni. Cuchnęło stęchlizną i wilgocią. W słabym 
blasku przesączającym się z głównej izby Villon dostrzegł 
postrzępiony, skulony łachman na ławie w kącie.  Potem 
usłyszał szloch. Kłąb szmat poruszył się ukazując bladą 
twarz. Coś mokrego skapnęło na stare deski podłogi.  
   - Lionel? - Villon przyjrzał się uważniej pokracznemu 
karłowi. - Co się dzieje?  
   - Boresta zabili... - wyszlochał kaleka. 
   Carnas wypuścił z sykiem powietrze. Villon poruszył się 
niespokojnie.  
   - Coście robili? Chędożyliście trupy?!
   - Jak co tydzień - wyjęczał Lionel. - Villon.  
Otworzyliśmy rympel. Znaczy się trumnę po waszemu.  Mieliśmy 
dobyć twardziela... A ona... martwa, sztywna znaczy, jak nie 
wybuchła płomieniami. I Boresta, Boresta...  spaliło.  
   Villon obejrzał się na Carnasa. Tamten położył dłoń na 
rękojeściach sztyletów.  
   - Borest był dobry złodziej - mruknął. - Nie raz stawiał. 
Nie można ostawić tak przyjaciela.  
   - To i nie ostawim, cholera! Lionel, co się stało?  
Kogoście dobywali? Mówże jaśniej.  
   - Arystokratkę... Odwaliliśmy wieko, a potem... Ona 
otworzyła oczy. W nich - sapnął i rozłożył bezradnie ręce - 
w nich były płomienie.  
   - Cholera by wzięła - powiedział cicho Villon. Boresta 
znał od paru lat. Nie pochwalał jego procederu, ale tamten 
był mimo wszystko dobrym kompanem. Często musiał wysłuchiwać 
jego zwierzeń. Prawda, że potem chciało mu się od nich 
rzygać, lecz Borest płacił bez szemrania za obydwu. Więc 
czuł jakby dług wdzięczności.  
   - Nie chce mi się wierzyć. Umrzyki nie stają w 
płomieniach. Może trafiliście na upiora?  
   - To nie mógł być upiór - upierał się Lionel. - 
Sprawdzaliśmy. To nie martwy. Tylko coś innego.  
   - Ale co? Martwa dziewka zaczyna się palić, ni stąd ni 
zowąd?  
   - Villon, to nie były zwykłe płomienie. Ja nie widziałem 
ziemskiego ognia. Villon, myślże rozumniej.  Przecie nie 
zwariowałem.  
   Grubawy łotr milczał. Karzeł wpatrywał się weń z mocą, 
trudno było nie uwierzyć w jego słowa.  
   - Wiesz co, idź się napij - mruknął do Lionela. - I nie 
myśl o tym.  
   - Ona go spaliła. Villon, poradź coś.  Przecie lubisz 
zagadki.  
   - Poszedł won!... Carnas!
   - Jestem.
   - Wypytaj, kto leżał w grobie. Ciekawa sprawa. Co ty 
myślisz?  
   - Nie wiem. Niczego takiego nigdy nie widziałem.
   - Tym lepiej. Idź z nim - wskazał izbę ruchem głowy. - 
Spotkamy się wieczorem.  
   - A ty?
   - Ja jeszcze gdzieś zajrzę. 
   Carnas ulotnił się. Villon wyszedł z sieni, pchnął 
niewielkie drzwiczki za kontuarem gospody, pochylił głowę 
przechodząc przez próg. Ogarnął jednym spojrzeniem izbę 
oświetloną wątłym światłem kaganka i siedzącą na 
rozgrzebanym łożu kobietę. Była jeszcze młoda, nawet ładna. 
Miała regularne rysy, długie, jasne włosy i wciąż niewinne 
spojrzenie. Niezła dziewka - przemknęło mu przez głowę. 
Naprawdę mogła zrobić karierę jako ulicznica.  
   - Zbieraj się.
   W milczeniu zakryła nagie piersi koszulą. Villon zauważył 
w jej oczach łzy.  
   - Co jest, Margot?!
   - Dlaczego - spytała cicho - dlaczego ty mi kazałeś... z 
Matjaszem?  
   - Zamknij gębę, głupia dziwko - mruknął zezłoszczony. - 
Muszę wyjść. Zobaczymy się wieczorem.  
   - Dokąd idziesz? Nie chcę, żebyś mnie tak zostawiał.
   Villon poczuł narastającą złość. Wszystko było tego 
wieczora nie tak. Chwycił dziewczynę za jasne włosy i 
uderzył w twarz. Jęknęła, wyrwała się, przycisnęła głowę do 
ściany.  
   - Masz mnie słuchać, głupia - wycedził przez zęby. - 
A jak do wieczora nie zobaczę paru dukatów, tak obiję ci 
śliczną twarzyczkę, że będziesz straszyć staruchów w 
bramach.  
   - Villon - jęknęła cicho - Villon, ja... - Chciała się 
zerwać z legowiska ku niemu, ale odepchnął ją mocno i ruszył 
do wyjścia.  
   - Masz się przespać z Alfredem! - rzucił przez ramię. - 
Da ci za to dwa rojale.  
   - Villon! Villon! - krzyknęła, ale już jej nie słyszał.  
Wyszedł z izby, skinął Carnasowi, a potem ruszył do drzwi.  
Na progu zaśpiewał znowu: 
   
   Gdy w łoże wróci moja kurwa bez szeląga
   Z wciekłości zbiera mnie szaleństwo czyste
   Chwytam za kiecki, sam chwytam się drąga
   Wołam, że przechlam jej szmaty do nitki
   Aż ona na to - ha, ścierwo sobacze!
   Krzyczy, przeklina, pod boki się bierze
   Że mi tknąć nie da. Wówczas siniec brzydki
   Na gębie pięścią sumiennie jej znaczę
   W burdelu, kędy mamy zacne łoże!
   
   Gdy Villon wychodził z szynku, był świt.  Obwieszczany 
turkotem ciężkich, wyładowanych towarami wozów zmierzających 
na targ. Rozpoczynany hałasem otwieranych, przegniłych 
okiennic i dębowych wrót.  Na wąskie, cuchnące błotem i 
łajnem ulice Rienn wylegał obdarty, wygłodzony, hałaśliwy i 
swarliwy tłum.  Przekupnie i kupujący, tragarze i robotnicy, 
sprzedawcy trutki na szczury i podmiejscy chłopi. Miejskie 
kurwy i szlachetne panny, czeladnicy i mularze, strażnicy i 
stajenni, poganiacze mułów, drobni kupcy, żebracy i szelmy, 
złodzieje i paserzy... Potężny kołowrót rozpoczynał nowy, 
kolejny obrót, jak było od niepamiętnych lat. Po 
dziesiątkach zim i wiosen, po jesieniach takich jak ta, 
wypluwał z siebie zniszczone, złachmanione istnienia - 
żebraków, kaleki, zgrzybiałych starców żyjących na łasce 
synów i córek. Takich jak ci, którzy siedzieli pod ścianami 
domów wyciągając rękę po wsparcie. Złodziei i morderców. I 
małe dzieci, które dorastały i włączały się w to od nowa.  
   Choć w górze chłodny, jesienny wiatr pędził kłęby chmur, 
w wąskiej ulicy pomiędzy dwoma ścianami domostw, w przesmyku 
wyznaczonym linią stromych, opatrzonych sterczynami dachów, 
panowała duchota. Villon szedł szybko poprzez tłum. W 
ostatniej chwili uskoczył przed rozpędzonym wozem i uniknął 
świszczącego rzemienia, jakim zamachnął się woźnica.  
Nastąpił na nogę starej jędzy dźwigającej zatłuszczony 
tobołek, odskoczył przed jej zakrzywionymi pazurami. Z 
lubością wsłuchał się w potok przekleństw dobywający się z 
ust staruchy. Był u siebie, był w mieście, tchnącym wonią 
rozkładających się murów i zbutwiałego drewna, smrodem 
odchodów i gnijących w nich ludzkich wraków. Czasami aż 
podskakiwał, ciesząc się ze wszystkiego. Z tego, że żył, 
czuł i widział wszystko dokoła. Przyglądał się tłumom. Z 
pozoru wydawałoby się, że to miasto - toczone przez 
zgniliznę zbiorowisko domów z kamienia i drewna - cuchnący 
labirynt ulic, na których królowała zbrodnia i bezprawie, 
smród ścieków i odór nie mytych ciał, zabijało ludzi, zanim 
doczekają młodzieńczego wieku. A jednak ulice ciągle były 
zatłoczone. Cuchnące, przeżarte zgnilizną łono Rienn rodziło 
coraz to nowe człowiecze zastępy.  
   Wesołe to było miasto. Ot, kilka kroków dalej, Villon 
zobaczył bramę, w niej zaś przekupnia - dużego, rosłego o 
czerwonej gębie, w futrzanej czapie na głowie. Idący z 
przeciwka tuż pod murem, bosy, mało rozgarnięty widać 
chłopak nie dostrzegł straganu. Pewnie był pierwszy raz w 
Rienn, bo z otwartymi ustami wpatrywał się w fasady 
miejskich domostw. Potknął się, a potem zaczepił kolanem o 
deskę przekupnia. Drewniana konstrukcja rozpadła się, a 
główki kapusty i zwiędłe brukwie posypały się w błoto. W 
okamgnieniu podeptali je przechodnie. Sprzedający nawet nie 
krzyknął.  Bez słowa chwycił wyrostka za gardło, a potem 
pchnął pod ścianę, zamachnął się i uderzył pięścią w twarz. 
Bił długo, do krwi, nie zwracając uwagi na wycie i krzyki.  
Villon roześmiał się.  
   - Na wieżę z hultajem! - zakrzyknął wesoło. - Wsiok 
przyjechał, nie wie, jak się chodzi po mieście!  
   Nieco dalej, przy jednym z zakończonych ostrołukowo 
portalów, w podsieniu, jazgotały swarliwie trzy stare babiny, 
zgarbione pod ciężarem trzymanych na plecach tobołów.  
   - Pani, pani, te dzisiejsze ludzie same nie wiedzom, co 
robiom. Jakie to rzeczy się w śmieciach znajduje - mówiła 
pierwsza, zgięta jak pogrzebacz.  
   - I jak brudzom. Wstydu nie majom - dodała druga.
   - Ta Larysa to dziwka. W zeszłej niedzieli dwóch gachów 
miała - dodała trzecia, przygłupia, z oczyma wielkimi jak 
spodki. - I to na raz. To jak oni ją robili? Przez zadek?  
   - Hej, o czym tak rozprawiacie, babiny?! - zawołał wesoło 
Villon. - Ile śmieci każda zeżre, zanim pęknie?  
   - Co to? Kto to? - zapytała ostatnia, rozglądając się 
głupawo.
   - To hultaj - syknęła jadowicie trzecia i wskazała 
kosturem Villona. - Ty szelmo, ty złodziejski wyrodku!  
Obrażasz uczciwych ludzi.  
   - Ciszej, ciszej, stara ruro! - zakrzyknął wesoło. - 
Jeszcze twój starszy usłyszy i znowu będziesz liczyć żebra 
na schodach!  
   - To jest Villon! - warknęła trzecia, najbardziej 
przygarbiona. - Ty szelmo! Ty łobuzie! Zobaczysz, przyjdę, 
jak cię będą wieszali na rynku!  
   - To nie tak prędko, stara! Prędzej ktoś ci zrobi bękarta 
na śmietniku!  
   - To już szczyt! Gdzie straż?! Żeby taki szelma obrażał 
spokojnych ludzi! - wykrzyknęła w furii.  Villon tylko 
zarechotał i zniknął w tłumie.  
   Nie minęło wiele czasu, gdy ulica skończyła się nagle, a 
przed Villonem otworzyła się wielka przestrzeń placu 
zastawionego setkami brudnych kramów i szop. Przestrzeń, 
ograniczona dotąd dwoma ścianami domów z cegły i kamienia, 
nagle rozbiegła się na boki, zrobiło się luźniej, 
przestronniej. Ponad poszarpanymi, nadgryzionymi zębem 
czasu dachami dostrzegł Villon strzeliste, wznoszące się 
stromo nad miastem górskie szczyty i ponure, skaliste turnie. 
Rienn zbudowane było na samym przedgórzu; od wschodu, 
południa i północy otaczały je szare, posępne szczyty.  
   Villon chłonął wszystko zmysłami. Przenikał gwar 
targowiska, krzyki, śmiechy ladacznic, woń błota zmieszanego 
z gnojem i odchodami, tłok, ścisk, przekleństwa. Odgłosy 
targowania, zwady i łoskot końskich kopyt. Otworzył się na 
to, chłonął całą swoją duszą zwykły, codzienny gwar 
przeklętego miasta zgnilizny i ropiejących wrzodów, miasta, 
które było niemal takie samo jak każde inne w księstwie 
Confarrearo. Był jego częścią. Wiedział to dobrze.  
   Znienacka coś uderzyło Villona w głowę, wżarło się w jego 
jestestwo, boleśnie oślepiło oczy. To tylko wiatr rozegnał 
zasłonę chmur, a spoza szarych, ponurych obłoków wyjrzał 
promień słońca. Villon zaklął, nie mogąc znieść światła. 
Jego oczy przywykły od lat do poruszania się w półmroku, 
więc szybko skoczył w cień najbliższego z kramów. Tu 
odetchnął z ulgą. Spojrzał w niebo, deszczowe chmury powoli 
odchodziły w dal. Spoza szczelin w ich szarej pokrywie 
prześwitywały białe, puszyste obłoki, rozjaśnione bielą 
słońca, dalekie, tajemnicze. Nie lubił ich. Cóż z tego, że 
były piękne, skoro nikt nie mógł nigdy dosięgnąć ich stopą, 
skoro nigdy nie uczyniły nic pożytecznego dla ludzi.  
   Nagłe potknięcie o rozchybotaną, kamienną płytę - 
pozostałość po dawnym miejskim bruku Rienn - przywróciło go 
rzeczywistości. Znowu przemykał między straganami z 
wtuloną w ramiona, spuszczoną głową.  Ukradkiem zerknął na 
ściany rynku, na wielkie, okazałe kamienice. No tak. 
Wszystko, co złe na tym świecie, działo się z przyczyny 
bogatych. Villon był o tym absolutnie przekonany. To oni - 
patrycjusze sławetnego miasta Rienn - obdzierali do cna 
nędzarzy, wyduszali ostatni grosz z ich sakiewek, a sami 
bawili się, pili i hulali za pieniądze nędzników. Dlatego 
też Villon nie miał wobec nich żadnych skrupułów. Wiedział 
dobrze, że podcinając gardła i obcinając pękate mieszki, 
odbierał tylko to, co ich właściciele zabrali innym. 
Obejrzał się jeszcze na wielkie, okazałe  domy, a potem 
skręcił w wąską, opadającą w dół uliczkę.  
   
   Arfurta obudziło słońce. Żółte, jesienne, ale jeszcze 
piękne promienie światła wlewały się do pokoju przez szparę 
w źle zaciągniętej zasłonie. Był poranek. Piękny świt po 
mroźnej nocy.  
   Arfurt leżał przez chwilę w pościeli. Nie czuł się źle, 
ból, jaki dręczył go po odejściu Nirweny, nie był już tak 
dotkliwy. Wszystko przeminęło, ale przecież tak naprawdę 
znaczyło niewiele. Arfurt wstał z łoża. Podszedł wolno do 
ostrołukowego okna. Przez oprawione w ołów szybki widział 
słońce. Dom, w którym mieszkał, zbudowano w najokazalszej 
części rynku, obok sadyb bogatych patrycjuszy i 
nowobogackich kupców. Przed Arfurtem była teraz wielka 
przestrzeń miejskiego targowiska, a na wprost okien blask 
słoneczny rozszczepiał się na czarnych, strzelistych wieżach 
największej katedry Rienn. Poczuł mimowolny dreszcz na 
widok ostrych, strzelających w niebo iglic, potężnych 
filarów budowli, ogromnych przypór i mrocznych gzymsów 
ozdobionych setkami szczerzących zęby w uśmiechu 
maszkaronów. Wielkie, czarne blendy pod zawijasami okapów 
spoglądały nań niby potworne ślepia ogromnego smoka. Spuścił 
wzrok niżej, na umieszczoną nad wejściem galerię dwunastu 
ojców świata.  Tych, którzy dali niegdyś ludziom wolną wolę 
wyboru, mądrość i rozum. Co przechytrzyli przedwiecznego 
Boga.  Widział ich wyniosłe, czarne posągi, spoglądające 
jakby na kłębiący się w dole ludzki tłum. On znał ich 
prawdziwe imiona... Asmodeus, Prussar, Avistel, Vobis, 
Balthin, Lurey i wszyscy pozostali.  
   Kiedyś, kiedyś ta katedra była inna. Jeszcze zanim Alfred 
de Vary ogłosił się herezjarchą, zanim król Francji został 
odparty spod miasta, zanim wybuchła wielka wojna Francji z 
Anglią, czczono tutaj imię Boga. Katedrę Rienn przejęli 
nowochrzczeńcy. Ci, którzy pozostali wierni naukom Kościoła, 
korzystali ze świątyni poza miastem. A czas przeminął, nawet 
papież przestał upominać się o swoje, widać miał ważniejsze 
sprawy na głowie. Zresztą który papież miałby upominać się o 
zbawienie mieszkańców Rienn? Ten z Awinionu czy ten z Rzymu? 
A może ten trzeci, wyklęty przez obydwu? Nigdzie, dosłownie 
nigdzie nie było spokoju. Całym światem wstrząsały wojny. 
Anglicy wycięli połowę rycerstwa francuskiego pod Agincourt, 
Cesarstwo wiodło wielkie spory wewnętrzne, Polacy wespół z 
pogańskimi Litwinami i Tatarami wygubili Zakon Krzyżacki. A 
wszędzie panowała jednakowo - nędza i głód.  Nie było dokąd 
iść. Bazylea, Lion, Mediolan, Rienn...  Wszędzie było tak 
samo.  
   Dochodzący spoza drzwi hałas sprawił, że odwrócił wzrok 
od okna. Usłyszał czyjeś krzyki, biadolenie, a potem 
trzaśnięcie drzwi, gdzieś na dole, chyba w sieni.  
   - Bruno! Bruno!
   Na schodach rozległy się szybkie, mocne kroki.  Wezwany 
lokaj wszedł do pokoju.  
   - Co to za awantura na dole?
   - Jakiś bękart zamarzł na naszych schodach w nocy, panie. 
Jasna krew by go zalała. Miała z pięć wiosen. Teraz przyszła 
młoda dziwka i mówi, że to jej dziecko. Złota chciała, 
panie. No to ją wygoniłem za próg, panie. Przekleństwo z tą 
hołotą! Lężą się każdego roku na nowo! Zaraza by ich 
wydusiła.  
   - Bruno! - przerwał lokajowi Arfurt.  - To dziecko 
naprawdę zamarzło przed naszymi drzwiami?  
   - Sama ją tam zostawiła. Nędzarki tak zawsze, panie. Do 
cna by nas rozdrapały. Dlatego kazałem jej iść precz!  
   - Odejdź! - wyrzucił z gniewem Arfurt. - Zostaw mnie 
samego.  
   Gdy Bruno odszedł, Arfurt wrócił do okna. Spojrzał w 
słońce nie mrużąc powiek, pozwolił, aby złocisty blask 
wypełnił oczy. Potem odsunął zasuwę i pchnął oszklone ramy. 
Wyjrzał na plac targowy, lecz wówczas w jego oczy uderzył 
gwar ulicy, w nozdrza zaś woń zgnilizny i łajna. Arfurt 
zadygotał. Miał dość tego świata. Dość nędzarzy, którzy 
przesiadywali pod ścianami domów, dość tych wszystkich 
ludzi, dla których nie mógł nic zrobić.  
   Zniżył wzrok. Dostrzegł idącego między straganami 
zgarbionego żaka lub prędzej rzezimieszka. Arfurt widział 
całą jego nędzę. Zastanowił się, co dla kogoś takiego, jak 
ów oberwaniec znaczyć mogło piękno.  Zapewne kolejną noc z 
cuchnącą dziwką czy cudze poderżnięte gardło. Wątpliwości co 
do osoby człowieka w dole rozwiały się w chwili, gdy 
obszarpaniec podniósł głowę, spoglądając w słońce, a potem, 
niby dźgnięty nożem, skoczył w cień; pewnie zląkł się 
złocistego, padającego z góry blasku. Wolał ciemność.  
   Arfurt zatrzasnął okno, odcinając się od smrodu i gwaru 
targowego placu. Podszedł do inkrustowanego złotem 
sekretarzyka i odsunął górną szufladę. Sięgnął po złożoną 
kartę pergaminu. Wspomnienie o Nirwenie powróciło znowu. 
Wziął w rękę sztylet pokryty arabskimi napisami. Wiedział, 
że czas jeszcze nie nadszedł, ale nie mógł wytrzymać, aby 
nie pomyśleć o tym, co miało się niebawem wydarzyć. Miał 
dosyć tego świata. Pragnął stąd uciec, wzbić się w niebo i 
trafić tam, hen, w podobłoczne przestrzenie. Przez chwilę 
pieścił ostrze w dłoniach.  
   - Jeszcze nie czas - wyszeptał cicho.
   
   Cmentarz położony był niemal na samym zboczu skalistego 
występu skalnego.  W blasku jesiennego słońca wyglądał na 
mniejszy, bardziej przytulny.  Wiatr szeleścił źdźbłami 
uschłych traw, podrywał z ziemi pożółkłe liście. Ten 
cmentarz był stary, prawie zapomniany.  Kiedyś chowano tu 
bogatych mieszczan i kupców, pozostały po nich tylko stare, 
popękane tablice na rozmytych przez deszcze nagrobkach. 
Teraz nekropolia służyła przede wszystkim za miejsce 
spoczynku biedaków, samobójców, morderców i złodziei.  
   Villon wyjrzał zza kamiennej płyty, widział ponad dachami 
domów poszczerbione wieżyce Wysokiego Zamku. Przesłaniały 
pół horyzontu, straszyły czarnymi otworami ostrołukowych 
strzelnic. Zamek - osłaniający jedyną drogę do miasta 
pomiędzy zakolami rzeki Aare - od dawna leżał w ruinie. Jego 
wymarłe, pozbawione dachów budowle stały się siedliskiem 
żebraków i włóczęgów. Bajlif Rienn rezydował w Zamku Niskim, 
położonym u stóp skalistego występu dźwigającego Wysoki, zaś 
książę Confarrearo - Henryk Czarny, miał swój zamek daleko 
stąd, na południu. Tak...  wszystko w tym mieście powoli 
obracało się w gruzy. Nie budowano już wielkich domów i 
zamków, a miejsce kamienic z dnia na dzień zajmowały 
śmierdzące lepianki.  
   Szybko odnalazł grób rozkopany przez Lionela i Boresta. 
Nikt tu nie przyszedł od ostatniej nocy.  Nikt nie zakopał 
ziejącej w ziemi jamy, z której wydobyto trumnę. Wśród trawy 
leżały jeszcze oskardy rabusiów.  
   Villon zajrzał do grobu. Nigdzie nie było trumny. 
Schylił się niżej nad rozgrzebaną mogiłą i zamarł. Na piasku 
leżało trochę nadpalonych drzazg, kilka poczerniałych 
kawałków drewna. Spojrzał dokoła. Przekrzywiona tablica 
nagrobna na sąsiedniej mogile była okopcona. Po drugiej 
stronie dołu dostrzegł dużą plamę popiołu. Ostrożnie dotknął 
go dłonią - szary proch lepił się do palców. W gęstym pyle
dostrzegł kilka poczerniałych kawałków kości, jakiś 
nadtopiony guzik... A więc tyle pozostało z Boresta. Spalił 
się na popiół. Lionel nie łgał. Szatańska moc zmarłej 
spopieliła także trumnę.  
   Czuł narastający zawrót głowy. Oparł się o pobliską płytę 
nagrobną.  O co tu chodziło? Trup stający w płomieniach po 
otwarciu trumny? Może to pułapka?  Ale kto zastawiałby taką 
paść w grobie dziewki pogrzebanej na zapuszczonym cmentarzu? 
Może wszystko jest bardziej skomplikowane, niż przypuszczał? 
Nie wiedział, kim była zmarła. Lionel wspominał o 
arystokratce. Szlachetnie urodzona na takim cmentarzu? I co 
stało się z ciałem? Czy też zmieniło się w popiół? A może 
zmarła była upiorem?  
   Obszedł grób dokoła. Nie znalazł śladów stóp. Lecz nagle 
wśród zdeptanych, uschniętych chwastów dostrzegł pióro. 
Duże, twarde i mocne. Porażające nieskazitelną, czystą 
bielą. Na pewno nie należało do żadnego ze znanych 
Villonowi ptaków. Podniósł pióro i patrzył na nie 
oszołomiony. Skąd i dlaczego się tu wzięło?  
   Wzniósł wzrok ku słońcu. Spaliło nienawykłe do światła 
źrenice, wbiło się w głąb czaszki tysiącami kłujących 
promieni. Pogroził pięścią niebu, a potem skulił się, 
nasunął kaptur na głowę. Musi rozwikłać jeszcze niejedną 
tajemnicę związaną z tym grobem. Dowiedzieć się, co tu się 
stało i skąd wzięło się pióro - klucz do podniebnych 
przestrzeni. Ten ptasi znak chmur, obłoków i niebieskich 
otchłani, którymi tak gardził, bo były  nieosiągalne dla ludzi, 
doprowadzał go do szału.  
   
   ,..leciał ku słońcu. Podniebne przestrzenie, które 
oglądał kiedyś z ziemi, oszałamiały bezmiarem. Były ogromne, 
puste, ale niesamowicie majestatyczne, pełne wiatru, światła 
i chmur. Arfurt mknął ku nim. Leciał, wyzwolony, pełen życia 
i radości.  Powierzchnia gruntu w dole wydawała się szara i 
smutna, spowita mgłami, oparami, plamami brązu. Był chłodny, 
jesienny świt. Szron bielał na źdźbłach traw, z drzew 
opadały żółte liście. Wszystko wyglądało na skarlałe, 
zamarzłe i pokurczone.  
   W górze było inaczej. Słońce wzeszło ponad linię 
horyzontu, świeciło Arfurtowi wprost w oczy. Napawał się 
złocistym blaskiem, mknął, uniesiony przez podniebne wiry, 
kąpał się w czystym błękicie spod chmur. Obłoki, lśniące 
bielą, której nie skalała stopa śmierdzącego żebraka z 
Rienn, kusiły go lodowymi blankami, wabiły świeżością i 
nadzieją na odpoczynek. Uległ im, zmienił tor lotu i pomknął 
w tamtą stronę prześcigając w pędzie wiatr. Arfurt czuł, że 
jest czysty. Że nie ma w nim nic ze zła, którego doświadczał 
dawno temu, żyjąc w Rienn. Wyzwolił się z cielesnej powłoki, 
wyzwolił się z ohydnego, duszącego zewłoku larwy, aby 
pomknąć ku podniebnym otchłaniom.  
   Wpadł w chmury niby we śnie. Pozwolił, by delikatne, 
wiotkie przędze mgły owionęły jego ciało, a potem odbił się 
od nich, spoczął na obłoku, przekoziołkował wśród mlecznych 
kłębów. Wreszcie osiadł, poderwał się do lotu, aby znowu 
opaść na chmurę. Był szczęśliwy. Był wolny niczym dziecko, 
jak nigdy w życiu. Każdą cząsteczką ciała czuł swobodę, 
jakby przemiana, której podlegał, zdjęła z jego ramion 
przytłaczające brzemię wszystkich lat życia.  
   Wzbił się wyżej, ponad linię obłoków, trzymając w dłoniach 
czystą kulę błękitu, dotarł do słonecznych, spokojnych 
przestrzeni ponad morzem kłębiastych kumulusów. Nie patrzył 
już na płaską i daleką ziemię. Pędził wciąż w górę, chcąc 
dowiedzieć się, co było tam, na bezkresnych przestrzeniach, 
na ogromnych polach nieboskłonu. Pędził ku słońcu, napawał 
się jego złocistym blaskiem. Potem poczuł, że otwarły się 
przed nim wrota. Wyczuł raczej, niż zobaczył, obecność kogoś 
bliskiego, kto czekał nań tutaj, w miejscu nie skalanym 
żądzą ani złośliwością. Wyciągnął ręce do tego kogoś, gdy 
nagle nieboskłon zwalił mu się na głowę.  Wszystko rozpadło 
się z brzękiem na tysiące maleńkich okruchów nieba.  
   Arfurt otworzył opuchnięte powieki. Przez wybite okno 
wpadał do komnaty świszczący, zimny podmuch.  Zasłony przy 
łożu łopotały głośno. Dostrzegł leżący na podłodze kamień - 
ktoś wybił szybę, kiedy spał. Zapewne uczynił to jeden z 
tych złośliwych włóczęgów czy żebraków, którzy nie mieli nic 
do roboty, poza piciem, płodzeniem podobnych sobie kreatur i 
szkodzeniem drugim. Byli nieszczęśliwymi ludźmi. Arfurt 
próbował im kiedyś pomagać. Tylko że na miejsce jednego, 
który dostawał jałmużnę, zjawiało się dziesięciu innych.  
   Wstał i zamknął okiennicę. Nad posępnymi, ostrymi dachami 
Rienn wstawał powoli zamglony, deszczowy świt. Arfurt usiadł 
przy inkrustowanym złotem sekretarzyku. Świeca, którą 
postawił wieczorem przy papierach, jeszcze się paliła. 
Powoli odsunął szufladę. Ozdobny puginał niemal sam wsunął 
mu się w ręce. Czas upływał. Arfurt wiedział dobrze, że do 
nowiu było jeszcze tylko kilka dni. Musiał je przetrwać. A 
może mógł spróbować już teraz?  
   Ostrożnie rozchylił koszulę na piersi. Przytknął ostrze 
do ciała, poczuł chłód i ból na sercu. Chciał nacisnąć 
mocniej, ale ręka była śliska od potu. Nie mógł, nie 
mógł pchnąć się tym sztyletem.  Wszystko w nim zdrętwiało. 
Do wyzwolenia był tylko jeden krok, ale nie mógł zdecydować 
się, by opuścić świat. Po prostu przeskok od życia do 
wieczności zdawał się tak ogromny, że przerastał jego siły.  
   - Ty tchórzu! - wyszeptał. - Nawet skończyć ze sobą nie 
potrafisz!  

   Dom, przed którym zatrzymał się Villon, nie należał do 
najbogatszych w Rienn. Zresztą, czy do bogatego domostwa 
wpuszczono by rzezimieszka, złodzieja i szelmę? Zamiast 
przed pałacem czy wygodną, kupiecką sadybą znajdował się 
przed brudną ruderą. Był wieczór - uliczka ciemna, słabo 
oświetlona. Tylko przez szczeliny w nie domkniętych 
okiennicach przedostawały się wątłe smużki blasku. Brama 
śmierdziała moczem i pomyjami. Villon wyminął obojętnie 
pijanego włóczęgę trzymającego się występu ściany. Gdy 
wchodził po trzeszczących schodach, usłyszał piski 
spłoszonych szczurów. Nie bał się ich. Były dziećmi 
nocy jak on.  
   Zatrzymał się przed pierwszymi drzwiami na piętrze i 
zastukał. Po chwili w mieszkaniu rozległy się ciche kroki. 
Potem szczęknął rygiel i drzwi otwarły się, przepuszczając na 
korytarz smugę żółtego blasku. Villon uśmiechnął się do 
stojącej w wejściu staruchy.  
   - Czego tak się drze i hałasuje? - spytała. - Nie może 
ciszej?  
   - Podajowa nie gada. To ja, Villon.
   - Aaa... Villon. To pewnie do Malvista. Wejdź i 
poczekaj... Poczekaj chwilę.
   Posłusznie wszedł do ciemnej kuchni. Było tu parno, 
gorąco. Ogień płonący w murowanym palenisku przypominał 
płomienie otchłani, która wedle nowochrzczeńców czekała 
każdego człowieka po śmierci, a gdzie wypalić się miał z 
uczuć, które łączyły z tym światem, zanim błogosławieni 
ojcowie nie przyjęli go w poczet swego zgromadzenia. Wedle 
kościoła miejsce to zwano piekłem. Stojące na płycie 
naczynia wyglądały jak lśniące kolumny pełne białych, 
mętnych zawiesin i złocistożółtych proszków. Gdy Podajowa 
wróciła, Villon trzymał nieduży słoiczek z lepką mazią. 
Powąchał.  
   - Lepiej niech Villon tego nie bierze.
   - Tak? A dlaczego?
   - Bo od tego członek wstydliwy odpaść może.
   Villon omal nie wypuścił flaszki.  Pośpiesznie odstawił 
ją na półkę, wytarł ręce o kubrak.  
   - No, niech wchodzi.
   Szybko wkroczył do pokoju. Panował w nim bałagan, jak 
chyba w każdym gabinecie uczonego. Na stołach poniewierały 
się szklane kule, retorty, alembiki. W wielkim atanorze 
płonął ogień, w aludelach zawieszonych wprost nad 
płomieniami wrzały białawe ciecze. Otwarte szeroko, 
ostrołukowe okno i za dnia dawało mało światła, stąd na 
stole płonęły świece. Światło ich - chwiejne, mdłe i 
rozmyte - wystarczyło jednak, aby Villon ujrzał zgarbionego 
nad księgą Malvisa. Mieszkaniec tego wnętrza też wyglądał 
tak, jak powinien wyglądać alchemik - przygarbiony, o 
pożółkłej, przeżartej oparami twarzy, nerwowy i chorowity, 
choć był równolatkiem Villona.  
   - Królestwo Diany... - mamrotał, nie zwracając 
uwagi na nowo przybyłego. - Jajo pęka już przy Merkurym... A 
może Azoth jest nie ten... Na Awistela!.
   - Co, stary? Znowu zbawiasz świat?! 
   Alchemik rzucił krótkie spojrzenie. Wstał, zamknął gruby 
tom.  
   - Ty, Villon? Jeszcze nie dyndasz na wiei?
   - Ano, jeszcze mnie nie zdybał Piotrek Kręcikoło. A ty, 
co? Ślęczysz nad księgami. Oj, Malvis, Malvis...  
Poszlibyśmy lepiej na dziwki. Mam teraz taką jedną. Albo - 
wiesz co! Chodźmy na wino do Ślepego Hansa!  
   - Na wino. Nie... - Malvis zaniósł się suchym kaszlem. - 
Ja już nie mogę pić wina. I mam dużo pracy.  
   Villon spojrzał na okładkę woluminu. Czerwone linie 
tytułu wiły się jak smoki. Grymoar summum perfectionis - 
przeczytał.  Spojrzał na alchemiczne malowidła na karcie, na 
symbol łączenia się substancji, czyli spółkujących Dianę i 
Azotha. Pokręcił głową.  
   - I po co to komu?
   - Czerwona Tynktura - odparł ochryple Malvis. - Wszyscy o 
niej marzą.  
   - Transmutuje każdy metal w złoto, przedłuża życie i jest 
skarbnicą wszelkiej mądrości... - dokończył Villon. - Gdyby 
transmutowała wodę na wódkę, to byłoby dobrze. A złota 
najwięcej jest w kieszeniach kupców. Tych tam - wskazał w 
stronę okna, za którym słychać było uliczny gwar. A może 
powinna transmutować sumienia? Może sprawiać, żeby ci, co 
mają najwięcej, dawali trochę ubogim? A może pomóc nam, 
abyśmy wreszcie wyrżnęli wszystkich bogatych?  
   - Jeśli wyrżniecie jednych, to wkrótce pojawią się 
następni. I staną się nimi ci, którzy wyrżnęli poprzednich.  
   - Też racja.
   Alchemik podszedł do okna. Spojrzał na ulicę. Z tej 
perspektywy, z samego dołu, niby z dna wielkiej rozpadliny, 
przypominała mroczny, ledwie oświetlony wąwóz o gładkich, 
ceglanych ścianach podziurawionych oknami i okrągłymi 
rozetami. Malvis zatrzymał wzrok na obdartym tłumie
żebraków i stojących pod domami nierządnic.  
   - Wszystko się wali - powiedział. - Stary świat idzie w 
gruzy. Na nim zrodzi się nowy. A ja od lat myślę, że 
alchemia może uzdrowić ludzi. Uzdrowić chorych. I dać im 
szczęście, dać coś więcej niż tylko chłód, brud i rozpustę. 
Dać bogactwo.  
   - Dać złoto?
   - Jeśli złota będzie dużo, to straci ono  wartość. A tym 
samym przestanie być celem życia wielu ludzi.  
   - Gadanie. Nie jestem tu dla filozofowania.  Potrzebuję 
twojej pomocy. Co wiesz o upiorach?  
   - Upiory!? Wszyscy coś o nich wiedzą, Villon.  
Nowochrzczeńcy mówią, że umarli wstają z grobów dlatego, że, 
jak mówił Alfred de Vary, Bóg mści się na nas za to, iż nie 
zostaliśmy jego niewolnikami. Księża z kolei sądzą, że to 
sprawka diabła.  
   - A słyszałeś kiedyś, żeby z grobu mógł wstać latający 
upiór? Coś, co wzbije się w powietrze...  
   - Latające upiory? No, niby są, te latawce. No i 
czarownice lecą na miotłach na sabat. Ale umarli? Umarli nie 
latają. Nie mogą latać. To już byłoby bluźnierstwo.  
   - Bluźnierstwo... Wobec kogo? Wobec Boga czy wobec 
apostołów?  
   - Wobec ziemskich praw... Nic nie może opuścić ziemi.
Nic nie może się od niej oderwać. Wszystko musi zostać 
tutaj. Bóg stworzył nas jako swoich niewolników.  Przykuł do 
tej ziemi. A żeby przykuć w pełni, wysłał do nas Chrystusa, 
abyśmy w niego wierzyli i czekali w pokorze. Sprawił, że 
musimy gnić tu po wieczność... Nigdy nie wyrosną nam 
skrzydła! Gdyby nie diabeł, nie bylibyśmy tym, kim jesteśmy. 
Poczekaj - uciszył dłonią  Villona, który już otwierał usta, 
by wygłosić replikę - coś sobie przypominam... Skrzydła... 
Wiesz, widziałem kiedyś księgę... Autora nie pamiętam... 
Zwała się chyba "O demonach powietrznych". Poszukaj tam. 
Może coś ci podpowie.  
   - "O demonach powietrznych"? Znaczy się, to o sylfach?
   - Nie tylko. Niewielu czyta dzisiaj książki. Zdaje się, 
że widziałem ją w bibliotece naszego uniwersytetu.  
   - Na uniwersytecie? To dobrze - Villon wyglądał na wielce 
podnieconego. Jego oczy zabłysły dziwnie. Zatarł ręce i 
uśmiechnął się głupkowato. - Wiesz, coś ci powiem.  Ciężko 
jest uciec z tego świata. Nawet po śmierci.  
   
   - Ona się zabiła, Villon.
   - Jak to? Sama siebie?
   - Tak - Carnas splunął obficie. - To dziwne, nie? Córka 
bajlifa Rienn wbija sobie sztylet w serce. I to na 
najwyższej wieży w mieście. Na Wysokim Zamku.  
   - Ale dlaczego to zrobiła? Źle jej było na świecie?
   - Kto to wie. Ale wiesz co, Villon... Ich było więcej...  
- mamrotał Carnas. - Znaczy się tych samobójców - 
odcharknął zgrabnie w garść. - Paru bogatych dostało szału. 
Poszli na Wysoki Zamek i tam skończyli ze sobą. Zaraza... 
Pomór na nich czy jak? A wszystkich pogrzebali na starym 
cmentarzu. Samobójcy zawsze tam kończą, no nie?  
   Villon nie odpowiedział. Poczuł się tak, jakby od rana 
nie miał w ustach ani kropli piwa.  

   Okiennice ustąpiły z lekkim trzaskiem. Villon rozchylił 
je ostrożnie. Pchnął framugę okna. Wydobył sztylet, wbił go 
w szczelinę pomiędzy okuciami, a potem podniósł zasuwkę w 
górę. Zawiasy skrzypnęły, gdy otworzył okno. Szybko i cicho, 
jak nietoperz, zsunął się na podłogę.  
   Biblioteka uniwersytetu w Rienn przerażała go kiedyś swym 
ogromem. Villona dawno wykreślono z regestru studentów, i
w Paryżu, i w Rienn, jako notorycznego hultaja i 
awanturnika, więc nie miał czego szukać w skryptorium. Aby 
znaleźć to, czego potrzebował, musiał zakradać się tutaj w 
nocy i robić to, co potrafił najlepiej - kraść.  
   Ostrożnie ruszył wzdłuż ogromnych regałów uginających się 
pod ciężarem niezliczonych tomów. Księgi marniały tu, żółkły 
i pleśniały w kurzu i wilgoci, nikomu niepotrzebne, 
odrzucone ze wzgardą. W ostatnich czasach niewielu 
korzystało z biblioteki.  Żakowie woleli pić i bawić się niż 
w pocie czoła wertować zapomniane woluminy.  Zresztą 
bibliotekarze nie wpuszczali nikogo do samego serca gmachu. 
Lecz kiedyś, nim jeszcze wkroczył na zdradliwą ścieżkę mordu 
i bezprawia, Villonowi zdarzało się pomagać rektorowi w 
odszukiwaniu wytartych, zakurzonych traktatów. Z tamtych 
czasów pamiętał rozkład pomieszczeń.  
   W mroku orientował się doskonale, z kocią zwinnością 
omijał ogromne regały, półki, zwalone niedbale stosy ksiąg 
oraz luźnych kart. Uśmiechał się mimowolnie, wchłaniając wilgoć
i kurz. Gigantyczne, sięgające stropu półki 
uginające się pod przemożnym ciężarem już go nie przerażały. 
Cała ich mądrość rozsypywała się przecież w proch i pył. 
Nikt nie potrzebował ksiąg. Villon potrafił kiedyś 
przesiadywać nad nimi przez długie godziny. Skrzywił się 
na wspomnienie dawnych czasów. Dziesięciokroć więcej 
nauczył się, gdy został złodziejem.  
   Ale przecież nie tego, co potrzebne było mu teraz.  
Ostrożnie odgarnął wilgotne pajęczyny. Dotarł chyba na 
miejsce. Na półkach wokół stały same czarnoksięskie i 
alchemiczne traktaty. Wiedza zgromadzona na półkach 
bibiliotecznych była przytłaczająca. Lecz on szukał tylko 
jednej, jedynej małej książki. Klucza do tajemnicy...  
   Zdało mu się, że usłyszał jakiś szmer. Zamarł.  Rozejrzał 
się niespokojnie. Cisza. Wydobył więc z kieszeni ogarek 
świecy i zapalił.  Przeszedł wzdłuż długiej półki z księgami 
odczytując tytuły. "Prawdziwy Ognisty Smok, czyli tajemnica 
wielka, w księgach Salomona zawarta", "O Demonach" "Magia 
Czarną zwana albo Tajemnica Tajemnic", "Grymoar Prawdziwy 
przez papieża Hadriana uczyniony", "Wielka Xięga Alberta 
Magnusa", "O żywiołakach".  Czytał tytuły, jedne po drugich, 
odgarniając pajęczyny. Ale nie było nigdzie "O demonach 
powietrznych". Nie widział tej jednej, jedynej księgi.  
Zdenerwowany, zrzucił z półki kilka tomów.  Przewalił 
następne. Ani śladu poszukiwanego dzieła... Poirytowany z 
niepewności, zżerany ciekawością, wertował traktaty, 
przerzucał leżące luzem pergaminy.  Kilka razy słyszał 
zduszone piski, a pod palcami przemknęły mu małe, puszyste 
kształty. W bibliotece były szczury, jego sprzymierzeńcy.  
   Miejsce poczynało działać Villonowi na nerwy. Był 
zdezorientowany wielkością biblioteki i zgromadzonego 
księgozbioru.  Gdy wszedł na jedną z szaf i spojrzał ponad 
ogromnymi półkami -  otworzył się przed nim widok niby na 
ogromny labirynt, niby na otchłań zapełnioną ciasnymi 
zaułkami i wąskimi przestrzeniami utworzonymi przez regały. 
Niemal dostał zawrotu głowy. Zeskoczył, dysząc ciężko.  
Chciał szukać w dalszej cześci biblioteki, ale raptem 
wstrzymał się. Przecież ten traktat wcale nie musiał być 
oddzielnym woluminem. Przeciwnie - mógł być oprawiony razem 
z innym czarnoksięskim dziełem!  
   Chciwie przerzucał ogromne foliały. Wrócił do tych, które 
oglądał na początku. Porwał szybko płaski, ciemny tom "O 
żywiołakach" i otworzył strony tytułowe. Miał! Miał wreszcie 
to, czego potrzebował! Skórzana oprawa kryła w sobie dwa 
dzieła. "O żywiołakach" Raimonda Lullusa i "O demonach 
powietrznych", ten drugi bez autora. Villon otworzył księgę 
pośrodku na chybił trafił. Przerzucał szybko karty.  
Najpierw było o magii astralnej, potem o czarownicach, dalej 
o sylfach - żywiołakach powietrza... A potem... to mogło być 
to. Osadził świecę w mosiężnym lichtarzu i zagłębił 
się w lekturze. Rzecz była po łacinie, spisana wiele lat 
temu.  
   ,..jest bowiem wiele istot przeklętymi zwanych, które 
atoli przez Boga stworzone są, żyją w głębinach nieba 
największych, podle Słońca, w chmurach i na samym niebie. 
Angelisy owe z ludzi ponoć biorą się, a każden człowiek stać 
się takowym może. Anno Domini 1291, wielebny biskup Andreas 
z Rawenny, będąc jako pustelnik w Ziemi Świętej, dziwny lud 
barbarzyńców znalazł, w którym to ludzie każdy po śmierci 
własną ręką zadanej, czartem powietrznym się staje, a ciało 
jego spala się w ziemi. Odtąd w niebie mieszka, 
bluźnierstwo Bogu czyniąc. Poniżej tedy podaję i ja, nie 
inaczej, jak tylko gwoli przestrogi i nauki, formułę 
magiczną, jako stać się owym monstrum można. A przestrzec 
chcę wszystkich, że jeno człek szalony na umyśle spróbować 
może tego, bowiem w maleficium owym najpierw sztylet ofiarny 
wykonać trzeba, po tym zaś śmierć sobie samemu zadać należy, 
aby zaś ze zmarłych powstać do życia w niebiesiech...  
   Zajrzał na następną stronę. Tam znajdowały się już 
rozważania o locie ptaków. Spojrzał na środek księgi.  Jedna 
ze stron, właśnie owa strona z zaklęciem, była wyrwana - 
świadczyły o tym strzępy pergaminu i kilka srebrnych nitek 
pozostałych po usuniętym arkuszu... A więc ktoś wyjął tę 
jedną, najważniejszą stronę.  
   - Spodobała się księga?!
   Villon odwrócił się. W słabym blasku świecy dostrzegł 
stojącego na wprost białowłosego starca w spłowiałym 
kubraku, syczącego z wściekłością.  
   - Teraz cię przydybałem, złodzieju!  Przyszedłeś po tę 
księgę... Najpierw wyrwałeś z niej stronę, ale to było za 
mało. Wróciłeś po resztę, złodzieju. Złodzieju! Rozszarpią 
cię na kole na strzępy!  
   Villon milczał. Zauroczony wpatrywał się w starego. 
Tamten musiał być bibliotekarzem albo strażnikiem.  
   - Kto wyrwał z tego dzieła stronicę? Kto?
   - Ty sam, złodzieju!
   Starzec skoczył nań, a wtedy Villon upuścił księgę, 
rzucił się w tył, unikając zakrzywionych pazurów. Staruch 
wrzasnął powtórnie, a potem skoczył w stronę Villona, 
mierząc dłonią w oczy. Młody złodziej chwycił mosiężny 
lichtarz z półki. Uderzył! Trafił prosto w czaszkę.  
Starzec padł - twarzą w otwartą księgę. Na pergaminowe 
stronice spłynęła krew z rozwalonej głowy.  
   Villon przeskoczył trupa. Rzucił się ku oknu. Szybko, nie 
zważając na nic przemknął obok ogromnych bibliotecznych 
regałów. Wypadł z dusznego labiryntu prosto w chłodną 
ciemność nocy. Wskoczył na parapet, uchylił okiennicę i 
chwytając się liny, szybko zsunął się na dół.  
   
   Wysoki Zamek był w ruinie. Arfurt błąkał się po 
zarośniętych chwastami komnatach, pod sklepieniem, które 
tworzyło wyblakłe, jesienne niebo.  Potykał się o sterty 
gruzu i wystające spod warstwy trawy resztki zbutwiałego 
drewna. Przemykał zrujnowanymi, arkadowymi dziedzińcami 
i resztkami krużganków. Ogromne, puste mury wznosiły się 
wokół, zda się zamykając wszystkie przejścia. Mógł tylko 
wzlecieć - wypuścić skrzydła i wzbić się w nieboskłon. 
Zostawić za sobą skarlałą ziemię i ludzi.  
   Niebawem stanął u stóp najwyższej z wież. Strzelała w 
niebo - smukła, ale zarazem ogromna. Arfurt przekroczył 
wejście, stanął na samym początku wijących się spiralnie 
wokół ścian schodów. Wszystkie drewniane podłogi pięter 
dawno strawiły deszcze i wichry. Wnętrze wieży przypominało 
studnię bez dna lub też lufę działa wycelowanego w podniebne 
przestrzenie. Gdy wspinał się po schodach, znienacka ze 
szczelin w murze zerwało się stado wron i kawek. Ich 
skrzydła zatrzepotały, wzbudziły echo, zwielokrotnione przez 
mury. Krakanie zabrzmiało ostro, złowróżbnie. Nie zważał na 
to. Wspinał się coraz wyżej.  Przez ostrołukowe okienka 
widział już z góry ruiny zamku, a w dole panoramę Rienn, 
poszarpane kwartały ulic i trupio blade światła miasta... 
Rękojeść wetkniętego w zanadrze kindżału uwierała go mocno, 
oddech stał się głębszy.  
   Co właściwie skłoniło go, aby przyjść tutaj na dzień 
przed wszystkim. Miał sen, a śniła mu się ona i ich 
spotkanie w tym miejscu. Może jednak przyszedł tylko 
dlatego, że jutro była pełnia - musiał więc zjawić się tutaj 
i dopełnić ceremonii. Musiał nakreślić pentagram własną 
krwią, a potem - wyszeptać słowa zaklęcia, wbić sobie 
sztylet w serce i zmienić się. Tylko tyle dzieliło go od 
wieczności, lecz ciągle się wahał. Nirwena tak nie 
postąpiła. Uczyniła to zaraz, zaraz, gdy tylko znaleźli 
księgę. Gdy tylko postanowili opuścić ten świat. Zabiła 
się zaraz po Alfrydzie, po Elvirze i Fredericu. Arfurt jest 
ostatni ze wszystkich.  
   Schody skończyły się nagle, nie wiedzieć kiedy znalazł 
się na szczycie. Była tu mała platforma otoczona murem, 
pokryta gruzem i resztkami zbutwiałych belek.  Arfurt 
wstąpił na rumowisko, chwycił się krawędzi muru i wyjrzał. 
Rienn leżało pod nim niby czarny, rozdeptany pająk, sięgając 
czarnymi, prążkowanymi odnóżami ulic daleko poza skalny 
nawis z ruinami Wysokiego Zamku. Rienn - miasto, do którego 
ściągali wyrzutkowie z całej Rzeszy Niemieckiej, z Francji, 
Niderlandów i księstw włoskich. Niewiele było widać z tej 
wieży. Szare Alpy  poznaczone plamami zielonych lasów i 
śniegami przesłaniały horyzont. Błękitnawa kopuła nieba 
wznosiła się nad tym wszystkim - majestatyczna i spokojna.  
Stojąc na wieży, Arfurt czuł się jakby w połowie drogi 
między ziemią a nieboskłonem. A ogromna otchłań nad jego 
głową porażała. Bał się.  
   Usłyszał za sobą szum skrzydeł. Wielki cień nakrył go, 
przesłonił blask słońca. Zamarł, a serce podeszło mu do 
gardła, pot wystąpił na czoło.  
   Nie odwracał się. Czekał z bijącym sercem. Wszystko 
zamarło, cały świat napierał na niego. Czuł, że jeszcze 
chwila, a nie wytrzyma, zacznie krzyczeć, a może rzuci się z 
wieży. Coś stało za Arfurtem, coś bliskiego, lecz tak teraz 
odległego. Poczuł na karku miękki dotyk, delikatny niby ptasi 
puch. Coś niewyobrażalnie lekkiego, przywodzącego na myśl 
muśnięcie aksamitnych, kobiecych warg przesunęło mu się po 
plecach. Odwrócił się wolno, a potem przyklęknął. Widział 
ją... Rozpoznawał rysy Nirweny. Przemiana dokonała się.  Jej 
ogromne skrzydła lśniły nieskazitelną bielą, wabiły puchem, 
miękkością; zakończone kopytami nogi dźwigały smukłą talię. 
Uśmiechnęła się miękko, kładąc palec na wargach, a Arfurt 
przypadł do jej stóp. Objęła go ramionami. Puszyste, złote 
włosy otuliły go ze wszystkich stron, okryły miękką zasłoną, 
za którą czaił się sen i zapomnienie. Arfurt chciał tak 
zostać, przytulony do twardego, gorącego ciała.  Do czegoś, 
co było nie z tego świata i nie z tych zmysłów. Co swym 
pięknem przekraczało wszystkie znane mu pojęcia.  Otuliła go 
skrzydłami, odcięła od świata. A potem nagle odsunęła się z 
wielką siłą, skoczyła na blanki, rozpostarła skrzydła i 
poleciała - prosto w błękit.  Krzyknął z żalu. Chciał rzucić 
się za nią - nawet spaść z wieży, lecz potknął się o kamień 
i padł na gruzy. Zerwał się zaraz, wbił oczy w mroczniejący 
nieboskłon, lecz już nic nie zobaczył. Wszystko dokoła było 
puste i ciemne.  Słońce chowało się za horyzontem. Zapadała 
noc.  
   - Wrócę do ciebie! - krzyknął żałośnie. Puścił się 
pędem w kierunku schodów, skoczył w ciemną czeluść, a potem 
począł zbiegać w dół.  
   Minęła chwila. I jeszcze jedna. Kawał gruzu w kącie 
platformy poruszył się. Przegniła deska pękła z trzaskiem. Z 
załomu murów osłoniętego przez leżące luźno kamienie wyszedł 
Villon. Otrzepał się z pyłu, spojrzał dokoła, a potem 
splunął przez rzadkie zęby i ostrożnie ruszył za Arfurtem.  
   
   Czekali już od rana. Byli tu Villon, Carnas, trzymający 
przy pasie dwa sztylety, mały Lionel, jeden ze znajomych 
Carnasa - rudobrody podrzynacz mieszków i gardeł, a nawet 
stary Matjasz, przycupnięty w kącie wieży z pordzewiałym 
mieczem. Villon mógłby spędzić tu rok, byle tylko dokonać, 
co zamierzył. Mógł czekać aż do skutku, byle wydrzeć serce 
tym, którzy wybrali tak łatwą drogę ucieczki.  
   Dzień był zimny. Od rana siąpił drobny deszczyk, niebo 
stało się szare, smutne, mgliste. Z wieży nie widzieli gór, 
nie widzieli nawet Rienn. Z tumanu mgły wyglądały tylko 
spadziste dachy najbliższych kamienic i poszarpane skały u 
stóp Wysokiego Zamku.  
   Wszystko było przygotowane. Wszystko miało odbyć się 
szybko i prosto. Nikt nie przewidywał komplikacji.  Wszak 
Villon wiedział dobrze, że Arfurt musi tu wrócić.  Musi, aby 
wykonać to, co zamierzył. Młody złoczyńca postanowił 
po prostu czekać na niego.  
   Łopot skrzydeł zaskoczył wszystkich. Był tak 
niespodziewany, że nawet Villon prawie stracił głowę.  
Pośpiesznie schował się w niszy w murze. Mógł stąd 
obserwować cały szczyt wieży. Gdy szum stał się mocniejszy, 
gdy usłyszał chrzęst gruzu - wyjrzał ostrożnie z kryjówki.  
   Stworzenie, które widział poprzedniego dnia, wylądowało na 
szczycie wieży. - Było piękne, puszyste, z rozłożonymi 
skrzydłami. Zatrzepotało nimi, a potem złożyło za plecami - 
z wdziękiem, z gracją, o jaką nie podejrzewał żadnego 
zwierzęcia ani nawet człowieka. Miało oblicze pięknej 
kobiety i porosłe miękkim puchem ciało. Jak angelisa z 
księgi.  
   - Carnas!!! - zawył, wypadając z kryjówki. Angelisa 
rozłożyła skrzydła, a na jej twarzy pojawiło się 
przerażenie. Nie zdążyła uczynić nic więcej, bo 
w tej samej chwili rozległ się okrutny świst i sieć ciśnięta 
przez Carnasa spadła z góry.  
   - Nie, nie uciekniesz nam, aniołku!  - zakrzyknął Villon.  
Schwycił ciężką linę, uwiesił się jej, przytrzymał. Potężne 
skrzydło uderzyło go w pierś z wielką siłą, przetoczył się 
na bok, nie puszczając jednak sznura. Otwór na środku 
platformy znajdował się o krok, a uderzenie wyparło z płuc 
Villona resztki powietrza.  Angelisa rzuciła się, załopotała 
skrzydłami, chcąc wyrwać się ze skrętów sieci, lecz Carnas i 
pozostali rzucili się na pomoc Villonowi. Schwytana chciała 
wzlecieć, pragnęła wzbić się w powietrze. Jej szpony 
rozdarły liny niby wątłe niteczki, kopyta szczęknęły na 
gruzie. Powlokła wszystkich w bok, ku miejscu, gdzie blanki 
rozsypały się doszczętnie. Stąd już tylko krok do 
otchłani.  
   - Ucieknie nam! - zawył Carnas. - Trzymajcie ją, 
skurwysyny!!!  
   Villon przetoczył się na bok. Nie wiedział dlaczego, ale 
w ustach miał pełno krwi. Uderzył pięścią w pokryte puchem 
ciało angelisy, raz, drugi, trzeci. A potem wyswobodzone z 
sieci skrzydło chlasnęło go po twarzy.  Villon padł, ciężar 
przygniótł go. Schwycił skrzydło, przycisnął jak mógł 
najmocniej do gruzu...  
   - Ty kurwo! Zabiję cię! - usłyszał tuż obok.  Z boku 
doskoczył Lionel. Karzeł szlochał głośno, łzy spływały po 
jego pobrużdżonej twarzy.  Villon widział wszystko. Pokurcz 
przypadł doń w jednej chwili, a potem - uniósł topór i ciął. 
Jednym szybkim ruchem odrąbał angelisie skrzydło!  
   Schwytana zawyła. To nie był ryk żądnej krwi bestii.  
Raczej przerażający wrzask torturowanej kobiety. To był 
ludzki krzyk! Serce Villona zamarło ze zgrozy. Z kikuta
skrzydła trysnęła jasnoczerwona krew barwiąc wszystko dokoła 
szkarłatem. Angelisa rzuciła się rozpaczliwie, machnęła 
ogonem, trafiając w locie Lionela. Villon usłyszał wrzask, 
gdy karzeł potoczył się na bok, wypuszczając topór, a potem 
wpadł w otwór na środku wieży i runął w dół, aby z 
zamierającym okrzykiem rozpocząć lot przez kondygnacje. 
Zamarli wszyscy. Lecz Villon otrząsnął się pierwszy. 
Schwycił topór Lionela, przycisnął do ziemi drugie skrzydło, 
a potem jednym szybkim ruchem odrąbał je od ciała.  
   Ze straszliwym okrzykiem bólu i zgrozy angelisa rzuciła 
się w sieci. Lecz Carnas, Villon i Matjasz trzymali ją 
mocno. Widzieli, jak zaszlochała nagle, ukryła twarz w 
dłoniach, a potem szarpnęła się w stronę otworu w dachu, 
chcąc skoczyć w przepaść.  Nadaremnie. Gdy znieruchomiała, 
jęcząc cicho, Villon przetarł pokrwawioną twarz. Obejrzał 
się na Carnasa.  
   - Zwiąż jej kikuty rzemieniem. Wykrwawi się.
   Młody rzezimieszek posłusznie pochylił się nad angelisą. 
Villon powiódł wzrokiem po wszystkich obecnych, wpatrzonych 
szeroko rozwartymi oczyma w leżącą.  
   - No, co się gapicie. To była czysta robota. Nawet nie 
wiecie, ile za nią dostaniemy.  
   Odsunęli się odruchowo. Zorientował się, że patrzą na 
niego ze zgrozą.  
   - Już dokonałeś, czego chciałeś, złodzieju?
   Kto to powiedział? Villon obejrzał się. W niszy, u wylotu 
schodów, stał Arfurt. Patrzył na nich z bezbrzeżnym 
zdumieniem, jakby nie wierząc w to, co zobaczył. Villon 
uśmiechnął się złośliwie.  
   - Łatwo jest stąd uciec, co? Ale niełatwo coś zmienić.  
Ot i poobcinaliśmy ptaszkom skrzydełka!  
   - Nirweno! - wykrzyknął Arfurt. - Nirweno! 
   Rzucił się w stronę leżącej. Na pewno nie chciał walczyć. 
Villon był pewien. Więc nawet nie zastąpił mu drogi. Gdy 
Arfurt go mijał, po prostu wbił mu nóż w pierś, skosem ku 
lewej stronie, prosto w serce. Arfurt potknął się na 
kamieniach. Padł na kolana. Zacharczał.  
   - Dlaczego? - wyszeptał. - Dlaczego?
   Villon wzruszył ramionami. Wyczekał, aż przeszły 
śmiertelne drgawki, pochylił się nad martwym ciałem i 
odszukał w zanadrzu pergamin wyrwany z księgi...  Nawet go 
nie przeczytał. Po prostu wziął w palce, a potem podszedł do 
wieży. Spojrzał w niebo, wyciągnął rękę przed siebie. Chciał 
podrzeć tę kartę, chciał ją zniszczyć.  Powstrzymał się 
jednak. Rozluźnił palce i pozwolił, by wiatr wyrwał mu 
pergamin z zaciśniętej dłoni.  
   
   Był wczesny świt. Rienn budziło się ze snu. Wstawało po 
zimnej, deszczowej nocy do codziennego ruchu i szaleństwa. 
Otwierały się drzwi gospód i domów i coraz to nowe zastępy 
włączały się w korowód codzienności. I wszystko było takie, 
jakie powinno być.  
   Ulicą, przedzierając się wolno poprzez tłum, jechał 
stary, rozklekotany wóz. Kołysała się na nim niedbale zbita, 
drewniana klatka. Wewnątrz uważne oko obserwatora dostrzec 
mogło dziwne, białe stworzenie przykute łańcuchem do 
drewnianych bali. Wóz trząsł się niemiłosiernie, lecz istota 
owa - kiedyś zapewne wielka i piękna - siedziała 
nieporuszona. Tuż obok, na burcie pojazdu widniały przybite 
ogromne, okrwawione skrzydła. Pojazdem powoził Carnas, a 
Villon, wychylony z kozła, krzyczał wesoło w tłum: 
   - Hej, ludzie! Rozstąpcie się! No, mówię wam! Wiozę wam 
bestię, jakiej jeszczeście nie widzieli. No, gamonie!  
Przyjdźcie dziś na plac targowy! Zobaczycie gwiazdkę z 
nieba. Wczoraj ją upolowaliśmy... Dzisiaj wam pokażemy.  
Chciała uciec, aleśmy jej obcięli skrzydełka. Dzisiaj będzie 
was bawić. Z drogi, gamonie!  
   Rozparty wygodnie na koźle Carnas pogwizdywał beztrosko. 
Do najbliższego jarmarku było dwa dni drogi.  Spodziewali 
się jednak, że ściągnie na niego wielu ludzi z okolicy 
Rienn. Mieli im co pokazać.  
                                        Jacek L. Komuda
   
                      JACEK LECH KOMUDA
   Rocznik 1972, absolwent historii UW. Hultaj i warchoł, 
miłośnik piwa i sarmatyzmu. Publikował opowiadania i 
kompetentną publicystykę historyczną w "Magii i Mieczu", 
"Fenixie", "Złotym Smoku" (a z pozafantastycznej branży - w 
"Playboyu" i "Ratuszu"). Zaczynał jednakowoż u nas "Czarną 
Cytadelą" ("NF" 5/91) i do nas wraca ("Trzech do podziału", 
"NF" 6/96); na druk czeka jego tekst o alchemii.
   Współautor polskiego systemu gier fabularnych (RPG) 
"Dzikie Pola". Pracuje nad "Pocztem hultajów, warchołów i 
pijanic z czasów Rzeczypospolitej szlacheckiej" oraz nad 
książką "Diabeł Łańcucki" poświęconą osobie Stanisława 
Stadnickiego, największego przestępcy dawnej Polski. W "Tak 
daleko do nieba", opowiadaniu wieloznacznym i przejmującym, 
choć mrocznym, odkłada Komuda na bok tematykę sarmacką i, 
snując opowieść o fikcyjnej przygodzie francuskiego poety-
awanturnika Villona, niepostrzeżenie opuszcza rejony zwykłej 
literatury rozrywkowej. W konwencji średniowiecznego 
demoniczno-angelicznego horroru padają tu gorzkie pytania o 
granice naszych marzeń i przyrodzonej człowiekowi kondycji.
                                                      (mp)
