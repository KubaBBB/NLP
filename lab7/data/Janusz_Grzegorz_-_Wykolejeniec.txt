Autor: GRZEGORZ JANUSZ
Tytul: WYKOLEJENIEC

Z "NF" 2/96


   Do wykonania tej sztuki musimy przygotować dwa 
pierścienie gumowe , pierścień metalowy, gumkę i agrafkę. 
Jeden z gumowych pierścieni przecinamy i łączymy go z 
pierścieniem metalowym, po czym pierścień gumowy dokładnie 
sklejamy. Dwa połączone pierścienie bierzemy do lewej ręki, 
przy czym pierścień gumowy ukrywamy w dłoni pokazując widzom 
jedynie pierścień metalowy. Do drugiego gumowego pierścienia 
przymocowujemy gumkę, którą za pomocą agrafki umieszczamy w 
prawym rękawie marynarki.
                         ZBIGNIEW WYROZUMSKI "SZTUKA ILUZJI"

   Mrożący krew w żyłach ryk głodnego lwa rozdarł nocną 
ciszę. Z jego gardła z samych trzewi wydobył się przeciągły 
warkot, w którym słychać było pragnienie zabijania. Lew 
pożądał surowego parującego mięsa. Wszystko wokół zadrżało. 
Stada spłoszonych ptaków poderwały się z głośnym piskiem z 
gałęzi drzew, było ich tak wiele, że zupełnie zaćmiły blady 
sierp księżyca. Kopyta wystraszonych koni zadudniły głucho o 
suchą, twardą ziemię. Wyrwany ze snu słoń zatrąbił 
przeraźliwie, jakby wołał o pomoc. Zawtórowały mu psy, wyły 
i skamlały na przemian. Lśniący tłusto wąż dusiciel pełzł 
powoli, lecz wytrwale do upatrzonego celu. Kolorowa papuga 
zaskrzeczała jak zamek starej zardzewiałej strzelby. Długi 
na dwanaście stóp krokodyl kłapnął zębatą paszczą, zsunął 
się z pluskiem do wody i znieruchomiał na grząskim dnie. Dwa 
olbrzymie niedźwiedzie powstały ze swych legowisk i 
nadsłuchiwały nocnych odgłosów, nie bały się nikogo. 
Przerażone śmiertelnie szympansy miotały się, szczerzyły 
zęby i zawodziły jak popsute organy. Czarna pantera też nie 
spała, gotowa do walki czuwała w swej kryjówce, prężyła 
mięśnie, jej oczy zielono świeciły w ciemności.
   Czarodziej obudził się.
   Leżał w swym fraku na stercie siana dla koni i dla 
fałszywego jednorożca. Bolała go głowa, w ustach czuł 
gorzki, suchy smak. Miał rozbity nos i wybite dwa zęby. Nie 
pamiętał od czego. Nawet nie próbował sobie przypomnieć. Był 
jeszcze pijany, ale zaraz po przebudzeniu zaczął myśleć o 
swych zgryzotach. Miał ich ostatnio mnóstwo. Żona, kobieta-
guma, puszczała się z siłaczem i z pogromcą drapieżnych 
zwierząt, publiczność wygwizdała kilka ostatnich występów, 
zamiast białego gołębia wyczarował trzy razy pod rząd 
zdechłego kota, dyrektor coraz częściej wspominał o zerwaniu 
współpracy, klown parodiował na scenie sztuczki czarodzieja, 
ktoś na drzwiach jego wozu napisał w nocy kredą "czary-mary 
kutas stary" i ubrudził wycieraczkę odchodami słonia.  
   Czarodziej wstał, załatwił się w kącie stajni, odnalazł 
swój pognieciony cylinder, strzepnął z niego źdźbła siana, 
wyszeptał zaklęcie i wyjął ze środka paczkę papierosów, 
zapałki i trzy puszki piwa.
   - Miały być camele. - Westchnął i wsunął do ust papierosa. 
Zaciągnął się gorzkim dymem. Wypił duszkiem pierwszą puszkę 
i przymknął oczy. Tym razem alkohol nie pomagał. Czarodziej 
cały czas rozmyślał o swych problemach. Jego myśli stawały 
się coraz czarniejsze. Przypomniał sobie swoją żonę.
   "Jest dobra w łóżku" - pomyślał.
   Wyobraził sobie, jak kobieta-guma związuje swe nogi w 
supeł na grubym spoconym karku siłacza i prawie się 
rozpłakał. Gdy pił trzecie piwo, wpadł na pomysł, jak pozbyć 
się wszystkich zmartwień: postanowił skończyć ze sobą.
   Wyciągnął z cylindra brzytwę z kościaną rękojeścią i 
przyłożył ją do lewego nadgarstka. Zacisnął powieki. 
Pociągnął, ale za lekko, z rany wyciekło tylko kilka kropel. 
Bał się, że będzie bolało.
   Nagle gdzieś w oddali usłyszał niesiony przez mgłę stukot 
kół ostatniego nocnego pociągu. Rzucił brzytwę na siano i 
wyszedł ze stajni. Przeskoczył przez ogrodzenie i ruszył 
przez łąkę w stronę torów. Szedł przez wysoką do pasa mokrą 
trawę i nie oglądał się w stronę rozbitego na skraju miasta 
zielonego namiotu.

   Wsiadłem do żółto-niebieskiego pociągu tuż przed 
odjazdem. W przedziale było prawie pusto. Zająłem miejsce 
przy oknie, wrzuciłem walizkę na metalową półkę i próbowałem 
czytać wczorajszą gazetę w świetle jedynej migoczącej 
jarzeniówki.
   Ruszyliśmy.
   Zapaliłem papierosa. Nie miałem biletu i paliłem w 
przedziale dla niepalących. Wiedziałem, że konduktor nie 
przyjdzie. Spał albo pił wódkę. Zgniotłem gazetę i wytarłem 
nią cmentarne błoto z butów. Wyjrzałem przez okno. Miałem 
nadzieję, że nigdy nie wrócę do tego miasta. Niebo na 
wschodzie robiło się szare. Nie było już widać gwiazd. 
Pociąg jechał coraz szybciej. Minęliśmy przedmieścia, za 
oknem przesuwały się pola żyta i kartofli. Drogą wzdłuż 
torów jechał turkoczący wóz z bańkami mleka. Woźnica pił 
tanie wino prosto z butelki.
   Oparłem głowę o drżącą ścianę i przymknąłem oczy. 
Wyobraziłem sobie ogromną filiżankę gorącej słodkiej 
herbaty. Potem pomyślałem o zawartości mojej walizki. 
Wiozłem w niej moje najnowsze trofeum: serce człowieka, 
który umarł ze strachu, gdy zobaczył anioła. Zbierałem takie 
rzeczy. Miałem już między innymi testament piromana, w 
którym zapisał swą duszę piekłu; zatopionego w bursztynie 
karła; sprężynowy rozdwajacz jaźni; przedwojenne wydanie 
"sennika dla niewidomych od urodzenia"; negatyw fotografii 
Pana Boga; napoczętą paczkę tytoniu fajkowego o smaku 
palonej na stosie czarownicy; fujarkę z piszczeli kobiety, 
która całe życie udawała syrenę; akwarium pełne moczu 
pegaza. W ogóle interesowałem się sztuką.
   Po pięciu minutach pociąg zatrzymał się na pierwszej 
stacji. Nikt nie wsiadł, jakiś pijak spał na ławce na 
peronie. Ja też próbowałem zasnąć. Pociąg ruszył. Koła 
stukały jakoś dziwnie. Jechaliśmy przez las.
   Gdy po minucie otworzyłem oczy, za oknem nie było sosen i 
brzóz.
   Po jasnej niebieskiej równinie szły dziewczynki w białych 
sukienkach, miały na głowach papierowe korony, sypały z 
małych koszyków na ziemię płatki kwiatów. Wokół nich biegli 
chłopcy, nie wyglądali na takich, co umieją czytać i pisać. 
Byli nadzy, grali na srebrnych trąbkach i szklanych fletach. 
Wszyscy mieli złote włosy. Słońce było trójkątne. Zdawało mi 
się, że kiedyś znałem tę melodię.
   "Za dużo pracuję" - pomyślałem i znów zamknąłem oczy. 
Przyłożyłem ręce do łomoczących skroni i po chwili lekko 
uchyliłem powiekę. Zobaczyłem gromadę nagich starców. 
Siwych, chudych, pomarszczonych. Mieli ostrza szpadli 
zamiast dłoni. Grzebali doły pod suchymi czarnymi drzewami. 
Na gałęziach kołysały się pętle. Kobieta w czerwonej balowej 
sukni wbijała długie proste drewniane miecze w ziemię obok 
dołów. Słychać było gwizd wiatru. Mgła mojego oddechu 
pokrywała szybę.
   "Na pewno mieliśmy wypadek" - przyszło mi do głowy. 
"Jestem w piekle". Drżącą dłonią dotknąłem czoła, klatki 
piersiowej i ramion. Chciałem otworzyć okno. Zatrzask nie 
ustąpił. Za szybą pojawiła się zielona łąka. Rosły na niej 
mlecze. Nad żółtymi kwiatami unosiły się pszczoły i motyle 
wielkie jak latawce. Idealna tęcza sięgała do słońca. Pod 
samotną wierzbą płaczącą stali kobieta i mężczyzna. Całowali 
się. Ona trzymała w dłoni kiść czarnych winogron. Mój strach 
minął. Przylgnąłem twarzą do szyby i patrzyłem na nagą parę, 
dopóki nie zniknęli za krawędzią okna. Trochę się nawet 
podnieciłem.
   Nagle wszystkie kwiaty przemieniły się w dmuchawce, 
gwałtowny wiatr porwał ich puch. Motyle poczerniały i 
skurczyły się jak spalony papier. Trawa też stała się 
czarna. Stado chudych czarnych kóz uwiązanych na 
przerdzewiałych grubych łańcuchach pasło się wśród 
czerwonych jak rozżarzone żelazo szczelin. Na horyzoncie 
zobaczyłem dymiący wulkan. Od północy nadciągały ciemne 
chmury, między którymi skakały pioruny. Słyszałem grzmoty i 
bicie dzwonów. Oparty o głaz pastuch miał na sobie czarną 
pelerynę i karnawałową maskę na twarzy, trzymał w ręku bat 
zakończony ołowianymi ciężarkami. Z nieba padał jakiś biały 
proszek, pewnie sól. W przedziale czuć było siarką, saletrą 
i węglem drzewnym.
   Nie musiałem się szczypać, nigdy nie miałem takich snów. 
Śniły mi się tylko rekiny, ośmiornice i płaszczki.
   Wybiegłem na korytarz i szarpnąłem za rączkę hamulca 
bezpieczeństwa. Nie zadziałał. Awaryjne otwieranie drzwi 
też nie działało. Jechaliśmy dalej.
   Wróciłem na swoje miejsce. Zapaliłem papierosa, 
przetarłem rękawem zaparowaną szybę. Z prawej kieszeni 
marynarki wyjąłem płaską blaszaną flaszkę-niewypitkę i 
pociągnąłem solidnie. Położyłem nogi na przeciwnym 
siedzeniu. Pomyślałem, że już chyba od siedmiu lat nie byłem 
w kinie.
   Na polu fioletowego łubinu stały setki żelaznych łóżek. 
Spali na nich bladzi, nieogoleni mężczyźni w niebieskich 
piżamach z za długimi rękawami. Świecił księżyc. Miał 
kształt potłuczonego budzika. Wokół unosiło się pierze z 
podartych poduszek. Z głów śpiących wydobywały się bańki 
mydlane i leciały do granatowego nieba. Głośno chrapali i 
pogwizdywali, nikt nie krzyczał przez sen. Przy łóżku 
stojącym najbliżej torów w drucianej klatce siedział 
kolorowy kogut. Miał na głowie papierową torbę.
   Pociąg jechał coraz szybciej. Już wcale się nie bałem. 
Czekałem na kolejne obrazy. Żałowałem, że nie mam przy sobie 
mojego szpiegowskiego aparatu fotograficznego ukrytego w 
różańcu z czaszek kolibrów.
   Zamiast łóżek pojawiły się trzy zabytkowe, ładowane od 
przodu armaty. Były wycelowane w stronę widocznego w oddali 
wielkiego okrągłego zielonego namiotu. Na jego czubku 
powiewała czarna flaga z trupią czaszką. Ubrani w białe 
mundury żółnierze zapalili lonty. Mieli na głowach sztywne 
czapki z piórami i złote epolety na ramionach. Na ich 
piersiach lśniły ordery. Z luf buchnął ogień i wyleciały 
zdechłe koty, maczugi, ucięte ludzkie głowy i węże. 
Wszystkie pociski dosięgły celu.
   W przedziale zrobiło się bardzo gorąco, zdjąłem płaszcz i 
rozluźniłem krawat. Coś wpadło mi do oka i znów na chwilę 
przymknąłem powieki. Gdy je otworzyłem, ujrzałem jakieś 
stare brudne miasto i trzynastu kominiarzy w czarnych 
cylindrach, z drabinami na plecach. Każdy z nich prowadził 
na smyczy czarnego kota. Szli po pokrywających wąską ulicę 
potłuczonych lustrach w złotych i drewnianych ramach, 
rozgniatali je ciężkimi butami z głośnym miarowym 
zgrzytaniem. Koty wyrywały się do przodu, w moją stronę. 
Miały jaskrawoczerwone języki.
   To dziwne, że zauważyłem tak wiele drobiazgów. Pociąg 
przecież całkiem szybko jechał, koła wciąż stukały.
   W przedziale zrobiło się zimno, okryłem nogi płaszczem.
   Już nie było kominiarzy. Teraz widziałem trzech jeźdźców 
na wielbłądach. Ich sylwetki były słabo widoczne, 
przedzierali się przez burzę piaskową. Walczyli z trąbą 
powietrzną, próbowali jej uciec. Zdziwiłem się, że nic nie 
było słychać, ani odgłosów burzy ani krzyku wędrowców. 
Dopiero po chwili spostrzegłem, że cała scena rozgrywa się w 
dolnej komorze gigantycznej klepsydry, tak wielkiej, że 
minęliśmy ją po minucie. Zza szklanej kopuły wyłoniło się 
czerwone słońce. Pulsowało niespokojnie, coraz szybciej. 
Światło drażniło oczy, musiałem je zmrużyć, lecz nadal 
obserwowałem krajobraz przez wąskie szpary w powiekach.
   Chyba znów trochę się bałem. Pomyślałem, że jak za 
kilkadziesiąt lat będę siedział w bujanym fotelu przy 
kominku i będę to opowiadał moim wnukom, to wyrosną z nich 
chyba lunatycy i seryjni mordercy.
   Z zarośli tuż przy torach wyszła zakapturzona postać w 
długiej szarej pelerynie. Trzymała w ręku łuk, na plecach 
miała kołczan pełen pierzastych strzał. Sięgnęła jedną, 
założyła na cięciwę i naprężyła. Świsnęło, strzała 
poszybowała wysoko i trafiła w czerwoną kulę. Pulsowanie 
ustało na chwilę i nagle słońce pękło jak odpustowy balon. 
Ze środka chlusnęła czerwona ciecz, ulewa zadudniła o dach 
wagonu.
   Łucznik w kapturze zniknął.
   Teraz zrobiło się bardzo zimno, założyłem płaszcz i 
postawiłem kołnierz. Zaczął się potop. Wszystko utonęło. 
Trochę żałowałem, że prawie nic nie było widać. Jechaliśmy 
znacznie wolniej. Pociąg zamienił się w łódź podwodną o 
napędzie elektrycznym.
   W oddali coś kotłowało się w głębinach, jakieś znajome 
ciemne kształty. Wytężyłem wzrok. Tak, nie myliłem się, to 
były rekiny, ośmiornice i płaszczki. A więc może jednak...
   W stronę przeciwną niż my płynęła samotna syrena. Była 
młoda, piękna i naga. To znaczy półnaga, jak to syreny. 
Miała włosy splecione w gruby warkocz, w zębacz trzymała 
otwartą brzytwę z kościaną rękojeścią. Nawet na mnie nie 
spojrzała.
   Tuż przy oknie pływały małe czerwone rybki, jak w 
akwarium uderzały o szybę, otwierały okrągłe pyski i 
zaglądały do środka. Miały oczy jak guziki sutanny. Dopiero 
po chwili je rozpoznałem, były to czerwone krwinki.
   Stuknąłem palcem w okno i czerwone ciałka uciekły. Poziom 
krwi opadł po chwili, na szybie zostało tylko kilka kropel.
   Jarzeniówka w przedziale zgasła. Na zewnątrz było ciemno. 
Nic nie było widać. Po paru minutach w ciemności pojawiły 
się świecące blado punkty. Wielkie jak pięść robaczki 
świętojańskie frunęły obok pociągu. Tuż za nimi leciały 
jeszcze większe ćmy. Gdy dogoniły któregoś świetlika, 
rozszarpywały go na strzępy i pożerały wciąż świecące 
srebrzyste mięso. Znów zapaliłem papierosa. Jeden z nocnych 
motyli zauważył płomień zapałki i uderzył w okno. 
Odskoczyłem w głąb przedziału, skuliłem się pod siedzeniem, 
zasłoniłem twarz dłońmi. Szyba pękła z trzaskiem.
   Odetchnąłem pięć razy głęboko i przez szczelinę między 
palcami spojrzałem w okno. Nic się nie stało.
   Było widno. Zobaczyłem asfaltową jezdnię i idącą poboczem 
gromadę dzieci z tornistrami na plecach. Padał drobny 
deszcz. Kilka samochodów czekało, aż dróżnik podniesie 
szlaban. Widowisko skończyło się.

   Niesiony szynami stukot kół obudził czarodzieja. Otworzył 
oczy i oderwał czoło od chłodnego metalu. Połączenie zostało 
przerwane.
   Czarodziej zadrżał, było mu zimno, ale poza tym czuł się 
całkiem dobrze. Tak jakby zmartwienia, czarne myśli i złe 
wspomnienia odeszły w dal po równoległych sztabach żelaza. 
Wstał z torów, wygładził wilgotny frak i spojrzał na 
wschodzące słońce. Sięgnął do cylindra, szepnął zaklęcie i 
wyjął paczkę papierosów z wizerunkiem wielbłąda. Pstryknął 
palcami, zapalił płomykiem, który pojawił się na czubku 
kciuka, zaciągnął się i obserwował ptaki siedzące na 
przewodach elektrycznych.
   Nagle zdał sobie sprawę, że jest szczęśliwy. Przeciągnął 
się. Pomyślał o młodej pięknej akrobatce. Pracowała w cyrku 
od niedawna. Mówiono, że jest jeszcze dziewicą. Wyobraził ją 
sobie nagą. Postanowił zacząć wszystko od nowa. Wyciągnął z 
cylindra bukiet róż, butelkę drogiej wody kolońskiej i 
pomarańczowy plastykowy grzebień. Uczesał się, odświeżył, 
założył cylinder na głowę i ruszył przez pole w stronę 
widocznego w oddali zielonego namiotu.
   - Dzisiaj będziesz moja, ślicznotko! - krzyknął.

   Rozległ się zgrzyt hamulców, pociąg zatrzymał się. 
Wyszedłem na korytarz i przez otwarte drzwi wyskoczyłem na 
ziemię. Wszyscy pasażerowie wysiedli, słaniali się na 
nogach. Niektórzy płakali, inni dyszeli jak zmęczone psy, 
siwa staruszka wymiotowała w trawę. Maszynista był blady i 
miał pianę na ustach.
   Kilkadziesiąt metrów przed elektrowozem zobaczyłem 
mężczyznę w czarnym fraku, który podnosił się z torów. 
Natychmiast domyśliłem się wszystkiego. To on był 
największym sztukmistrzem świata. Człowiek w czarnym fraku. 
To on stworzył ten niezwykły, porażający seans. W jego 
głowie powstało arcydzieło, które oglądaliśmy za 
pośrednictwem kolejowych torów. Tylko ja je doceniłem. 
Pomyślałem, że pasażerowie pociągu podmiejskiego to skromna 
publiczność. Banda pijaków i analfabetów.
   A gdyby czoło takiego dotykało nie do szyny, ale na 
przykład do rury kanalizacyjnej. Gdyby ostrzyc go na łyso, 
przykuć głowę łańcuchem do kranu w mojej kuchni i dręczyć 
psychoanalizą, hipnozą, telepatią, elektrowstrząsami i 
zastrzykami...
   Wtedy powstałby spektakl wszechczasów, cudowne przymusowe 
widowisko dla mas. A może udałoby się przesyłać to przez 
telewizję. Wszyscy by zwariowali. Całe miasto. Wszystkie 
miasta i wioski.
   W końcu nadeszła chwila spełnienia moich chłopięcych 
marzeń.
   Pobiegłem za cudotwórcą, wyciągnąłem z lewej kieszeni 
marynarki czarny rewolwer, odbezpieczyłem, wymierzyłem w 
nogi i krzyknąłem:
   - Stój, bo strzelam!
                                      Grzegorz Janusz

                       GRZEGORZ JANUSZ
   Rocznik 1970. Germanista, wyróżniający się autor krótkiej 
formy na naszych łamach, scenarzysta komiksów, pracuje jako 
nauczyciel niemieckiego. Drukowaliśmy jego shorty: ("NF" 
4/92, 7/93, 2/94, 8/94, 4/95, 7/95). Przewrotne, 
przerażające, trochę dłuższe "Moje pierwsze dzieło" ("NF" 
10/94) także przyjęliście Państwo bardzo dobrze. Może więc i tym 
razem?!
                                                 (mp)


