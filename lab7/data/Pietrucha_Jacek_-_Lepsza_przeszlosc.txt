Autor: Jacek Pietrucha
Tytuł: Lepsza przeszłość

Z "NF" 3/91
Nadesłane na konkurs "Fantastyki"


Jechaliśmy pociągiem od strony Lwowa. Stara lokomotywa 
zasnuwała niebo kłębami dymu i pary, z trudnością ciągnąc 
rozklekotane wagony. Za oknem rozpościerały się bezkresne 
pola zalane popołudniowym skwarem, obrzydzając monotonią i 
tak już nudną podróż.
   Nagle do przedziału wszedł konduktor, a za nim rosyjski 
żołnierz w pełnym umundurowaniu i pod bronią. Łysawy 
mężczyzna w wytartym kolejowym mundurku sprawdzał nasze 
bilety, a żołnierz łypał ponurym wzrokiem spod czapki.
   - Kuda? - zapytał ostro i nie czekając na naszą odpowiedź 
zainteresował się bagażem. - Pokazitie czemodan.
   Dokładnie przetrzepał wszystkie torby. Już myślałem, że 
na tym koniec, bo konduktor zbierał się do odejścia, wtem 
żołnierz poczerwieniał na twarzy i zablokował wyjście z 
przedziału.
   - Kto wy? Kuda wy jedietie? - krzyknął i dodał łamaną 
polszczyzną: - Ja choczu wasze dokumenty.
   Oddaliśmy mu wszystkie nasze papiery. Przejrzał je 
uważnie, ale bez zainteresowania. Pokręcił głową i oddał:
   - Wam nada przepustka.
   Zaczął zdejmować z ramienia karabin, zaś konduktor jak 
gdyby nigdy nic cofnął się. Poczułem, że blednę i oblewa 
mnie zimny pot. Na szczęście nagle z dzikim piskiem kół 
zaczął hamować pociąg. Rozległy się też dwa stłumione 
strzały.
   Żołnierz wyjrzał na korytarz i zaraz wrócił do 
przedziału. Nie wiedział teraz co ma robić. Naraz 
zarepetował karabin i rzucił się pędem tam, skąd dochodziły 
strzały. Natychmiast wyrzuciliśmy bagaże przez okno i potem 
wyskoczyliśmy sami.
   Po godzinie dotarliśmy do małej stacyjki. Wszędzie 
kręciło się mnóstwo carskich policjantów, ale nikt nas nie 
zaczepiał. Adam, mój zastępca, sprawdził nazwę stacji i 
chwilę studiował mapę.
   - Nie jest źle - obwieścił. - To tylko dwa 
przystanki. Za dwie, trzy godziny będziemy na miejscu.
   - Towarzyszu poruczniku, obserwują nas - szepnął 
szeregowy, który pierwszy raz brał udział w akcji. - Tych 
dwóch przy rozkładzie jazdy.
   Dyskretnie odwróciłem wzrok. Rzeczywiście, przy 
rozkładzie jazdy stało dwóch facetów w długich, poplamionych 
płaszczach. Wcale nie interesowały ich godziny odjazdu 
pociągów.
   - Może tak, może nie - powiedziałem. - Ale lepiej nie 
kuśmy licha. Chodźmy stąd, wzbudzamy zbyt duże 
zainteresowanie.
   Stacyjkę otaczały lasy. Szliśmy wąską przecinką, zgodnie 
z trasą wytyczoną przez Adama.

Było wczesne popołudnie. Za oknem nisko wisiały ołowiane 
chmury i miarowo siąpił deszcz. Leżałem na łóżku, na wpół 
spałem, leniwie popatrując w telewizor. Na ekranie trwali w 
uścisku Gierek i Tołgonow. Gierek z głęboko osadzonymi, 
szklistymi oczami i obwisłymi policzkami tonął w potężnych 
ramionach genseka o wyglądzie ponurego sybiraka.
   Zadzwonił telefon. Wyłączyłem fonię telewizora i 
podniosłem słuchawkę. Skrzeczał w niej głos szefa wydziału.
   - Jesteś wreszcie! Szukam cię już dwie godziny.
   - Dzisiaj mam wolne. Od rana siedzę w domu.
   - Dobra - przerwał mi. - Szkoda czasu na gadanie. 
Zapomnij o wolnym dniu. Postaraj zjawić się jak najszybciej.
   Odłożył słuchawkę.
   W głowie huczało jeszcze po wczorajszej popijawie. 
Tradycyjnej popijawie z okazji pomyślnie zakończonej akcji. 
Opadłem na łóżko. Nie należało odbierać telefonu. Nic by się 
nie stało, gdyby szukali mnie następne dwie godziny.
   W telewizorze bijąca czerwienią Sala Kongresowa trzęsła 
się od oklasków. Wzdłuż galerii biegły hasła mające w sobie 
coś z szantażu: "Naród z Partią, Partia z Narodem" i dalej: 
"Witamy delegatów na XII zjazd".
   Zwlokłem się z łóżka i w łazience dwukrotnie zaciąłem 
twarz nowym Polsilverem. W telewizorze facet o drętwym 
wyrazie twarzy bezgłośnie, jak ryba, poruszał ustami na tle 
styropianowych liter "Wszystko dla planu 1989-94". Szybko 
ubrałem się i wyszedłem na ulicę.
   Wiał porywisty wiatr, targając czerwone i biało-czerwone 
flagi na każdej latarni. Chodniki pełne były dzieci, 
ściągniętych z okolicznych szkół na powitanie Najwyższego 
Gościa. Dzieci krzyczały i powiewały kolorowymi 
chorągiewkami. Wychowawczynie na próżno usiłowały je 
uspokoić.
   Do siedziby wydziału dotarłem wściekły i przemoczony. W 
swoim pokoju zrzuciłem wilgotny płaszcz i z przyjemnością 
rozsiadłem się w fotelu. Sięgnąłem po telefon.
   - Jest szef?
   - Długo czekał na towarzysza - odpowiedział bezbarwny 
głos. - Teraz jest zajęty. Proszę się zjawić za pół godziny.
   Upiłem łyk gorącej kawy. Na biurku leżał egzemplarz 
"Trybuny Ludu". Wielkie zdjęcie przedstawiało rytualny 
pocałunek przywódców dwóch partii. Tytuł szeroki na stronę 
głosił, że przyjaźń między naszymi narodami jest wzorcowa i 
wieczna. Niżej w oddzielnych kolumnach były przemówienia 
Tołgonowa i Gierka. Drugą stronę gazety zajmowało 
streszczenie założeń planu na lata 1989-94. Wypiłem jeszcze 
łyk i zacząłem czytać o rozpoczynającym się 17 listopada 
1989 r. posiedzeniu komitetu politycznego państw stron 
Układu Warszawskiego. "Braterskie armie ludowe ZSRR, 
Austrii, Bułgarii, Czechosłowachi, Grecji, Albanii, Rumunii, 
Węgier, NRD, Jugosławii i Polski będą stały na straży 
pokoju...".

Już ponad godzinę obserwowaliśmy ten stary dom. Stał w 
głębokim cieniu; przed frontowym wejściem nerwowo 
przechadzało się dwóch młodzieńców. Czterech innych 
pilnowało pozostałych wejść, następna czwórka patrolowała 
park. Byli czujni jak stare psy. Ale nic dziwnego.
   Zajęliśmy stanowiska w zdziczałym i zarośniętym ogrodzie, 
oplątując dom niewidzialną siecią. Michał zamontował 
awaryjny tunel powrotny w opuszczonej posesji pod numerem 
24, a ja wydawałem ostatnie rozkazy. Teraz pozostawało tylko 
czekać.
   Na przemian obserwowaliśmy więc przez lornetkę upstrzony 
oknami front domu. Za którymś z tych okien obradowało 
kierownictwo Organizacji Bojowej PPS, z jej przywódcą 
Józefem Piłsudskim.
   Zaczęło się ściemniać. W kilku oknach zapaliły się 
światła. Młodzieńcy przy wejściu stawali się coraz bardziej 
niespokojni.
   Zrobiło się zimno. Postawiłem kołnierz kurtki. Brałem 
udział w wielu tego typu akcjach, ale zawsze odczuwałem to 
samo. Dla większości ludzi historia to martwa, niezmienna 
przeszłość zapisana w książkach. Dla mnie, jak chyba dla 
nikogo innego, jest ona zmienna, relatywna, pulsująca i 
żywa, krucha i łatwa do kształtowania - podobna dziecku, 
bezwładnie podążającemu w zadanym kierunku. Czy mogłem mieć 
jeszcze  z a u f a n i e  do historii? Jeżeli teraz zabijemy 
Piłsudskiego, to odtąd dla wszystkich ludzi ten fakt będzie 
oczywisty. Tak będzie się pisało w podręcznikach (jeżeli 
ktokolwiek będzie o tym pisać) i  p r a w d ą  będzie, że 
młody, obiecujący przywódca socjalistów zginął z rąk 
nieznanych zamachowców w 1905 r. Nikt nawet nie pomyśli, że 
mogłoby być inaczej. Nie trzeba fałszować historii, 
wystarczy ją zmienić. Ludzie nie wiedzą, że gdzieś istnieje 
siła, która może nadawać ich światu nowe kształty, a oni 
nawet tego nie zauważą. Jak bezkształtna woda wypełnią 
naczynie nowej rzeczywistości. Przerażenie ogarnia mnie na 
myśl, że mógłbym stać się taką wodą, bezmyślnie wypełniającą 
naczynia różnych historii. Dlatego robię to, co robię, i 
pracuję tu, gdzie pracuję. Przebywając w przeszłości i 
dokonując zmian wyłączony jestem z normalnej zależności 
przyczynowo-skutkowej, tak jak wyłączeni są z niej wszyscy 
przywódcy partyjni i państwowi przebywający w komorach 
nadczasowych.

Po dwóch kwadransach ślęczenia nad "Trybuną" wychodzę do 
szefa. Na drugim piętrze widać niezwykły ruch w wydziale 
teoretycznym. To zastanawiające, przecież dopiero wczoraj 
skończyli realizować ostatni projekt, a po każdym zadaniu 
zwykli kilka dni odpoczywać. Wydział teoretyczny opracowuje 
dokumentację każdej wyprawy. To oni planują, co, gdzie i 
kiedy należy zmienić w przeszłości, by teraźniejszość 
zaspokoiła oczekiwania najwyższego kierownictwa. To ich 
problem, by efekty uboczne ingerencji w przeszłość nie 
doprowadziły do niepożądanych zmian dzisiaj. Zwykle nad 
swoimi łańcuszkami przyczynowo-skutkowymi ślęczą i po kilka 
miesięcy, mimo pomocy najnowocześniejszych amerykańskich 
komputerów. A i tak do tej pory nie ingerowaliśmy dalej niż 
dwadzieścia lat wstecz.
   Szef siedział za swym koślawym biurkiem i z kwaśną miną 
wyglądał za okno.
   - Nie mamy czasu na próżne gadanie - zaczął. - Szykuje 
się nowa akcja i jesteś nam potrzebny.
   Usiadłem w fotelu naprzeciw jego biurka. Kamienna twarz 
szefa nie wróżyła wiele dobrego.
   - Wiem, co chcesz powiedzieć - stwierdził, mimo że nie 
próbowałem otworzyć ust. - Że dopiero co skończyłeś... Masz 
wolne... i tak dalej. Nic na to nie poradzę. Wyższe 
instancje. Gdyby ode mnie zależało, dostałbyś miesiąc 
urlopu. Ale wczoraj przyszła z Moskwy komputereowa 
dokumentacja projektu "PSRR". Nasz wydział teoretyczny nie 
miał tu nic do gadania, tym bardziej że projekt zakłada 
cofnięcie się o osiemdziesiąt lat, w czym nie mamy żadnego 
doświadczenia.
   Patrzył bezosobowym wzrokiem w punkt za moimi plecami.
   - Towarzysze radzieccy nalegają, by wykonać projekt jak 
najszybciej. Ma to być prezent z okazji zjazdu. Akcję 
rozpoczniemy już jutro o czwartej po południu. O tej porze 
wszyscy członkowie władz partyjnych znajdą się w komorach 
nadczasowych. Będziecie mieli 24 godziny na wykonanie 
zadania.
   - Odchylił się i wyjął z szuflady grubą kartonową teczkę. 
Podając mi ją odwrócił wzrok do okna.
   - Tutaj masz całą dokumentację. Twoim zadaniem będzie 
zabić Piłsudskiego, zgodnie z tymi materiałami, najlepiej w 
okresie rewolucji 1905 r. tuż przed rozłamem w PPS.
   Przerwał na chwilę, pobawił się długopisem i mówił dalej.
   - Akcja jest tylko częścią projektu. Inne grupy w tym 
samym czasie zlikwidują między innymi Dmowskiego, doprowadzą 
do rozszerzenia się rewolucyjnych nastrojów w 1917 roku w 
Zagłębiu na kolejne regiony, zmienią skład i wzmocnią rząd 
lubelski z 1918 r. I tak dalej.
   - No cóż - szepnąłem konspiracyjnie. - Kto rządzi 
teraźniejszością, rządzi również przeszłością. Tak napisał 
Orwell.
   - Nie wiem, czy słyszałeś - ożywił się szef. - Mają 
skasować także Orwella. Niedługo nie będziemy wiedzieli, że 
ktoś taki w ogóle istniał.
   W swoim pokoju rozsiadłem się wygodnie i otworzyłem 
teczkę poprzecinaną napisami "Ściśle tajne". Gruby stos 
kartek zapisanych maszynowym pismem. Przeczytałem kilka 
pierwszych linijek: "Dzięki wielkiemu, historycznemu 
wynalazkowi maszyny czasu znakomitych radzieckich uczonych 
D. Priwina i K. Doktorowa otrzymaliśmy do ręki nową, 
skuteczną broń przeciwko zakusom zachodniego imperializmu".
   Czekał mnie ciężki dzień.

Michał potrząsnął moim ramieniem.
   - Jest ósma - syknął. - Za dwadzieścia minut będą 
kończyć.
   Powoli zapadała zimna noc. Park tonął już w ciemnościach, 
tylko od słabo oświetlonego domu płynęła blada strużka 
światła.
   - W porządku - powiedziałem. - Pójdę zobaczyć co u 
chłopców.
   Michał powrócił do lornetki, przez którą obserwował coraz 
bardziej senne grupki młodych strażników.
   Powoli rozgrzewając mięśnie zacząłem przedzierać się 
przez rozrośnięte krzaki otaczające wielkim półkolem front 
domu. Nagle zastąpiła mi drogę ciemna ruchoma sylwetka. 
Zamarłem w bezruchu. Ale z cienia wyłoniła się twarz Adama.
   - Dzieje się coś dziwnego - wydyszał. - Na drodze.
   Pośpiesznie zaprowadził mnie do punktu, skąd jeden z 
chłopców obserwował drogę. Wczołgałem się pod żywopłot i 
wyjrzałem na zewnątrz. Miałem idealny widok na całą ulicę. 
Była ciemna i wyludniona, tylko dokładnie naprzeciwko 
ogrodu, w bramie niskiej kamienicy stało dwóch mężczyzn. 
Palili papierosy, co chwilę spoglądając w naszą stronę. 
Rozpoznałem grube, wełniane mundury carskiej policji.
   - Najciekawsze jest to - szepnął leżący obok Adam - że 
oni wcale nie patrzą na willę. Od samego początku obserwują 
ogród.
   - Wątpię, żeby w tych ciemnościach mogli dostrzec coś 
podejrzanego.
   - A jednak obserwują ogród. Jestem tego pewien. Mogli nas 
dostrzec, gdy tu wchodziliśmy.
   Chciałem odpowiedzieć, że to niemożliwe, ale nie 
zdążyłem. Do policjantów stojących w bramie dołączyło 
kolejnych dwóch, a po chwili jeszcze czterech. Nagle wszyscy 
zniknęli, jakby zapadli się pod ziemię. Zobaczyłem dwóch 
przebiegających ulicę; w ich dłoniach tkwiło coś, w co w 
pierwszej chwili nie mogłem uwierzyć. Były to długie, ciemne 
kształty karabinów maszynowych. Poczułem, jak serce 
podchodzi mi do gardła.
   Skąd karabiny maszynowe w rękach carskiej policji z 1905 
roku?
   Jeszcze nie dotarły do mnie wszystkie konsekwencje tego 
odkrycia, gdy wieczorną ciszę rozdarły strzały i wybuch 
granatu.
   Natychmiast wygrzebałem się spod żywopłotu. Nad ogrodem 
zawisła gorejąca fosforycznie flara, zalewając nas potokiem 
jaskrawego światła. Padłem na ziemię przy najbliższym 
drzewie.
   - Co jest u diabła! - zapytałem sam siebie.
   Flara opadła. Spowiły mnie nieprzeniknione ciemności. 
Gdzieś po drugiej stronie ogrodu rozszczekał się karabin 
maszynowy. Blisko rozległy się dwa strzały. Nie pojmując, co 
się dzieje, począłem czołgać się w stronę zarośli.
   Tam odnalazłem Adama. Twarz miał pobladłą i wymazaną 
ziemią. Wpatrywał się zdezorientowanym wzrokiem w ciemną 
ścianę lasu.
   - Gdzie jest reszta chłopców? - spróbowałem przekrzyczeć 
wystrzały.
   Wzruszył ramionami.
   - Skąd mogę wiedzieć, co się dzieje w tym bajzlu? Wiem 
tyle, co i ty.
   Czekał na moją decyzję, więc powiedziałem:
   - Odszukamy Michała, potem zdecydujemy, co dalej.
   Gdy przedarliśmy się przez krzaki, pierwszą rzeczą, którą 
dostrzegliśmy, była leżąca na ziemi lornetka. W prześwicie 
między drzewami widać było biegających w różne strony 
członków Organizacji Bojowej. Nagle Adam złapał mnie za 
ramię, wskazując leżące bezwładnie pod drzewem ciało 
Michała.  
   Usłyszałem suchy, pojedynczy strzał. Kula minęła nas o 
milimetry. Natychmiast padłem na brzuch i przetoczyłem się 
za drzewa.
   Po chwili nabrałem odwagi, by podnieść głowę. Adam 
strzelał na ślepo w krzaki. Za którymś razem musiał trafić, 
bowiem nikt już do nas nie strzelał. Adam sądził chyba, że 
nie żyję, bo nie oglądając się nawet skoczył w ciemność.
   Strzelanina nagle ucichła, ale ogród pełen był wrzasków i 
nawoływań. Wyjąłem zza pasa pistolet i odbezpieczyłem go. 
Wahałem się, dokąd biec. W ciemnościach między ogrodowymi 
krzakami i drzewami w każdej chwili ktoś znienacka mógł na 
mnie wyskoczyć. W trakcie walki na ślepo mógłbym zabić kogoś 
ze swoich.
   Wybiegłem na ścieżkę prowadzącą do głównej bramy od 
frontowego wyjścia. Pilnujący go młodzieńcy zdołali opanować 
panikę i teraz zajęli znakomite stanowiska strzeleckie za 
balustradami schodów i niskim murkiem okalającym kwietniki.
   Zaczęli do mnie strzelać, ale mimo niewielkiej odległości 
bardzo niecelnie. Nie czekając, aż się wstrzelają, 
przeskoczyłem płot i popędziłem w dół ulicy. Kątem oka 
dostrzegłem dwie męskie sylwetki odrywające się od schodów i 
biegiem podążające za mną. Kilka razy strzeliłem za siebie, 
ale nie trafiłem.
   Nagle o ulicę zabębnił grad pocisków. Natychmiast padłem 
na chodnik. Moi prześladowcy także leżeli nieruchomo na 
środku ulicy. Może dostali? Kolejna seria pocisków gwizdnęła 
mi nad głową. Strzelec znajdował się w narożnej posesji 
oznaczonej na wysokim płocie numerem 24. Wytłumaczenie było 
jedno. Ktoś bronił dostępu do tunelu powrotnego. Mogli to 
być zarówno moi chłopcy, jak i tajemniczy napastnicy w 
carskich mundurach.
   Powoli wyczołgałem się ze strefy ognia. Krótką przecznicą 
dotarłem do ulicy równoległej, by znaleźć się po drugiej 
stronie posesji, na tyłach zrujnowanego domu. Tuż przy 
płocie dostrzegłem leżącego człowieka i długą lufę karabinu. 
Dzieliło mnie od niego kilka metrów. Leżał spokojnie i 
wpatrywał się w ulicę. Nie spodziewał się, że ktoś może go 
zajść od tyłu. Nagle odwrócił się.
   Nie czekając, aż mnie dostrzeże, strzeliłem kilka razy. 
Znieruchomiał, a lufa karabinu opadła bezwładnie. Podszedłem 
do niego. Mundur carskiej policji był źle dopasowany. 
Przeszukałem wszystkie kieszenie, ale nie znalazłem niczego 
pozwalającego rozszyfrować jego tożsamość. Obejrzałem 
karabin. Długa lufa i trójnoga podpórka. Nigdy takiego nie 
widziałem.
   Kilka metrów przede mną rósł wielki, rozłożysty dąb. 
Powietrze wokół drgało połyskliwie jak w upalny dzień. Tunel 
powrotny.

Minęło już prawie pół roku, ale wciąż nie potrafię zapomnieć 
wrażenia pustki i niepokoju, jakie ogarnęło mnie, gdy 
zostałem wyrzucony przez tunel powrotny w rok 1989.
   Nigdzie nie było transparentów i flag. Z budynku, w 
którym mieścił się nasz wydział, zostałem prawie wyrzucony.
   - Pan tutaj pracuje? - zapytał podejrzliwie i agresywnie 
stary portier. - A w której spółce?
   - Spółce? - odparłem zmieszany. - Przepraszam, widocznie 
pomyliłem budynki.
   W sklepie, do którego zajrzałem, półki pełne były towaru, 
ale po horrendalnych cenach. Pieniądze, które miałem w 
kieszeni, nie starczyłyby nawet na pudełko zapałek.
   Godzinami zaszokowany chodziłem po mieście. Potem 
zrozumiałem wszystko i przyzwyczaiłem się. Nic innego mi nie 
pozostało.
   Musiałem złapać jakąś pracę, co nie okazało się proste. 
Kilka miesięcy żyłem z zasiłku. Całymi godzinami siedziałem 
przy telewizorze i oglądałem transmisje z obrad parlamentu, 
gdzie przedstawiciele różnych opcji politycznych skakali 
sobie do oczu, wygadując rzeczy, których jeszcze nie tak 
dawno nawet bym się nie odważył pomyśleć. Przyzwyczaiłem się 
do tego, podobnie jak do orła w koronie, do codziennego 
kupowania "Gazety Wyborczej" i mnóstwa innych, drobnych, 
zdawałoby się niepozornych zmian, które uczyniły świat 
zupełnie innym.
   Do tej pory nie wiem, kim byli naprawdę carscy 
policjanci, którzy udaremnili nasz zamach na Piłsudskiego. 
Już od 1987 roku pojawiały się plotki, że nad własną maszyną 
czasu pracują Amerykanie, Żydzi, Chińczycy, Niemcy i 
Arabowie. Być może, nie były to tylko plotki. Maszyna mogła 
także wpaść w ręce którejś z polskich grup opozycyjnych. 
Ktokolwiek to był, zrobił z maszyny dobry użytek. W ciągu 
jednego dnia kompletnie odmienił świat. I wątpię, by na tym 
poprzestał.
   Najgorsze, że kolejnej zmiany już nie odczuję, podobnie 
jak miliony ludzi nie rejestrowały zmian przygotowanych 
przez mój wydział. Prawdopodobnie nie będę wiedział, kim 
byłem kiedyś. Żyję w ciągłej niepewności, nie wiedząc, w 
jakim świecie obudzę się następnego dnia. Dlatego też nie 
urządzam mieszkania, nie zakładam rodziny, żyję z dnia na 
dzień,
,...........................................................
jak pędziłem swoim mercedesem z Lwowa do Wilna, gdzie miałem 
ważne spotkanie z Litewską Misją Handlową w Polsce. Mimo że 
wóz wjechał już na nierówne podwileńskie szosy, wciąż miałem 
na liczniku powyżej setki. Groziło to połamaniem resorów. 
Kiedy w bocznej szybie zauważyłem przyczajony w leśnej 
przecince żółto-niebieski wóz policji drogowej, było już za 
późno. Zmniejszyłem prędkość i poczekałem, aż policyjny 
krakus, najnowszy produkt COP-u, dogoni mnie.
   Zatrzymałem samochód, opuściłem boczną szybę i 
poczekałem, aż podejdzie policjant w granatowej bluzie i 
wysokiej czapce z daszkiem. Już pogodziłem się z tym, że 
będę musiał płacić.
   - Dokumenty - zażądał. Wyciągnąłem z kieszeni dowód i 
wysunąłem za okno. Policjant zaczął go przeglądać i 
jednocześnie mówił: - Przekroczył pan szybkość o trzydzieści 
kilometrów na godzinę. Mógł się pan zabić.
   Przyjrzał się zdjęciu i odczytał nazwisko.
   - Pan Grzegorzewski, z Niemieckiego Towarzystwa 
Węglowego, tak? 
   Kiwnąłem głową.
   - Będzie to wynosić, jak dla pana, pięć złotych.
   Wiedziałem, że normalnie za takie przewinienie nie 
powinienem zapłacić więcej niż dwa złote. Ale nie miałem 
czasu na kłótnie. Poza tym powoli przyzwyczajałem się już do 
tego, że współpracownicy Niemców nie są mile traktowani 
przez moich rodaków. Bez słowa zapłaciłem i policjant wrócił 
do krakusa. Zapaliłem silnik i nacisnąłem gaz. Aby nadrobić 
stracony czas, jechałem jeszcze szybciej.
   Dopiero na przedmieściach Wilna włączyłem radio. W samą 
porę. Spikerka odczytała kolejną wiadomość:
   - Dzisiaj rano stanęły wszystkie kopalnie na polskim 
Śląsku należące do Niemieckiego Towarzystwa Węglowego. Jest 
to strajk solidarnościowy z niemieckimi górnikami kopalń z 
Gleiwitz i Hindenburga, którzy od tygodnia bezskutecznie 
domagają się wzrostu zarobków. W odpowiedzi dyrekcja NTW 
odwołała całą polską administrację.
   Zatrzymałem samochód na niewielkim parkingu przed 
pomnikiem Piłsudskiego. Bezmyślnie zacząłem wpatrywać się w 
witrynę księgarni. Prawdopodobnie byłem zrujnowany.

maj 1990
                                          Jacek Pietrucha

                       JACEK PIETRUCHA
Urodził się 30.08.1969 r. w Katowicach. Studiuje na Akademii 
Ekonomicznej (teorię ekonomii) i na Uniwersytecie Śląskim 
(dziennikarstwo) według indywidualnego programu łączącego 
obie specjalności. Pisze recenzje i reportaże do prasy 
studenckiej; od maja'90 wydaje z kolegami własne pisemko.
   Zainteresowania: literackie konwencje różnych epok, 
niespodzianki historii i bezradność zwykłych ludzi wobec jej 
mechanizmów oraz oczywiście ekonomia, która według Pietruchy 
jest naszą nową utopią. Wszystkie te pasje (w połączeniu z 
lekcją prozy Orwella, Strugackich i Zajdla) spotkały się w 
opowiadaniu "Lepsza przeszłość". Dostaliśmy od Jacka 
Pietruchy tekst przewrotny, obrazoburczy, dobrze 
alegoryzujący nasze niedawne doświadczenia, podejrzenia i 
obsesje. Jednocześnie stanowi opowiadanie wręcz modelową 
ilustrację spiskowej teorii fantastyki (wyłożonej w dyskusji 
redakcyjnej "Na wirażu" z "Nowej Fantastyki" nr 4/90).
                                                      (mp)

