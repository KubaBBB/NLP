Autor: Ray Aldridge
Tytuł: Błękitna skóra

(Blue Skin)

Z "NF" 7/91

Margolo przybył do Dilvernoon, ponieważ SeedCorp wynajęła go 
do kontaktów handlowych z Obcymi. Ja - ponieważ Margolo 
wykupił mój kontrakt. Miałam w sobie setkę połamanych i 
zrośniętych kości, ale nadal byłam piękna.
   Drugą ulubioną zabawką Margola była Geem, pseudokobieta. 
Kiedy Margola męczyło już znęcanie się nade mną, Geem 
potrafiła na nowo pobudzić jego entuzjazm.
   Projektor Geem zajmował środek naszego dormitorium tak, 
by mogła obserwować wszystko, co robimy. Nie przenosiłam go 
nawet w czasie nieobecności Margola, bo nigdy nie miałam 
pewności, kiedy wróci. Czasami misja zatrzymywała go w Exo-
Bios tygodniami, a ja leczyłam rany. Ale często nie było go 
zaledwie noc lub dwie.
   Zawsze zabierał ze sobą małą, platynową kasetkę 
zawierającą obwody Geem. Gdy nie było ich przez dłuższy 
czas, zastanawiałam się, jakie nowe rozrywki przygotowywali 
wspólnie i moja głowa pełna była okrutnych fantazji. To 
zmniejszało przyjemność chwilowego uwolnienia się od jego 
obecności.
   Oficer SeedCorp pojawił się u mych drzwi we wspaniałym 
białym mundurze z niewielką zamkniętą torbą. Z powagą 
patrzył w wizjer kamery bezpieczeństwa.
   - Słucham? - wyłączyłam obraz, chociaż Margola nie było 
od trzech tygodni, a moje sińce zbladły.
   - Jestem tu, by zobaczyć się z Delaph, kontraktową 
towarzyszką Margola Teitcha.
   Bestie gorsze od Margola kręcą się po korytarzach, więc 
kazałam mu odstawić torbę i pokazać papiery i identyfikator. 
Potem wpuściłam go.
   Powiedział mi, że nazywa się Legba i że Margolo nie żyje.

Usiadłam, bez tchu, z głupim uśmiechem na twarzy. - Jak to 
się stało? - zapytałam.  
  - Nieporozumienie z ambasadorem Lineanów. Znasz Lineanów?  
Płazowate plemię. Podobni do korpulentnych, błękitnych żab. 
Inteligentni, lecz nieobliczalni. O ile mi wiadomo, śmierć 
miał szybką i bezbolesną. - Podał torbę. - To twoje.
   Prawie go nie słyszałam. Z trudem ukrywałam podniecenie.
   Legba przestąpił z nogi na nogę, jego twarz odbijała 
kolejno różne emocje: irytację, oburzenie, zdecydowanie. 
Odchrząknął w końcu. - Na jakie zabezpieczenie - zapytał - 
pozwolił ci liczyć Margolo w przypadku swej śmierci lub 
zaginięcia?
   - Te zabezpieczenia są przedmiotem kontraktu - 
powiedziałam, ale już domyślałam się, że coś jest nie tak.
   - Czy mogę zobaczyć twoją kopię kontraktu?
   Bez słów wyciągnęłam rękę, a on założył czytnik wokół 
mego przegubu. Na przedramieniu miał miniaturowy ekran i 
niewiele czasu zajęło mu porównanie mojej kopii z 
egzemplarzem złożonym przez Margola w SeedCorp.
   Następnie pokazał mi, w jaki sposób Margolo mnie oszukał, 
pozbawiając wszystkiego: dormitorium, przydziałów odzieży i 
żywności, podatków od powietrza i wody, opieki medycznej. 
Tego wszystkiego, co obiecywał mi w czasie pełnych bólu 
nocy.
   - Nie pożyję długo, Delaph - mówił. - Wcześniej, czy 
później popełnię błąd i coś odgryzie mi głowę. Handel z 
parszywymi Obcymi jest niebezpieczny. Zaczekaj trochę, a 
wszystko będzie twoje.
   Często w takich chwilach nie miałam sił odpowiedzieć, 
jedynie kiwałam głową.
   - Wiem, że nie lubisz tego, co robimy, Delaph - szeptał. 
- Ale tak musi być, w przeciwnym razie nie byłabyś mi 
potrzebna.
   - Powiedz mi - rzekł Legba stojąc w drzwiach. - Co 
sprawiło, że sprzedałaś swój kontrakt takiemu człowiekowi 
jak Margolo?
   Jego ciekawość zaskoczyła mnie. - Margolo znalazł mnie na 
jednej z Arek. Czy kiedykolwiek byłeś na Arce, Legbo? 
Musiałam przedrzeć się przez setki innych dziewczyn, by 
zaoferować mu swój kontrakt. Wolałabym pójść do publicznego 
eutanazjum niż z powrotem wrócić na Arkę.
   Gdy sobie poszedł, sprawdziłam zawartość torby. Wyjęłam z 
niej owiniętą w czarną, miękką skórę kolekcję antycznych 
narzędzi dentystycznych Margola. Był tam też jego 
identyfikator, z wielką wypaloną dziurą w samym środku, 
zaplamiony krwią. Na dnie znalazłam platynową kasetkę Geem.
   Żyłam z dnia na dzień, tydzień po tygodniu, aż mój kredyt 
prawie się wyczerpał. Cały czas usiłowałam wymyśleć coś, by 
nie stracić swej wolności.
   Sprzedałam wszystko, prócz Geem i narzędzi Margola. 
Zupełnie nie potrafiłam zrozumieć, czemu ją zatrzymałam. W 
końcu zaniosłam Geem do handlarza. Zaoferował mi za nią 
kwotę nie pozwalającą przeżyć nawet trzech tygodni. - Więcej 
warta jest dla mnie możliwość zniszczenia jej - 
powiedziałam, a handlarz wzruszył ramionami. Zabrałam ją z 
powrotem do pustego dormitorium.
   Jedyną wartościową rzeczą posiadaną przeze mnie był mój 
kontrakt. Sprawdzałam oferty w bazie danych, gdy ponownie 
zjawił się Legba.
   Tym razem nie wydawał się tak oficjalny. Gdy go 
wpuściłam, wyciągnął czarną płytkę wyglądającą jak Kaseta 
pseudoosoby. Nie wyróżniała się niczym, poza kwadratem 
błękitu na samym środku.
   - Dobra nowina - powiedział szczerze. - Przez 
niedopatrzenie nie cały dobytek twego zmarłego właściciela 
został ci zwrócony. Najwyższe władze przepraszają cię - i 
chcą to zrekompensować. - Ściszył głos. - Chcemy, byś była 
naszym gościem w domach SeedCorp. - Promieniał kładąc mi na 
kolanach czarny przedmiot.
   - Co to takiego?
   - Twój zmarły właściciel.
  
Legba wyjaśnił mi wszystko, jego gładka twarz tchnęła 
szczerością.
   Lineanie zrobili odcisk Margola na wypadek, gdyby 
pomylili się. Odcisk ten przekazali przedstawicielom 
SeedCorp, którzy udali się do nich na rozmowy po tym 
przykrym incydencie.
   - Spójrz tu - powiedział Legba, podnosząc czarną płytę i 
obracając ją. - Zanalizowali konstrukcję pseudokobiety 
należącej do twego zmarłego właściciela. Geem, chyba tak się 
nazywała? Zbudowany przez nich interface jest kompatybilny z 
naszą technologią, rozumiesz. Sprytne żabska.
   Zatrzymał się i rozejrzał po pomieszczeniu. - Nie masz 
projektora? SeedCorp pożyczy ci go na tak długo, jak 
pozostaniesz naszym gościem.
   Wstał, by wyjść. - To niezły kawał roboty. - Ponownie 
położył mi na kolanach czarną płytę. - SeedCorp dużo by 
dało, żeby dowiedzieć się, jak tego dokonali. Spójrz - 
wskazał na błękitny kwadrat. - W chwili śmierci twój 
właściciel pomalowany był na niebiesko, pozorując misję 
dyplomatyczną. Lineanie i to źle zrozumieli. Myśleli, że 
kolor może mieć jakieś religijne znaczenie, a więc go 
zachowali.
   Oczy Legby zabłysnęły autentycznym entuzjazmem. - Masz, 
dotknij - powiedział i wziął moją rękę. Dotknął moimi 
palcami błękitnej plamy. Była ciepła i miękka, i po chwili 
zdałam sobie sprawę, że to skóra. Wydawało mi się, że 
drgnęła pod moim dotykiem.
   - Tak - powiedział Legba - to skóra. Ale najwspanialsze w 
tym jest to, że wszystkie zakończenia nerwowe niegdyś 
rozproszone po całym jego ciele, skupione są teraz na tym 
małym skrawku. Pomyśl tylko o możliwościach, Delaph. Bardzo 
chcielibyśmy wiedzieć, jak tego dokonali. Margolo twierdzi, 
że nie wie. - Legba rzucił mi porozumiewawcze spojrzenie. - 
Ale z niedomówień Lineanów wynika, że kłamie. - Legba po 
przyjacielsku położył mi dłoń na ramieniu. - Dasz nam znać, 
jeśli coś o tym napomknie, prawda? Będzie nagroda, znacząca 
nagroda.

Projektor obiecany przez Legbę zjawił się niemal 
natychmiast, ale początkowo wcale z niego nie korzystałam.
   Margolo leżał tam, gdzie go rzuciłam skórą do ziemi, 
gromadząc kurz na miękkiej powierzchni. Omijałam go z 
daleka, kręcąc się po dormitorium. Nie mogłam zdecydować się, 
co czułam. Czasami byłam przerażona, chciałam wepchnąć go w 
najciemniejszy kąt, zarzucić innymi rzeczami, by już nigdy 
nie widzieć go i nie czuć pokusy. Ale bywało, że chciałam 
założyć kasetę na projektor, by naigrywać się z niego, 
szydząc z jego śmierci.
   Ale nie zrobiłam tego. Kilka dni później poszłam do 
Euforium i znalazłam sobie mężczyznę. Jak tylko wpuściłam go 
do domu, wiedziałam, że popełniłam błąd. Potem, gdy już 
leżałam bez ruchu na łóżku, on kręcił się po pokoju, węsząc 
po szafkach, zaglądając gdzie się da. Natrafił na kasetę 
Geem i z okrzykiem radości zapytał, co to.
   Gdy nie odpowiedziałam, uderzył mnie, ale nie na tyle 
mocno, by przeciąć skórę. Podszedł do projektora i założył 
kasetę. Geem przybrała swą postać; naga, siedziała ze 
skrzyżowanymi nogami, jasne włosy spływały na jej ciemne, 
żylaste ciało. Wszystko w niej było ostre: drapieżna twarz, 
łokcie i kolana jak kościste motyki, małe, spiczaste piersi, 
paznokcie. Nawet jej pomalowane na czerwono paznokcie u nóg 
były długie i ostre, jakby była gotowa boso wspinać się po 
drzewach. Patrząc na mnie pochyliła się do przodu. - Gdzie 
Margolo? - zapytała ostrym, wysokim głosem.
   - Nie żyje - odpowiedziałam i po raz pierwszy tej nocy 
odczułam przyjemne, prawie seksualne ciepło.
   Mężczyzna założył potem kasetę Margola. Margolo powstał 
jak demon, nadal błękitny i nadal noszący na swym 
pseudociele ślady cierpienia. Włosy miał zmierzwione. Wzrok 
dziki.
   Ta dwójka szybko się zaprzyjaźniła.
   Wreszcie, prawie o świcie, mężczyzna odszedł. Zamknęłam 
drzwi i odwróciłam się, by spojrzeć na Margola. Promieniał, 
uśmiechając się. - Dziwka - powiedział zaczepnie.
   Wyciągnęłam rękę, by zdjąć go z projektora, gdy dodał 
szybko: - Zaczekaj. Czy wiesz dlaczego jestem w domu zamiast 
w SeedCorp? Z pewnością dziwiło cię to, nie jesteś głupia.
   Cofnęłam rękę. - Dlaczego?
   - Bo błagałem ich, by mnie tu nie odsyłali. Pocięli mnie, 
ale brak im finezji, o mało mnie nie zabili. Tym razem bez 
zmartwychwstania. "Nie oddawajcie mnie Delaph" - krzyczałem. 
"Och, tylko nie to. Ona zemści się okrutnie" - jęczałem. 
"Powiedz nam" - mówili - "albo oddamy cię jej". Nie 
powiedziałem, więc mnie tu odesłali i teraz ułożymy sobie 
życie na nowo, prawda?
   Śmierć nie dodała mu rozumu. Gdy tak patrzył na mnie, 
nadal widział ofiarę. Zrozumiałam to nagle z niemal 
melodramatyczną pewnością. - Nasz kontrakt jest zakończony - 
powiedziałam i nagłym ruchem zdjęłam kasetę z projektora, 
zanim zdążył zrobić z siebie większego głupca, zanim zdołał 
zdradzić się jeszcze z czymkolwiek.

Znalezienie pluskwy podłożonej mi przez SeedCorp zajęło mi 
trzy dni. Ukryta była w głębokim rowku na krawędzi drzwiczek 
komody. Ot, szkarłatna cętka, rubinowa półkula 
przytwierdzona za pomocą czarnej miniaturowej osłony.
   Następnego ranka udałam się do rotundy, gdzie maklerzy 
kontraktowi załatwiali swe interesy. Trzy godziny szukałam
kogoś, kto zapłaci dość dobrą cenę. Sprzedałam swój kontrakt 
maklerowi, reprezentującemu idącego przebojem udziałowca. 
Miałam sześćdziesiąt dni na wydanie kredytu przed 
rozpoczęciem nowej pracy.
   Makler siedział za biurkiem w kształcie podkowy. Wysoki, 
starszy pan, pięknie ubrany w starym stylu. Jego wąska twarz 
była przezroczysta - prawie widać było czaszkę. Miał 
sztuczne oczy z jasnego metalu. - Jesteś pewna, że rozumiesz 
warunki kontraktu, kochanie? Możliwe, że będziesz musiała 
spełniać swe obowiązki nawet raz na miesiąc przez trzy lata 
lub do zdarcia. Nie będziemy ponosić odpowiedzialności, 
jeśli w pewnym momencie rekonstrukcja stanie się niemożliwa. 
Jesteś pewna? Kontrakt pomocy domowej nie jest tak popłatny, 
ale mógłby przynieść ci więcej zadowolenia. - Powiedział to 
astmatycznym, monotonnym głosem, a potem dał mi kabel 
kredytowy.
   Założyłam go na przegub. - Tak, rozumiem. - Nie dbałam o 
to. Za sześćdziesiąt dni, tak czy inaczej, albo będę martwa, 
albo odkupię kontrakt.
   Następnie udałam się do Howlytown, gdzie w swych 
ufortyfikowanych korytarzach mieszkali chipleggersi, a gdzie 
przedstawiciele SeedCorp nie odważali się wchodzić.

Figgatoi, podobnie jak większość chipleggersów, był w 
znacznym stopniu cyborgiem. Miał jedno ramię z czarnego 
monomolu, a wokół nadgarstka bransoletę z czerwonych 
kamieni. Pół jego twarzy było z błękitnego chirurgicznego 
plastiku. Oczy zostały zastąpione przez szkła powiększające. 
Za czarnymi soczewkami widać było poruszający je mechanizm.
   Figgatoi siedział przy ławie pełnej próbek i 
analizatorów. Popatrzył na mnie wyczekująco.
   Powiedziałam mu o kamerze. - Dla nich jesteś nikim - 
kiwnął głową ze zrozumieniem. Pokazał mi malutki mechanizm. 
- Spójrz, tego ci trzeba.
   Przyczepisz do komody, tuż obok pluskwy, no nie. Wchłonie 
w siebie kilka dni z twego życia, a gdy będzie miał dosyć 
niewinnych obrazków, zacznie syntetyzować - ciąć i sklejać, 
rozumiesz. Założysz to na pluskwę i będzie karmić tego, co 
podgląda, zmyślonym życiem, a tymczasem ty zrobisz to, co 
chcesz zrobić.
   Urządzenie kosztowało mnie ponad połowę kredytu. Wracając 
kupiłam kilka próbek czarnego jedwabiu na wypadek, gdyby 
SeedCorp obserwowała mnie i zastanawiała się, po co zeszłam 
do Howlytown. Być może SeedCorp uwierzy, że pogrążałam się w 
całkowite odrętwienie.

W domu umocowałam urządzenie na drzwiczkach komody, tuż nad 
pluskwą. Następnie przez kilkanaście dni wiodłam bezbarwne 
życie. Gotowałam, jadłam, siedziałam wpatrzona w projektor. 
Pewnego dnia spojrzałam na komodę i zobaczyłam bursztynowy 
błysk, światło gotowości. Mogłam przesunąć urządzenie na 
pluskwę.
   Przez chwilę nie robiłam nic innego, tylko cieszyłam się 
cudownym uczuciem, że nie jestem obserwowana. Potem 
założyłam kasetę Margola na projektor.
   Dojrzał do irytacji. Jego rany zabliźniły się, ale był 
bardziej wściekły niż uszczęśliwiony. - Suka - powiedział. - 
Nie rób tego więcej.
   - Czego mam nie robić, Margolo?
   - Wiesz, o co chodzi. Nigdy więcej nie zdejmuj mnie z 
projektora, póki nie skończę mówić.
   Zaśmiałam się. - Bo co?
   Twarz mu pociemniała. - Wiem coś, co SeedCorp chciałaby 
usłyszeć. Pomóż mi znaleźć kogoś, kto będzie mnie chronił i 
kto odkupi to, co wiem, a uczynię cię bogatą.
   - A cóż to za cenna tajemnica?
   Jego twarz stała się jeszcze bardziej zacięta. - Nie 
powiem ci. Nie musisz wiedzieć.
   Tym razem ja śmiałam się przez dłuższy czas, a on krzyczał 
na mnie, cały czerwony na twarzy, aż musiałam go przyciszyć. 
- Czy naprawdę wierzysz w to, że jestem na tyle głupia, by 
ponownie ci zaufać, Margolo? Nie, będziesz mi musiał 
powiedzieć, co wiesz, a ja ocenię wartość tego.
   Wrzeszczał na mnie, aż oczy wyszły mu z orbit, ale jego 
przyciszone wrzaski były jak szepty. To było zabawne.
   Podeszłam do skrzyni, gdzie trzymałam małe zawiniątko z 
ostrymi przedmiotami, jak też niektóre narzędzia 
dentystyczne. Nachyliłam się nad projektorem, nad miejscem, 
w którym kaseta leżała małą plamką błękitu do góry. - 
Pamiętasz - powiedziałam - jak mi mówiłeś, że ból odsłania 
nagość duszy? Że ból redukuje nas do nas samych. Czyż nie 
tak to ująłeś?
   Zajęłam się swoją pracą. Eksperymentowałam, póki nie 
znalazłam na błękitnym skrawku takiego miejsca, którego 
dotknięcie wyzwalało dreszcze śmiertelnego bólu, aż oczy 
wychodziły mu z orbit. Wkrótce musiałam ponownie zmniejszyć
natężenie dźwięku, jego krzyki przestały być zabawne.
   Nie trzeba było długo czekać, by załamał się i wypaplał 
swój sekret do mego magnetofonu - szczegóły procesu, dzięki 
któremu Lineanie zdołali pseudoosobę zmienić w żywe ciało, 
procesu, który uczynił mnie tak bogatą.
   Resztę kredytu wypłaciłam niezależnej emancypantce. Razem 
ze mną czekała na nadejście zabójcy przysłanego przez 
SeedCorp, a potem to ona go zabiła. Strzegła mnie fachowo, 
gdy negocjowałam prawa do procesu. W końcu wykupiłam jej 
kontrakt. Nadal jest ze mną, po tylu latach.
   Obecnie większość czasu spędzam w posiadłości na Green, 
planecie doskonałej. Margola trzymam na najwyższej półce, w 
skrzyni pełnej innych kuriozów. Delikatne światło południa 
przez cały rok pada ukośnymi promieniami na jego skórę.
   Przez dwadzieścia lat nie dotknęłam go, ale od czasu do 
czasu zdejmuję kasetę i zakładam na projektor. I chociaż 
błaga mnie o jakiekolwiek doznanie, nawet o ból, nigdy nie 
odpowiadam. Siedzę i wspominam.

                              Przełożyła Jolanta Tippe
