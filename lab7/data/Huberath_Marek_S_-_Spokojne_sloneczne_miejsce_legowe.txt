Autor: Marek S. Huberath
Tytul: Spokojne, słoneczne miejsce lęgowe

Z "NF" 3/93

I  Cielsko rakiety drgnęło po raz ostatni. Masywny, 
wrzecionowaty kształt znieruchomiał na równej murawie łąki. 
Trawa była jeszcze pokryta rosą, której nie zdążył wysuszyć 
wyzierający już spoza grani Ouaigh. Po chwili rakieta 
zaczęła rozsuwać pancerne powłoki tylne, otwierając swą 
torbę lęgową.  
   -  En raketo! En portago! Os portagos! -  gromadka 
spalonych na brąz dzieciaków ruszyła pędem do skupionych na 
zboczu zabudowań wioski.  
   -  Segor pa'a! -  krzyknął umorusany Jovano, widząc daleko 
przy zajeździe krzątającego się ojca. -  Segor pa'a, trzeba 
przygotować en otel!  
   Kudłate, białe owczarki, przywykłe do wielu przylotów, 
przejęły opiekę nad porzuconymi stadami płowych kóz i białych 
owiec. Rakieta kilkakrotnie poruszyła odwłokiem, wyciskając 
przez otwór torby lęgowej pierwszą obłą kapsułę. 
   Aberto już wcześniej usłyszał grzmot pojawiającego się en 
raketo. Teraz, słysząc wołanie małego Jovano, przestał 
gryzmolić kolejne, mozolnie ułożone zdania wypracowania z 
geografii.  Geografię lubił, lecz pisanie sprawiało mu 
trudność, dlatego nie lubił segory Fiory, która te 
wypracowania zadawała. Z ulgą zatrzasnął drewniane okładki 
kajetu. Rzucił zabezpieczoną pracę na ziemię i pobiegł w 
przeciwnym kierunku niż Jovano i jego koledzy, pobiegł ku 
en port, ku en raketo.  
   Już z dala zauważył charakterystyczne rdzawe plamy w 
miejscu, gdzie obłe cielsko rakiety rozdzielało się na 
symetryczne fasety upodabniające je do kaczana kukurydzy. Od 
dwóch lat czekał na ten przylot.  
   -  Pare Willemo przyleciał!  -  wrzasnął z radości. -  Pare 
Willemo!  Cyvut! -  pognał, niemal gubiąc plecione sandały.  
   Powoli, z wysiłkiem unosiły się pokrywy głowia rakiety. 
Ukazywały się duralowe siłowniki hydrauliczne rozpierające 
brunatne skorupy. Widać było, że ten ruch odbywa się wbrew woli 
rakiety; mechaniczna instalacja podstępnie wbudowana w jej 
ciało brutalnie wyginała płyty pancerza. Z tyłu, poza cielskiem, 
leżało dwanaście kapsuł; torba lęgowa sflaczała przygnieciona 
przymkniętymi powłokami. 
   Coś lub ktoś szamotał się w odsłoniętym głowiu rakiety. W 
zielonkawym, przezroczystym śluzie widać było ciemniejszy, 
niezdarnie ruszający się kształt. 
   - Pare Willemo? - zaniepokoił się Aberto. Stary powinien 
był już wydobyć się z głowia, w przeciwnym razie mógł się 
udusić.  System oddechowy działał bardzo słabo po uniesieniu 
przednich pokryw. Cielsko rakiety ponownie znieruchomiało.  
   Aberto zręcznie wspiął się po wyrostkach i gruzłach 
pancerza rakiety. Od wczesnych lat zaprawiał się biegając za 
kozami czy owcami po stromych upłazkach i skałkach doal 
Greillt.  Zdążył poznać wszystkie żleby i piarżyska. Śmiało 
zapuszczał się pod samą grań.  
   Miękko wsunął ogorzałe ramię starając się nie uszkodzić 
delikatnych wachlarzy śluzowych przykrywających wnętrze. 
Lekko piekący śluz spowoduje, że jutro całe ramię Aberto 
pokryje czerwona, swędząca wysypka alergiczna.  
   Musiał głęboko nachylić się, zanim jego palce zacisnęły 
się na kościstym ramieniu starego. Lekkim, ale stanowczym 
ruchem ciągnął go ku górze. Czuł konwulsyjne, kurczowe 
drgania przechodzące przez tamto, starcze ramię, ale i brak 
oporu.  Stary szamocząc się, drżąc, wysuwał się spod grubej 
warstwy pokrytego czerwonymi żyłkami śluzu. Gdy wysunęła się 
już jego łysa i pomarszczona głowa, Aberto zebrał mu z 
powiek nadmiar śluzu i wymierzył kilka szybkich policzków. 
Stary kaszlnął, zwymiotował paroma garściami różowawej 
galaretki i otworzył oczy.  
   - Bon dayo, Aberto! - powiedział ze swoim szeleszczącym 
akcentem. Zmarszczył bezrzęse powieki w uśmiechu. 
   - Bon dayo, pare Willemo. 
   - Dalej mnie nie wyciągaj, Aberto. Biegnij po ojca. 
Zostaw mnie tak.  

II  Segor Anzelmo reperował drzwi do składziku. Górny 
zawias przegryzła rdza i drzwi kiwały się na wszystkie 
strony.  Obliczał, ile pachecos trzeba będzie wypłacić 
handlarzowi za nowy zawias. We wsi na ogół nie posługiwano 
się pieniędzmi, ale Romero zawsze domagał się zapłaty w 
pachecos, sam też płacił pieniędzmi.  
   Słyszał syna już od połowy wsi. Odłożył robotę, tym 
bardziej że wykonywał ją bez entuzjazmu. Wyciągnął 
rozeschnięte taczki z komórki. Wiedział, że Willemo będzie 
potrzebował pomocy. Był już stary, stary był też jego Cyvut.  
   - Znajdź też segora ma'a i powiedz, żeby potem za nami 
poszła.  Może przydać się do pomocy - powiedział synowi, gdy 
ten przybiegł i usiłował złapać oddech.  
   Dotarli na łąkę przed innymi wieśniakami. Większość z 
gospodarzy była na polach, inni jeszcze dalej ze swoimi 
stadami.  Przylot rakiety był atrakcją, ale nie tak wielką, 
by natychmiast porzucać pracę. Segor Tomaso wziął się do 
sprzątania i przygotowywania en otel.  
   - Bon dayo, Willemo - powiedział Anzelmo. 
   - Bon dayo. Piękny tu macie dzień. 
   - Przyleciałeś na winobranie. A zeszłoroczna pechilcha 
już dojrzała.  
   - Segora Madlena dalej wypieka ten swój złoty chleb?  
   - Znajdzie się świeży dla ciebie, Willemo.  
   Gawędząc z pare Willemo, ojciec mozolnie uwalniał go z 
rakiety. Każde z wyrośli podrażnione opuszczało dziurę 
wywierconą kiedyś w skórze i ciele pare Willemo. 
   - Jesteś dziurawy jak ser agostella, Willemo. 
   - Dziurawy los en gaucho. Słaby jestem też jak łajno 
twojej najsłabszej krowy, Anzelmo.  
   - Rozpakowuje ktoś kapsuły, bo niedowidzę? - zapytał Willemo. 
   - Segor Tomaso zaraz tu będzie. Jovano już go powiadomił o twoim 
przylocie, pare Willemo - odpowiedział posłusznie Aberto. 
   - Wyrósł ci najstarszy chłopak, Anzelmo. Przez te dwa lata. 
   - Wyrósł. Zna góry jak mało kto. Szczególnie doal Glian. Często 
tam zachodzi przez Wrath. 
   Aberto lekko zaczerwienił się. 
   - Przez Wrath? To ostra droga... - powiedział z uznaniem 
i jednocześnie syknął z bólu, gdy kolejne wężowate wyrośle 
rakiety wysunęło się z otworu wiodącego gdzieś hen w głąb, 
między żebra i osierdzie.  
   - Obecnie jedyna. Zeszłej wiosny strom Greillt bardzo 
wezbrał po deszczach i osuwisko zupełnie zniszczyło dolną 
drogę. Nie da się jej odbudować.  
   Stary był tak słaby, że nie mógł nawet unieść ręki. 
Przynajmniej dobrze ruszał szczęką i można go było zrozumieć, 
choć kaleczył mowę szeleszczącym akcentem.  
   - Skąd lecisz, Willemo? 
   - Z Wyborga, tranzytem przez Nyhiam Toal. Cyvut jest stary jak 
ja. Były kłopoty. Myślałem, że już po nas, grav Engelese. 
   Kilka razy jeszcze pogawędkę przerywały skowyty starego, 
który męką opłacał odłączanie się kolejnych wyrośli rakiety. 
   Gdy wreszcie jego bezwładne ciało udało się odczepić od 
rakiety, zwlekli go i ułożyli na trawie. Wszystkie wyrośla po- 
chowały się w głowiu. Ojciec oblał go wiadrem zimnej wody przy- 
wiezionym na taczkach. 
   - Oua! - wrzasnął stary. - Ale to zimne. Zapomniałem już wodę. 
   - Wydelikaciła ci się skóra, Willemo. 
   - Lej drugie wiadro. 
   - Segor pa'a, przyniosę wodę z potoka - zadeklarował Aberto. 
   - Lećże junor - uśmiechnął się ojciec. 
   - Segor Tomaso dalej jest starostą? - zapytał Willemo. 
   - Ouaigh. Ena mahla eblud. 
   - Nie mów złych słów na segor Tomaso. To twardy omre. 
   - Twardy, ale ena mahla eblud. 
   Drugie wiadro zmyło ślady śluzu ze skóry starego. Otwory 
na wyrośla zacisnęły się nieco, ale nie zamknęły całkowicie. 
Wyglądał normalniej. Anzelmo wywrócił jego bezwładne 
ciało na brzuch. 
   Worek ze skóry na flaki i kości - pomyślał. 
   - Aberto, przynieś jeszcze wody. Ruszże się sporzej. 
Trzeba z tym skończyć, zanim kobiety przyjdą.  
   Aberto przyniósł trzecie wiadro i potem czwarte. Na 
umytego starego naciągnęli samodziałowe portki wieśniacze 
i takiż kaftan. Stary wył i stękał, gdy naciągali na niego 
odzienie.  
   - Nie wyj, Willemo. Masz zgniłe i spróchniałe nerwy i nie 
powinno cię boleć. Cyvut wyżarł twoje nerwy.  
   - Wyżarł, ale coś czuję i to jest cholerne. 
   - Do zmierzchu Ouaigh spaliłby twoją skórę. Musisz 
przetrwać ból.  
   - Moja skóra i tak będzie tu gniła. Ouaigh nie musi się 
wysilać.  
   Całą powierzchnię skóry pomiędzy czarnymi otworami miał 
pogruzłowaną i zmacerowaną. Anzelmo przewiązał go potrójnym 
gazdowskim sznurem. 
   - Godzi się ten sznur, Anzelmo? 
   - Godzi się, pare Willemo - pierwszy raz ojciec tak się 
zwrócił do starego. - Z ciebie też gazda, powietrzny.  
   - Tak mówią w Nyhiam Toal, nie tu. 
   - Przyleciałeś z Nyhiam Toal, Willemo. 
   Wzięli starego pod ramiona i za nogi i ułożyli na 
taczkach. 
   - Trzeba wpierw zabezpieczyć Cyvuta - powiedział Willemo. 
   - Otwórzcie trzynastą kapsułę, tam jest wszystko, co trzeba. 
   - Nie ma jej, pare. Są tylko numery od jeden do dwanaście 
- wykrzyknął Aberto, który szybko przebiegł pomiędzy 
pomiotem rakiety i szybko przeliczył urodzone kapsuły.  
   - Ena mahla eblud - zaklął pare Willemo. - To ją 
wyciągnijcie. Cyvut cierpi.  
   Spomiędzy przywartych powłok zadnich wystawał obły, ciemny 
kształt pokryty wydzieliną. Anzelmo z synem doskoczyli do słabo 
drgających pokryw. 
   - Uważaj na krawędzie - rzucił Anzelmo. - Tną chciwiej 
niż noże z Glian.  
   Mocno wparli się obaj w lekko sprężynującą jajowatą 
powierzchnię kapsuły. Układ lęgowy rakiety był zbyt słaby i 
nie wspierał ich w wysiłkach. Choć gdy wreszcie wyłupali 
obły, masywny pojemnik i złożyli go na trawie, przez 
cielsko przeszedł słaby dreszcz ulgi.  
   - Cyvut jest już słaby - rzucił Willemo. 
   - Jest słaby. 
   Pokrywy pancerza zamknęły się skrywając wreszcie torbę 
lęgową. 
   Pojemnik miał pod warstwą śluzu namazany niezdarnie 
węglem numer trzynaście. Tylko węgiel opierał się temu 
śluzowi. 
   - Zgadza się, pare Willemo. Czy umyć ją wodą? 
   - Nie trzeba, junor. Podaj siekierę. 
   Anzelmo zamachnął się i palnął obuchem. Skorupa zgrabnie 
rozpadła się na kilka części. 
   - Weź tuby z czarną pastą - powiedział Willemo, który zdołał 
przetoczyć głowę i zerkał w ich kierunku. 
   - Jeszcze pamiętam, Willemo. 
   Ojciec starannie pokrył pastą dezynfekcyjną wszelkie 
szczeliny nie dolegającego pancerza głowia rakiety. Aberto 
gorliwie pomagał mu w robocie. Był szybki i wprawny. 
Lepiej pracował, niż niedowidzący ojciec.  
   - Junor jest lepszy od ciebie, Anzelmo. 
   - Dobrze. Ma młode oczy. 
   - Przywiozłem okulary. Ty też będziesz miał młode oczy. 
   - Ten złodziej Romero zamówił? 
   - Ja kupiłem dla ciebie, Anzelmo. 
   - Już dawno powinniśmy wypić razem milgeblut, Willemo. 
   - Os portagos wymiotują na widok milgeblut. Ale jest tak, 
jakbyśmy wypili milgeblut, Anzelmo. 
   - Reszta zestawu przyda się do startu. Segor Tomaso 
zawiezie ją do wsi - stary wskazał podbródkiem na polną 
drogę. Ten ruch był jego nowym osiągnięciem.  
   Drogą ciągnęła się wstęga kurzu. Segor Tomaso nadjeżdżał 
swoim najokazalszym wozem, do którego zagrzągł czwórkę 
wołów.  Segor Tomaso powoził, a Mathao, starszy brat Jovano, 
prowadził za pysk pierwszą parę. Okazały orszak. Mathao był 
wysoki, masywny i bardzo się pocił. We wsi nazywano go 
Tłusta Wieża.  
   - Zatratują się te woły - mruknął Anzelmo. - Ena mahla 
eblud.  - Ale ty pójdziesz do nas, a nie do en otel pvor 
portagos, pare Willemo, prawda? - rzucił zaniepokojony 
Aberto.  
   - Anzelmo powiedział, że segora ma'a upiekła złoty chleb. 
Nie mogę go opuścić.  
   - Ouaigh! - wykrzyknął ucieszony Aberto. - A pechilcha 
jest w tym roku lepsza niż była kiedykolwiek!  
   - Ja ci wypiję pechilchę. Ena mahla eblud! 
   - Twoja eblud, twoja, Anzelmo - zauważył Willemo. 
   - Ena mahla eblud! W głowie mu tylko pechilcha i gonienie do 
Glian do ena mila Ineda. 
   - Córki starosty Peppo? 
   - Peppo już nie jest starostą, odkąd go przygniotło w 
lesie przy wyrębie. Jego brat Yorig został starostą. 
Pomagasz staremu Peppo, junor? - rzucił do syna.  
   - Czasem pomagam, ale rzadko. 
   - Pewnie, że rzadko, bo stale przesiaduje z ena mila 
Ineda. A ma biegać po górach. Będzie z niego przewodnik. 
Dostanie po ojcu pile-monte i każdej zimy będzie umiał 
przejść przez Wrath.  
   - Będzie, będzie. Jeśli będzie miał do kogo. 
   - Dawniej więcej łaził po górach. 
   - Znam już doal Greillt i doal Glian, a dalej segor pa'a 
zabronił się zapuszczać.  
   - Pewnie, że zabroniłem, bo tam bezludzie. Można spotkać 
tylko stada vukos.  
   - Zdziczałe psy? - zapytał Willemo. 
   - Ouaigh. 
   - Ale groźne są tylko w zimie - dodał Aberto. - W lecie 
łażą pojedynczo i wystarczy na nie pile-monte.  
   - Nie było ich jeszcze dwa lata temu - zauważył Willemo. 
Rozmowa zmęczyła go i zamknął oczy.  

III  Z hurgotem podjechał wóz segor Tomaso. Przyjechali 
wszyscy: Jovano, Mathao, segora Marion i nawet maleńka 
Eribar.  
   - Bon dayo, pare Willemo - rzucił segor Tomaso i z ukosa 
spojrzał na sznur gazdowski przepasujący kaftan Willemo. 
Segor Tomaso był wysoki i suchy jak tyka, przypominał zmokłe 
ptaszysko. - Pokoje w en otel pvor portagos są już 
przygotowane. Dla ciebie i wszystkich os portagos.  
   - Bon dayo, bon dayo - Willemo pokiwał głową nie 
otwierając oczu.  Był bardzo zmęczony. Każdy ruch 
przychodził mu z nieopisanym trudem. - Wypełni się cały en 
otel pvor portagos. Jedenaścioro ludzi i tylko jedna kapsuła 
z frachtem - ciągnął. - Zwykle jest pół na pół. Sześcioro z 
nich przestanie być os portagos. Oni chcą tu się osiedlić.  
   - Nie ma miejsca w doal Greillt. Ziemia nie wyżywi więcej, 
pare Willemo. 
   - Oni pójdą na bezludzie, aż za doal Glian. 
   - Nie mają wiele: tylko jedna kapsuła frachtu na sześciu ludzi. 
   - To nie ich fracht. Oni mają tylko robotne ręce. 
   - Robotne ręce, to wystarczy, grav Engelese - zgodził się segor 
Tomaso. 
   Skinął na Mathao i obaj wzięli się do rozbijania 
kolejnych kapsuł. Wychodzili z nich umęczeni niewygodną 
pozycją podróżni. Prostowali się, rozglądali, mrużyli oczy 
od blasku Ouaigh. Niektórzy cuchnęli moczem - ci musieli 
przebrać się w świeżą odzież. Segor Tomaso krzątał się wśród 
nich i ich dobytku. Spodziewał się zarobić wiele pachecos. 
Raz jeszcze podszedł do taczek z pare Willemo.  
   - W en otel pvor portagos jest dwanaście pokoi. Będziemy 
dumni mogąc cię tam gościć, pare Willemo, choć możesz też 
mieszkać, gdzie chcesz, gdzie zwykle... - powiedział. 
   - Zatrzymam się jak zwykle u segor Anzelmo. 
   - Ouaigh. Bon - odpowiedział segor Tomaso. Nie wyglądał 
na zdziwionego.  

IV  Życie wioski zmieniło się, jak zawsze po przylocie 
rakiety. Przybyszy goszczono dla samej chęci poznania 
kogoś nowego i usłyszenia czegoś nowego. Trudno im było 
wyjść z en otel, by nie otoczyła ich gromadka dzieciaków. 
Mądre, białe owczarki musiały same troszczyć się o stadka 
owiec i kóz.  
   Segor Tomaso troszczył się o tych, co mieli lecieć dalej, 
os portagos. Osiedleńcy, os novados, sami rozglądali się za 
jakąś pracą, by zgromadzić nieco potrzebnych przedmiotów. 
Trzy pary małżeńskie, które dla jakichś powodów musiały 
opuścić Nyhiam Toal. Segor Tomaso wyznaczył im dolinę 
następną na północ za doal Glian. Wybrali dla niej nazwę 
doal Novado. Potrzeba było jeszcze zgody segor Yoriga, 
starosty Glian, ale wszyscy uważali to za formalność, bo 
zasiedlona dolina ochraniała od vukos i innego plugastwa, 
którego ciągle przybywało. Os portagos byli zamożniejsi. 
Zamówili dobre pokoje z umywalkami. Płacili za pożywienie 
pieniędzmi, nie pracą; niektórzy szukali pracy. Segor 
Donovan był medykiem i też szukał miejsca stałego 
osiedlenia. Gdy zorientował się, że w Greillt żyje zaledwie 
osiemnaście rodzin, postanowił lecieć dalej, bo nie wyżyłby 
ze swojego fachu. Na razie jednak wędrował ze swą walizką od 
zagrody do zagrody, zbierając pachecos lub to, czym mogli 
zapłacić wieśniacy.  
   Ena segora Emilia była ponoć z rodu samych Kysari, co 
miało gdzieś szczególne znaczenie. Dlatego wędrowała aż z 
samej Kyrreig do Dillam Baoam, aby poślubić tamtejszego 
władcę. Dillam Baoam było tak odległe, że na lekcjach 
geografii segora Fiora mówiła na nie Kraj na Nigdy-Nigdy. 
Segora Emilia nie opuszczała swojego pokoju i Aberto nie 
pamiętał nawet, jak ona wygląda.  

V  Był ciepły wieczór, jak bywa o tej porze roku w Greillt. 
Z wygwieżdżonego mocno nieba gdzieś zniknęły wszystkie 
chmury, co nie znaczyło, że koło południa następnego dnia 
nie będzie ulewy. Bliski Nored, Nor Stairn av Greillt, 
gwiazda północna, świecił chłodnym niebieskawym blaskiem.  
   Segora Madlena wystawiła plecione foteliki na werandę. Od 
wczoraj w oknach chałup wioski znów jaśniało światło 
elektryczne. Segor Aniceto Dozireff z pomocą Tomaso, 
Mathao, Wais'avo i jego trzech synów uruchomił prądnicę w 
małej elektrowni wodnej na strom Greillt. Dozireff był en
ine'ero wysłanym przez Olam w rejs okrężny. Miał spisywać i 
w miarę możności reperować istniejące instalacje 
elektryczne. Olam zamierzało nieco zwiększyć produkcję 
maszyn elektrycznych i żarówek i rozpoznawało możliwości 
zbytu na os planetos w pobliżu Wyborga.  
   Wokół starej, popstrzonej żarówki, jedynej, jaka znalazła 
się na strychu u Anzelmo, kłębiły się ćmy i komary. Żarówka wi- 
siała na zetlałym przewodzie przybitym gwoździem do sufitu we- 
randy. Pod żarówką na białym czyściutkim obrusie systematycznie 
rosła pryzma sześcionogich trupków. 
   - Jeszcze jedna szklaneczka pechilchy, pare Willemo? - 
Anzelmo z rozmachem wyciągnął z pękatej butelki zwinięty z 
papieru korek, aż jęknęło zamknięte w niej powietrze. Miał 
już zaczerwienione oczy; rozpiął ozdobną, haftowaną 
koszulę. Było mu za gorąco. Pare Willemo pociągał przez 
plastykową rurkę, z grubo rżniętej szklanki, czerwony 
płyn. Gdy płyn kończył się, głośny siorb rurki i bulgot 
pechilchy sygnalizowały, że trzeba dolać.  
   - Jeszcze mam, Anzelmo. Mocna pechilcha tego roku - pare 
Willemo przechylił głowę i czerwony płyn zaczął wyciekać 
przez otwory w jego brodzie.  
   Aberto doskoczył uprzejmie, poprawił głowę starego, żeby 
wino ściekało do gardła, a nie na podłożoną chustę. Następnie 
poprawił chustę, żeby lepiej chroniła kaftan starego. 
   - Chi... chi... - zachichotał Willemo. - To musi być 
widok. Dziurawy łeb, dziurawy los starego gaucho. Cyvut 
wyżarł mi dziury wokół nerwów.  
   Krępowała go własna nieporadność; sztucznie podkreślał 
swoje kalectwo.  
   - Bolało, jak żarł, pare Willemo? - Aberto jednym okiem 
zerkał na starego, drugim na czerwony płyn w pękatej 
butelce.  
   - Bolało na początku. Próba bólu. Potem już nie, potem 
już jesteś gaucho. Niektórzy nie wytrzymują, wariują. 
Trzeba ich wyciągać ze środka.  
   - Nalej junorowi, Anzelmo - zwrócił się do ojca. - 
Dzisiaj może trochę wypić.  
   - Ciągle ubywa pechilchy - włączyła się segora Madlena. - 
Jeśli go nie wywieje do Glian.  
   - Lepsza pechilcha w Greillt? 
   - Pechilcha lepsza. 
   - Mówią, że kobiety w Glian zrobiły się tłuste, duże i 
blade - wtrącił Anzelmo. Od lat nie ruszył się poza przełęcz 
Wrath, choć kiedyś był przewodnikiem handlarzy. Żartował, że 
Romero wyciąga teraz od niego wszystkie pachecos, jakie mu 
kiedyś pozostawił za przeprowadzanie przez przełęcz Wrath.  
   - Nie są blade. One tylko nigdy nie opalają się. Chronią się 
przed blaskiem Ouaigh dużymi słomkowymi kapeluszami. 
   - Za moich czasów nie nosiły - burknął Anzelmo. 
   - Goniłeś za Madleną, to nie zauważyłeś - zachichotał 
pare Willemo. Chichot przerodził się w kaszel i znowu 
trochę pechilchy zmarnowało się w chustce.  
   - Chleba czy sera gorozzola, Willemo? - segora Madlena 
pomimo wieku, pomimo skóry pomarszczonej i spalonej przez 
Ouaigh zachowała w oczach młodzieńczy błysk wesołości. Ser 
gorozzola był drugim gatunkiem sera wyrabianym w Greillt.  
   - Więcej ena agostella dla en agostello - uśmiechnął się 
Willemo.  Willemo nie lubił sera gorozzola z Greillt. Dla 
niego był zbyt twardy i słony. Gorozzolę podawało się 
pokrojoną w bardzo cienkie plasterki niemal pozbawione 
dziurek. Willemo wolał wyglądać jak jego ulubiony agostella.  
   Wszyscy łamali po kawałku sera i chleba. Dla pare Willemo 
przygotowali połamane drobno kawałeczki. Kawałek sera czy 
chleba potrafił unieść do ust, szklanka z winem była zbyt 
dużym ciężarem.  
   - Jaka jest Ineda av Glian? - zapytał Willemo popijając 
winem kolejny kawałek sera. Agostella robiona w Greillt 
była miękka, tłusta i soczysta. Przez dwa lata Willemo nie 
zapomniał jej smaku.  
   - Ena biolla reguza, pare Willemo. Bioella. Ma żółte 
włosy jak segor Domenico albo segora An'ela. Wyższa niż 
dziewczyny z Greillt, ale niższa ode mnie. Kobiety z jej 
rodziny nie są tłuste, ani ona.  
   Willemo pokiwał głową. 
   - Jak podkreślił, że niższa - Anzelmo podrapał się po 
brzuchu.  Wokół lampy zakłębiły się małe, czarne, latające 
mrówki.  
   - Dobrze, Anzelmo. Krew powinna się mieszać. Mało tu 
rodzin. Serowar Domenico jeszcze żyje?  
   - Żyje, ale robotę robi jego junor. Stary jeszcze 
dogląda, poucza. Połamał go reumatyzm.  
   - Ena mahla eblud! - wrzasnął pare Willemo. - Fuccho! 
Szarpnął się na fotelu na miarę swych wątłych sił. 
   Spojrzeli na niego ze zdziwieniem. Pare nie powinien 
używać złych słów. 
   - Os mahlos anos zeżrą mnie żywcem - wyjaśnił. Bał się 
mrówek.  Bał się, że wejdą do otworów w jego ciele 
zrobionych przez wyrośla głowia i zaczną kąsać albo 
pożerać zmienioną tkankę. Pierwsza mrówka łażąca po chuście 
wywołała jego popłoch.  
   - Anzelmo, Aberto przesuńcie stół spod lampy, o tam, na 
skraj werandy. Os anos mają swoją ena nott pvor amor. Nie
odejdą od światła.  
   Zamieszanie nie trwało długo. Mężczyźni rozłożyli nowy 
obrus, bo poprzedniego nie dałoby się uwolnić od nawały 
czarnych, skrzydlatych drobinek.  
   - Rozłóżcie ten brudny pod lampą, na podłodze. Wtedy 
wszystkie os anos będą na nim siedziały. Nie zlezą z niego - 
powiedziała Madlena.  
   - Bon. Będą miały białe prześcieradło. 
   Rozciągnęli obrus na świeżo wyszorowanych deskach werandy. 
   W półmroku siedziało się równie przyjemnie. Nadal było 
ciepło. 
   Willemo obserwował czarny wir, kłębiący się wokół żarówki. 
   - Fruwająca, rozkochana śmierć - powiedział. 
   - Tu cię nie dosięgnie, Willemo. 
   - Mówisz znakomicie naszym językiem, chociaż z obcym 
akcentem. Skąd jesteś, pare Willemo?  
   Stary uśmiechnął się. 
   - Już raz zadałeś mi to pytanie, Aberto. Miałeś wtedy 
sześć lat. Odpowiem ci to samo. Powietrzny gazda jest av 
Stairns, z gwiazd.  
   - Teraz mam piętnaście lat, pare Willemo. 
   - Odpowiedź może być tylko ta sama. Jestem Willemo av Stairns. 
Tak jest. 
   Anzelmo i Madlena spojrzeli po sobie. 
   - No, może jestem też częścią Cyvuta - dodał Willemo. 
   - Mądry jest segor Doziretfo. Patrzyłem na jego pracę. 
Kierował starszymi od siebie. A potem to wszystko ruszyło, 
dokładnie jak uczy segora Fiora. To jest wielki en 
conruttoro.  
   - En ientoro - podpowiedziała synowi segora Madlena. 
   - Wielkie słowa - mruknął Willemo. - Sam nic nie 
skonstruował ani nie wymyślił. En ine'ero po dobrej szkole w 
Wyborgu. Pachecos bierze od Olam.  
   Stary Anzelmo uważnie spojrzał na pare Willemo. 
Czyżby powietrzny gazda był zazdrosny o młodszego kolegę? 
   - Ten drugi, segor Niewymawialny, jest dziwny - powiedział 
Aberto. 
   - Donovan? 
   - Nie. 
   - Zelosshosky? 
   - Pewnie tak, pare Willemo. 
   - Ubaldo Zelosshosky. 
   - Właśnie. Przedwczoraj zwołał wszystkich os reguzos z 
Greillt i zapowiedział, że będzie płacił os pachecos za
wszystkie przyniesione os foscils. Eno pacheco za en 
foscilo.  
   - Złodziej - pare Willemo poprawił się w fotelu. Pogodził 
się z pechilchą sączącą się przez dziury w podbródku. - W 
Wyborgu dostanie po dziesięć pachecos za każdy en foscilo, 
jeśli zainteresuje kogoś z os dozetos.  
   Segora Madlena wstała i wytarła pechilchę z podbródka i 
szczęki pare Willemo. On też musiał wyglądać schludnie. 
   - Kłopot w tym, że nikt z nas nie wie co to są te os 
foscils.  Każdy by chętnie zarobił pachecos, nawet jeśli to 
złodziejska cena. Mathao pytał ojca, ale segor Tomaso nie 
wiedział.  
   - Trzeba było spytać segora Ane'la, junior. Ona 
przyjechała kiedyś do Greillt szukać foscils. Zamiast 
znaleźć foscils została z Morio fil Jerome w Greillt - 
powiedział Anzelmo. Przełamał z przyjemnym trzaskiem skórkę 
chleba.  
   - Os foscils, to jest to, co pozostało po tych, co byli tu 
przed nami - powiedział pare Willemo. Coś jakby szybciej 
sączył swoją pechilchę. Segora Madlena dolewała mu częściej.  
   - Mamy też słodką pechilchę, Willemo - powiedziała. - 
Jest jak miód.  
   - O, nie, Madlena. Nie dzisiaj. 
   - W każdym z miejsc lęgowych os raketos byli jacyś przed 
nami. Byli dziwni, albo głupi, albo jedno i drugie - 
kontynuował pare Willemo. - Ale wymierali, kiedy my 
przybywaliśmy. Tak jakoś było.  
   - Ena etter'inacia otal - rzucił Anzelmo. - Jak zawsze. 
   - Nei - oburzył się pare Willemo. - Oni sami wymierali.  
Słabsze os gennores, nie wiem. Nie było podboju, nei ena 
etter'inacia.  
   - Na wszystkich os planetos? - powątpiewał Anzelmo. 
   - Na wszystkich os planetos. Nie słyszałem, żeby gdzieś 
było inaczej - przytwierdził pare Willemo. - Nei ena 
etter'inacia.  
   - Mało prawdopodobne, żeby wszystkie gatunki tak wymarły, 
Willemo. Ich ryby, ptaki, drzewa, kwiaty.  
   - Ale tak było, Anzelmo. Os bacillones zrobiły wszystko. 
W Wyborgu wszyscy os dozetos tak uważają.  
   - Pare Willemo, pare Willemo - Anzelmo zamaszyście rozlał 
wszystkim po szklance pechilchy. Natrafił jedynie na słaby 
gest sprzeciwu segory Madleny. Aberto był dumny, że traktują 
go jak dorosłego, choć w głowie mąciło się od pechilchy.  
   - Wierzysz, że tak wszystko poszło? W każdym miejscu lęgowym, 
gdzie os raketos zawiozły ludzi? 
   - Wszędzie było podobnie: dość tlenu, woda, klimat. 
Przyjęliśmy się, jak ziarno w glebie.  
   - W Wyborgu wszyscy os dozetos tak uważają? 
   - W Wyborgu wszyscy os dozetos tak uważają. Nasze os bacillones 
były najmocniejsze. Zabiły innych. Zabiły tych, co byli przed 
nami. Znajdujesz jakieś takie rzeczy, Aberto? Przecież tyle 
chodzisz po górach. 
   - Nie wiem, które z nich to os foscils. 
   Zamilkł na chwilę. 
   - Ale myślę, że zarobię sporo pachecos - dodał po 
namyśle. - Foscils nie są z kamienia, no nie, pare 
Willemo?  
   - Bardzo stare mogą być skamieniałe, ale raczej nie. 
   - Znalazłem parę takich miejsc w górach, jakby osiedla. 
Tam jest dużo różnych foscils. Wyrysuję też dla segor 
Niewymawialny ich ułożenie. Myślę, że wpadnie za to parę 
dodatkowych pachecos.  
   - Wpadnie. Na pewno - powiedział pare Willemo. Oczy 
kleiła mu senność. Przez rok odwykł od alkoholu. Przewidywał 
niepokój i niechęć wyrośli Cyvuta, gdy znów będą wchodzić w 
jego ciało i natrafią na ślady alkoholu. Przewidywał ból.  
   - Pare Willemo - zwrócił się do niego Aberto. - Czy można 
zostać gaucho z dziewczyną, w jednym en raketo? We dwoje. 
   - Jasne. To jest ideał. Możecie wtedy osiągnąć sprzężenie. Wasz 
en raketo pomknie do najbardziej odległych miejsc lęgowych, 
jeśli zechcecie. Na kraj wszechświata. Ale która kobieta zgodzi 
się by zostać podziurawiona jak ser agostella? 
   - Ineda av Glian - powiedział bardzo cicho Aberto, ale inni 
dosłyszeli. 
   - Pewny siebie. 
   - Po ojcu. Segor pa'a był uparty jak skała. Długi czas - 
powiedziała segora Madlena.  
   - Już nie jest? 
   - Skała się kruszy. Woda wierci w niej dziury - Anzelmo chlapnął 
wielki łyk pechilchy i wytarł usta rękawem. 
   - A jaki jest segor Tomaso? Zmienił się, czy nadal taki wielki 
en dogmatico? Dalej tylko grav Engelese i nic więcej? 
   - Tfu - splunął Anzelmo. - Im starszy, tym gorzej. Ena mahla 
eblud. Na wiosnę kazał ukamienować Agostino Nei. 
   - Tego głupawego jąkałę? Przecież Agostino nie skrzywdziłby ani 
człowieka, ani mrówki. 
   - Agostino stracił dłoń w tartaku. Segor Tomaso stwierdził, że 
bez ręki nie jest godny żyć. 
   - Ena mahla eblud. 
   - Właśnie. 
   - Dlaczego kazał tak zrobić? 
   - Bo Agostino przestał być pełnym człowiekiem. Ręka stworzyła 
człowieka. 
   - Ręka stworzyła człowieka. Wiesz, Anzelmo, że w Wyborgu 
niektórzy os dozetos wątpią w myśli grav Engelese. 
   - No to kto? 
   - Ena Perso'a Prima. Osoba, nie sama część ciała. 
   - Lepiej, żeby tego nie słyszał segor Tomaso. To ena 
mahla eresia, najgorsza.  
   Chwilę milczeli. W drugim kącie werandy nadal trwał 
miłosny taniec tysięcy mrówek. 

VI  Od dawna Aberto nie chodził po górach tak często jak 
obecnie. W szkole pojawiał się raz w tygodniu. Segora 
Fiora witała go z wściekłością, lecz za każdym razem 
odpowiadał z wyłożonego materiału lepiej niż uczniowie, 
którzy godzinami wysiadywali ławki.  
   - Ena mahla eblud - mówiła segora Fiora. - En vene metal 
- myślała.  
   Aberto wiedział, co robi. Odwiedzał niedostępne kary, 
wiszące ponad doal Greillt. Tropił ślady tych co byli przedtem. 
Zbierał, kolekcjonował, mierzył, szkicował. Z każdej wyprawy 
wracał obładowany, z ciężkim plecakiem. 
   Segor Niewymawialny z początku płacił mu jak innym, 
później za dobrze udokumentowane znalezisko Aberto dostawał dwa 
pachecos, a za odnalezienie osiedla i dobre szkice nawet trzy. 
   Wkrótce segor Niewymawialny wyczekiwał na przybycie Aberto 
niecierpliwie. Od innych przestał skupywać os foscils, bo nie 
umieli ich opisywać i uzupełniać dobrymi szkicami, jak to robił 
Aberto. Joao próbował podsunąć kilka wymyślonych szkiców, ale 
zamiast pachecos zarobił kuksańca. 
   Oszustwo Joao spowodowało jednak, że leciwy segor 
postanowił osobiście sprawdzić jedną z praosad 
skartowanych przez swojego najlepszego asystenta.  
   Po pięciu godzinach podejścia zakosami po stromych 
upłazkach w piekącym skwarze Ouaigh, ledwie mogąc nadążyć za 
obładowanym bagażem Aberto, spocony segor Ubaldo przekonał 
się, że ruiny praosady w karze Bon Ouaigh zostały bezbłędnie 
przerysowane. Aberto robił rzetelną robotę. Z kilku 
powodów: ciekawiła go ta praca; chciał zarobić jak najwięcej 
pachecos, żeby opłacić nimi studia w Wyborgu;  a 
najważniejsze, bo zawsze starał się dobrze robić to, za co 
się brał.  
   Segor Ubaldo sprawdził stanowisko i rozsiadł się wygodnie 
na wancie. 
   - Ena pechilcha ndor en milg? - zapytał Aberto. 
   - En milg, en milg, chłopcze. Pechilcha by mnie zabiła - 
sapnął segor Ubaldo wycierając chusteczką pot z czoła. 
Aberto rozwiązał plecak, nalał z bukłaka kubek mleka i podał 
segorowi. Los przewodnika - noszenie bagażu klienta.  
   - Piękna nazwa, kar Bon Ouaigh - segor Ubaldo mlasnął i 
biała obwódka otoczyła mu wargi.  
   - To dlatego, że Ouaigh zawsze najpierw tu zagląda, gdy wstaje 
ponad granią - Aberto celowo wybrał właśnie ten kar, gdyż całe 
podejście było w słońcu. Miał nadzieję, że zniechęci to 
wścibskiego segor Niewymawialnego do kolejnych weryfikacji. 
   - Ja myślałem, że znaczy to Dobre Tak - uśmiechnął się segor 
Ubaldo. - A to Dobre Słońce. 
   - Co to jest? - zapytał Ubaldo biorąc do ręki okuty kij Aberto. 
   - Pile-monte. 
   - Takie godło przewodnika? 
   - Nei. To normalny ekwipunek. Szczególnie pomaga na śniegach. 
   - Mało gdzie używa się takich os pile-montos. Przyślę ci 
z Wyborga nowy sprzęt, jakiego tam używają w górach.  
   - Pile-monte dostałem od ojca. Nie jest zły. Ale nowy sprzęt 
przyda się. Komuś, nie mnie... - dodał cicho. 
   - W doal Glian używają po parze krótkich os pile-montos. 
Po jednym na każdą rękę. Segor Yorig tak chodził, a teraz 
jego syn. To jest lepsze, ale ja dostałem pile-monte od 
ojca. Bez zgody segor pa'a nie zmienię sprzętu - 
kontynuował.  
   Segor Ubaldo pił kubek za kubkiem i jadł za dwóch. Aberto 
uraczył się naparstkiem pechilchy. Był dumny ze swojej formy 
fizycznej. Sam mógłby wspiąć się do karu Bon Ouaigh w czasie o 
połowę krótszym. Wlókł się ze względu na segor Niewymawialnego. 
   - W Wyborgu używają os pile-montos w kształcie kilofka, tylko 
bardzo lekkiego. Jak u was w kopalniach. Jest bardzo dobry na 
śnieg i na lód. 
   - Kopalnia rudy jest w Glian. U nas w Greillt jest huta szkła. 
Segor Tomaso ją zbudował i uruchomił. Dlatego wybraliśmy go na 
starostę. Nie musimy teraz płacić pachecos za szyby, szklanki i 
butelki. Mądry omre ten segor Tomaso, ale ojciec go nie lubi. 
   - Mógł przyjąć os novados do Greillt - zauważył segor Ubaldo. 
   - Mógł. Sześcioro ludzi mogło zamieszkać nawet tu, w karze Bon 
Ouaigh. Tu śnieg znika tak wcześnie jak na samym dnie doal. 
Zrobił błąd. Każdy robi błędy. 
   Aberto ogryzał udko kurczaka przygotowanego przez matkę na 
drogę. Zastanawiał się, gdzie jeszcze będzie chciał iść segor 
Niewymawialny. Na razie sapał i stękał, jadł i pił, i się 
pocił. Byłoby źle, gdyby mu teraz serce nawaliło. 
   - Segor Ubaldo, czy w Greillt była kiedyś ena 
etter'inacia?
   - Ena etter'inacia? 
   - No, tych, co byli przed nami... 
   - Mhm... - mruknął segor Zelosshosky. - Wiesz, Aberto... 
dużo czytałem o Greillt... Nie jestem zwykłym handlarzem 
os foscils - spojrzał szybko na Aberto. - W Wyborgu byłem en 
dozeto, ale i tam brakuje pachecos, więc przestali mi 
płacić. Ale mam nadzieję, że znowu będą... Dzięki twoim 
wyprawom - urwał na chwilę.  
   - Greillt było zasiedlane dwa razy - zaczął po chwili. - 
Za pierwszym razem przybyło dwieście rodzin. Wszyscy 
koloniści osiedlili się wtedy w Greillt. I wszyscy umarli.  
   - Wiem. Segora Fiora mówiła o tym. Ziemia nie mogła 
wyżywić wszystkich i pomarli z głodu. Na ich pamiątkę nasz 
en planeto nazywa się Greillt, chociaż znacznie więcej ludzi 
mieszka w Glian.  
   - Tak uczą. Ale właściwie nie wiadomo, co się stało. Może 
w tym przypadku os bacillones tamtych były lepsze... Nie ma 
żadnych świadectw nawet w Wyborgu. Kiedy po czterystu latach 
ludzie znowu odważyli się tu osiedlić, tamtych już nie było. 
Ludzie przywieźli swoje zwierzęta i rośliny i udało się.  
   - A te osiedla? Moje szkice? Czy coś z nich widać? 
   - Hm... wiesz. Obejrzyjmy jeszcze raz to stanowisko. 
   Łazili po karze przez trzy godziny aż segor Ubaldo znowu 
zgłodniał. 
   - Świetnie opracowane stanowisko - powiedział jedząc ser. 
Aberto dotąd pochłonął jedynie kawałek kurczaka i mały 
kawałek sera, kompletnie roztopiony w plecaku, przez to 
jeszcze lepszy niż zwykle. Jako początkujący przewodnik nie 
wiedział, ile wspólnego jedzenia należało do niego. Resztę 
kurczaka i prawie cały ser spałaszował segor Ubaldo.  
   - Wykonałeś dokładnie moje polecenia. Dam ci trzy pachecos 
ekstra za dobrą robotę. 
   - Inne osiedla zostały opisane tak samo, segor Ubaldo. Co 
o tym sądzisz? Była ena etter'inacia? - ta myśl nie dawała 
mu spokoju.  
   - Wiesz chłopcze... - westchnął en dozeto. - To jest 
przykre, ale wiele na to wskazuje. Znalazłem cienką, czarną 
warstwę. To musi być węgiel, popiół. Te ruiny świadczą, że 
te siedziby zostały kiedyś zburzone, spalone. Nie wiem, jak 
wyglądają inne osiedla, pójdziemy do kilku innych, ale 
obecnie uważam, że w tym osiedlu mogła być ena etter'inacia 
otal. Tak to wygląda.  
   - Za tych dwieście rodzin? 
   - Może. 
   - Jak wyglądali ci, co byli tu przed nami? 
   - Preomres, czy inne organizmy? 
   - Preomres. 
   - Nie wiem dokładnie. Ze znalezionych os foscils trudno 
jednoznacznie odtworzyć ich wygląd. Na pewno byli do nas 
bardziej podobni niż os raketos. Gdybyś dokładnie odrysował 
jakiś en skeleto, ale dokładnie tak jak leżą kości, to 
mógłbym odtworzyć ich wygląd.  
   - Bon. Zrobię tak. Czasem znajduję os skeletos leżące w 
trawie. Preomres mieli dwie ręce, dwie nogi i głowę.  
   - Ale czaszkę z paru części. 
   - Odrysuję takiego preomre najdokładniej, jak potrafię. 
   - Sam też spróbuj go zrekonstruować... - podsunął en 
dozeto.
   Na zejściu segor Zelosshosky obtarł stopy, a już niedaleko 
wsi skręcił nogę. Wrócili, gdy na niebie chłodno świecił Nored. 
Segor Ubaldo ciężko wspierał się na starym pile-monte starego 
Anzelmo. 

VII  Dzień odlotu pare Willemo zbliżał się w szybkim 
tempie. Tym razem Cyvut miał udać się na bezproduktywny 
lot. Po to, by przygotować się do kolejnej pory lęgowej. 
Trzy miesiące błąkania się w przestrzeni. Los en gaucho - 
jedność z en raketo.  Okres skrócony do minimum przez os 
ancessores, tych, co kiedyś okiełznali os raketos.  
   Aberto nadal opuszczał lekcje. Obecnie pomagał 
przygotować Cyvuta do startu. Przykładał się do tego 
bardziej niż powinien młody przewodnik. Segora Fiora nie 
potrafiła więcej złościć się na swego najlepszego ucznia. 
Był błyskotliwy jak en vene metal.  Dużo czytał, uczył się 
szybciej niż inni. Nieobecności nie były dla niego 
niebezpieczeństwem.  
   Zapas pachecos wzrósł radykalnie. Na podstawie tego, co 
mówił segor Ubaldo, powinno to wystarczyć na opłacenie 
czesnego za pierwszy rok, a po pierwszym roku kolegium można 
było już dostać stypendium, jeśli En Univarsal pvor Sopia 
zainteresował się bystrym uczniem. Aberto uważał, że skoro 
tak szybko nauczył się fachu przewodnika i opisywania os 
foscils, to i zawodu en ine'ero też nauczy się w krótkim 
czasie.  
   Segor Ubaldo zrobił kilka szkiców rekonstrukcyjnych en 
preomre. Wyglądały dość prymitywnie, ale i tak uderzało 
podobieństwo do człowieka. Choć może właśnie brak 
informacji o mięśniach, tłuszczu, powodował, że segor Ubaldo 
upodabniał rekonstrukcję en preomre do człowieka. Gdy 
Aberto zwrócił mu na to uwagę, segor Niewymawialny obraził 
się. Nie będzie jakiś tam en reguzo, pastuch z Greillt, 
pouczał en dozeto z Wyborga.  
   Aberto zrezygnował więc z niewczesnych uwag i 
własnoręcznie spróbował wykreślić rekonstrukcję en preomre.  
Wielokrotnie pomagał ojcu rozbierać zarżniętego wołu i 
pamiętał jak mięśnie, ścięgna i kości łączą się we 
współdziałający układ.  
   Szczególnie trudno było odtworzyć głowę: niezrośnięte 
kości czaszki sugerowały bardzo wiele możliwości; od w miarę 
podobnej do człowieka o dużych, wyłupiastych oczach pod 
proporcjonalnym czołem z kilkunastoma krótkimi wyrostkami 
czy różkami nawieszającymi się nad oczyma, płaskim nosem i 
szerokimi zwierzęcymi ustami; do potwora o dwóch niemal 
rozdzielonych głowach, każda z jednym okiem na szypule, 
symetrycznych nosach i miękkim ssawkowatym otworze gębowym.  
   Rekonstrukcja wykonana przez segor Dozeto, jak zwał go 
obecnie Aberto, była najbardziej człekopodobna ze wszystkich. 
Aberto zaczął podejrzewać go o dziwny brak śmiałości w 
myśleniu. Może właśnie dlatego zabrakło dla niego pachecos na 
En Univarsal. 
   Za to rozsądku nie zabrakło doświadczonemu en Dozeto.  
Uważnie obejrzał szkice zrobione przez Aberto i kupił je 
wszystkie za siedem pachecos, co było dużą sumą. Segor 
Ubaldo tak zainteresował się wynikami, że postanowił dłużej 
pozostać w Greillt. Początkowo planował zabrać się następnym 
en raketo, który miał przybyć już za miesiąc. Segor Tomaso 
cieszył się, że en otel pvor portagos przyniesie większy 
dochód.  
   Praca nad Cyvutem zajmowała znacznie więcej czasu. Pare 
Willemo szczelnie zawinięty w koc siedział w cieniu na fotelu
pod wielkim, składanym parasolem i instruował Aberto. 
Potrafił już wykonać sporo różnych ruchów, ale podniesienie 
do ust pełnej szklanki z pechilchą było dlań nadal 
niewykonalne.  
   Cyvut leżał na ogół zupełnie nieruchomo, nieco 
rozpłaszczony na łące. Czasami zrobił kilka rytmicznych 
ruchów końcem odwłoka. Pare Willemo mówił, że są to słabe 
odruchy, bo wszystkimi ruchami en raketo zawsze steruje en 
gaucho.  
   Oporządzanie en raketo wymagało częstego wspinania się na 
krępy, wrzecionowaty korpus, przypominający trochę poczwarkę 
motyla.  
   - Ileż on ma tego wszystkiego - narzekał Aberto, to 
czyszcząc z wydzielin różne otwory w korpusie, to zaklejając 
inne pastami wybranymi z zawartości trzynastej kapsuły. Pare 
Willemo instruował go i pouczał.  
   - Nie możesz pomylić się, źle dobrana maść może 
spowodować nieobliczalne szkody.  
   - Jak one żyły, zanim je przysposobiono? Przecież pełne 
oporządzenie Cyvuta zajmie parę dni - rzucił Aberto, 
zręcznie biegając po pancerzu pomiędzy ostrymi jak sztylety 
z Glian kolcami i grzebieniami.  
   - Było im łatwiej. Wszystko to robiły same. Miały 
kompletny układ nerwowy. Teraz wszystko robi za nie gaucho, 
a jeśli gaucho nie siedzi w głowiu, en raketo nie potrafi 
wykonać najprostszej czynności życiowej.  
   Ouaigh ostro świecił, choć wokół okolicznych szczytów 
plątało się kilka białych chmurek. Płyty pancerza Cyvuta 
nagrzewały się bardzo, parzyły przy dotknięciu ręką.  
   - Nie zrobi się coś niedobrego od tego nagrzewania się, 
pare Willemo?  
   - Nei. Cyvut nawet tego nie zauważy. Dla niego to żadna 
różnica temperatury, w przestrzeni napotyka na wielokroć 
większe.  
   Kiedy Aberto uwinął się z robotą, zaparzył na palniku 
benzynowym ziółek i z kubkiem aromatycznych os erbos 
rozwalił się na fotelu, obok starego. Benzyna i palnik były 
własnością pare Willemo, ale Aberto nauczył się nim 
posługiwać już przed laty.  Chwilę obaj milczeli gapiąc się 
na kolosalny korpus Cyvuta.  
   - Przywiozłeś trochę en denamento Nobele, pare Willemo?
- zapytał Aberto. 
   - A na co ci? 
   - Znalazłem dobre, niskie przejście do doal Glian. Po 
drugiej stronie strom Greillt niż stara droga. Trzeba tylko 
wysadzić jedną skałkę. Droga paskudna, przez las, ale 
znacznie krócej niż przez Wrath. A jakby zbudować gościniec, 
to można by tam jeździć okrągły rok. Bez walki ze śniegiem
czy lodem na Wrath.  
   - Segor Tomaso powinien przeznaczyć pachecos na en 
denamento Nobele. To sprawa starosty.  
   - To beznadziejne. On nigdy nie da pachecos na en 
denamento Nobele. Segor Tomaso nie chce bliskich kontaktów 
z doal Glian. Obawia się ich.  
   - Dlaczego? Sprzedaje im szkło po dobrej cenie... 
   - Ludzie w Glian, jak ty, pare Willemo, wątpią w grav 
Engelese. Wprowadzili stałe prawo, a przecież grav Engelese
nakazał ena prattica sottial. Oni, to znaczy Peppo i Yorig, 
twierdzą, że jak coś jest dobre, to zawsze jest dobre, albo 
jak złe, to zawsze jest złe. A to jest ena eresia.  
   - No tak, jeśli byłoby prawo, to Tomaso nie mógłby tak 
łatwo ukamienować takiego Agostino Nei. Chyba, żeby 
wcześniej wymyślił takie prawo.  
   Lepiej kiedyś zrobiliby wybierając na starostę 
przewodnika Anzelmo niż en ine'ero Tomaso - pomyślał 
Willemo. - Ale en ine'ero to pożyteczny zawód, dobrze 
rokował, nie to co górski ptak, wędrowiec...  
   - Czasem myślę, że chodzi o widzimisię segor Tomaso, a 
nie o myśl grav Engelese.  
   - Niektórzy os dozetos uważają, że myśl grav Engelese 
prowadzi zawsze do zastąpienia prawa czyimś widzimisię.  
   - To wielka eresia. 
   - Fuccho - mruknął pare Willemo. - Uczyłem cię wielu 
rzeczy, Aberto.  
   - To prawda, pare Willemo - przyznał pokornie Aberto. 
   - Czy któraś z nich okazała się kłamstwem albo złem, Aberto? 
   - Nei, pare Willemo. To były najwartościowsze rzeczy, 
jakie słyszałem. Po jednym słowie... - dodał po cichu.  
   - To dlaczego ciągle powtarzasz ena eresia i ena eresia? 
Powiem ci prawdę: grav Engelese nie był żaden grav. W jego 
myśli jest więcej złego niż dobrego.  
   Aberto milczał. Śmiałość myśli pare Willemo była dokładną 
odwrotnością ostrożności segor Ubaldo. Nie tracił w oczach w 
miarę znajomości. Na pewno byłby z niego en dozeto.  
   - Pare Willemo - odezwał się po chwili. 
   - Tak? 
   - Dlaczego nie zostałeś en dozeto w Wyborgu? 
   - Dlaczego myślisz, że nie byłem? - warknął stary 
napastliwie. Po dwóch latach młody Aberto fil Anzelmo nie 
był tylko uczniem, stał się normalnym partnerem w dyskusji.  
   - Byłem en dozeto. A wcześniej byłem en conruttoro. 
Uruchomiłem hutę stali w Glian. Dotąd działa, lepiej niż ta 
cholerna hydroelektrownia, którą naprawiał segor Dozireff. 
A potem zostałem en gaucho. I z tego jestem najbardziej 
dumny. Nie zamieniłbym tego na... - przerwał na chwilę. - 
Jest niewiele rzeczy, na które zamieniłbym powietrzne 
gazdowanie - zakończył i uroczyście splunął fusem.  
   - Pare Willemo - zaczął z namaszczeniem Aberto. - 
Dawniej, gdy wypytywałem cię o powietrzne gazdowanie, 
obiecywałeś powiedzieć mi więcej, kiedy będę starszy. Czy 
jestem już wystarczająco dorosły, pare Willemo?  
   Stary milczał dłużej niż należało się spodziewać. 
   - Tak. Tak sądzę - powiedział wreszcie. - Co chcesz wiedzieć? 
   - Skąd przybyły. 
   - Tego nie wie nikt. Tego nigdy nie wiedziano. Kiedyś 
przybyły na Ena Prima, pierwszą planetę, z której wywodzą 
się ludzie. Przybyły, gdyż była ich miejscem lęgowym. A 
potem zaniosły ludzi do innych swoich miejsc lęgowych. 
Zawsze podobnych, o podobnym klimacie, temperaturze, z 
wystarczającą ilością wody.  
   - To mówiła w szkole segora Fiora. Powiedz więcej, 
powiedz jak odnajdowały swoje miejsca lęgowe.  
   - En in'ttintto. W Wyborgu, w oceanie żyją morskie 
żółwie.  Składają jaja zawsze na tych samych kilku 
wysepkach. Małych, podobnych do setek innych łach piachu. 
Odnajdują je wśród tysięcy mil bezkresnego oceanu. En 
in'ttintto. Tak samo robią os raketos. Przypadkiem ich 
miejsca lęgowe znakomicie nadają się do życia ludzi.  
   - A skąd ludzie nauczyli się je przysposabiać? 
   - Nie wiem - stary wzruszył ramionami i mocno pociągnął 
przez rurkę os erbos, aż zasiorbało. - Tak robi się od 
pokoleń. Kto pierwszy okiełznał en raketo, nie wiem. Znam 
procedurę. Okres kiedy młody en raketo nadaje się do 
przysposobienia jest bardzo krótki. Usuwa się mu z głowia 
większą część układu nerwowego.  Nawet nie wiem, jak się 
która część nazywa, ale potrafiłbym to powtórzyć. Wiem, co i 
ile należy zostawić. Jeśli w porę się tego nie zrobi, en 
raketo pewnego dnia zniknie, odleci, by nigdy nie wrócić.  
   - Dokąd? 
   - Ma dla siebie cały Wszechświat, to jego życie. My 
zdążyliśmy poznać niewiele, a zasiedliliśmy jeszcze mniej 
miejsc lęgowych, os planetos.  
   - Ale przecież lata do miejsc lęgowych, więc musi wrócić. 
   - Nie lata. Jego cykl lęgowy jest wolny, raz na 
kilkadziesiąt lat, to en gaucho musi go przekonać, że 
złożone w jego torbie lęgowej kapsuły są jego os ovos. Ten 
cykl da się skrócić do trzech miesięcy. Wiesz, trzy miesiące 
błąkania się w przestrzeni i następnie jeden lot użytkowy. 
To wszystko kosztem zdrowia i długości życia en raketo.  
   - Bardzo nudno jest w czasie tych trzech miesięcy? 
   - Jest cudownie. Doznajesz zjawisk, które trudno ubrać w 
słowa. Brakuje odpowiednich słów. Nawet trudno zrozumieć 
innego gaucho. Każdy przeżywa to inaczej. Przecież wiesz, 
że os raketos dzięki rozwojowi, który trwał eony, opanowały 
przestrzeń i czas. Wędrują poza przestrzenią i poza czasem. 
Chociaż nie wytworzyły świadomości pozostając robakami, 
kosmicznymi robakami, które miotałyby się bezładnie po całym 
wszechświecie, gdyby nie wola gaucho.  
   - Smutny los. 
   - Odpłaca swojemu en gaucho tym samym. Gaucho nie może 
żyć bez swojego en raketo. Umiera bez niego. Jego ciało 
gnije, obumiera. Wygląda pokracznie, podziurawiony. Mało 
kto może spojrzeć na jego spotworniałe ciało.  
   - Pamiętasz jak pomalowałem się kiedyś w czarne plamy, 
żeby wyglądać jak en gaucho?  
   - Pamiętam. Miałeś wtedy dziesięć lat. 
   - Zmieszałem wtedy łój z węglem, żeby farba lepiej się 
trzymała. Segora ma'a przeraziła się moim wyglądem.  
   - Pamiętam. 
   - A może taki nieprzysposobiony en raketo ma świadomość 
albo inteligencję?  
   - Kto to wie. W takim razie dlaczego jednego z nich, 
pierwszego, udało się przysposobić. Dlaczego pozwolił się 
okaleczyć.  
   - Jeden? 
   - Tak. Wszystkie używane przez ludzi są potomstwem 
jednego en raketo.  
   - A co pisze o os raketos grav Engelese? 
   - Tfu. Ena mahla eblud - pare Willemo splunął podobnie 
jak stary Anzelmo, gdy wspominano o segor Tomaso.  
   - Nic sensownego. Gdzie en raketo ma rękę, która go 
stworzyła?  Grav Engelese nie ma tu nic do powiedzenia.  
   - Myślisz pare Willemo, że jeden z os raketos dobrowolnie 
dał się przysposobić, a wcześniej nauczył ludzi, co powinni 
z nim zrobić?  
   - Nie pytaj, nie wiem. Sam zmagam się z tą myślą od lat. 
Ludziom nigdy nie udało się zbudować sztucznych os raketos, 
które mogłyby śmigać przez wszechświat. Kiedyś próbowano coś 
takiego budować, ale skutki okazały się mizerne: olbrzymi 
nakład pracy i pachecos, a sztuczny en raketo latał najdalej 
do sąsiedniego en planeto. Tyle. Gdzie tam do bezkresu 
wszechświata, os Galatticos. Tak było dotąd, aż do swojego 
miejsca lęgowego na Ena Prima trafił jeden z os raketos. 
Dzięki niemu ja z moim Cyvutem przemierzamy ena 
Galattica.  
   - Ten pierwszy musiał bardzo ukochać ludzi, skoro 
pozwolił okaleczyć siebie i swoje potomstwo - zauważył 
Aberto.  Willemo przyjrzał mu się uważnie: z młodego reguzo 
rośnie en dozeto.  
   - Jak to jest pare Willemo, kiedy się leci? - pytał dalej, 
widząc życzliwość starego. 
   - Dziwnie. To tak jakbyś pojawiał się w ciągle nowych 
miejscach, a pomiędzy kolejnymi pojawieniami nie istniał. 
Nieciągłość istnienia, podobno tak oszukuje on fizykę. Tak 
twierdzą os dozetos w Wyborgu, chociaż nikt nie rozumie, jak 
en raketo to robi, ani nikt nie potrafi powtórzyć tego 
efektu.  
   - Mądre są os raketos.
   - O tak. Odczuwasz to, gdy zespalasz się z Cyvutem. Ale 
to dziwna mądrość, obca; dziwna logika. Stając się gaucho, 
stajesz się innym człowiekiem.  
   - Ja nadal chcę zostać en gaucho, pare Willemo.
   Po tym oświadczeniu stary milczał przez długą chwilę. 
   - Powtarzałem to będąc dzieckiem, a teraz potwierdzam. 
Chcę zostać en gaucho, powietrznym gazdą.  
   - A Anzelmo? Co on na to? Przecież chce, żebyś został 
przewodnikiem.  
   - Mathao, syn segor Tomaso, chce zostać przewodnikiem. 
Nie jest tak dobry jak ja, ale uczy się i będzie dobry. Jemu 
ojciec może przekazać swój pile-monte. Zresztą, kiedy 
zbuduję dolną drogę do Glian, przewodnicy nie będą tak 
bardzo potrzebni. Tylko po to, żeby prowadzić os dozetos
śladami os preomres.  
   - Jesteś bardzo pewny siebie, jednak dam ci ten en 
denamento Nobele.  

VIII  O tym, że Aberto wykorzystał otrzymany en denamento 
Nobele właściwie, pare Willemo dowiedział się dopiero 
rankiem dnia odlotu Cyvuta.  
   Jak zwykle siedział na werandzie zakutany w pled i 
obserwował mgły snujące się nad lasem porastającym zbocza 
doliny. Tam gdzie las kończył się i zaczynały hale, mgły 
nie sięgały. Wschodził piękny dzień, choć Ouaigh nie wspiął 
się jeszcze ponad grań, a dopiero rozświetlał mgły.  
   Stary chciał nacieszyć się jeszcze doal Greillt, wchłonąć 
jak najwięcej zapachów, ułowić okiem jak najwięcej barw, by 
wszystko to przekazać okaleczonemu bogu, Cyvutowi. By i ta 
kaleka resztka giganta, choć częściowo poznała, czego 
zaznaje kaleka resztka człowieka, en gaucho, pare Willemo. 
Był to winien tamtemu za wrażenia, którymi obdarzał go 
Cyvut, gdy byli w przestrzeni. To różniło starego od 
Anzelmo, Aberto, czy innych mieszkańców doal Greillt, od 
wszystkich, którzy nie byli os gauchos.  
   - Pare Willemo - Aberto przerwał jego zamyślenie.  Stary 
obrócił głowę. Aberto przyprowadził nieznaną dziewczynę.  
Wysoka, smukła, odziana w białą sukienkę, w rękach trzymała 
słomkowy kapelusz z Glian. Szczególną świetlistość nadawały 
jej włosy i bardzo jasna cera. Oczy miała niebieskie, nie 
błękitne, lecz niezwykłe: modrosiwe. Wrażenie tej jasności 
pogłębiał kontrast ze smagłym, ciemnowłosym Aberto.  
   Dziewczyna patrzyła na Willemo. W jej spojrzeniu mieszały 
się strach, ciekawość, obrzydzenie i sporo sympatii. 
Nie jest źle - pomyślał stary. - Na ogół, gdy ktoś pierwszy raz 
zobaczy gaucho, w jego wzroku jest tylko strach i obrzydzenie. 
   Oboje młodzi wymienili kilka szybkich spojrzeń. Aberto 
chciał skłonić ją wzrokiem do zrobienia czegoś. 
   - To jest Ineda fia Peppo av Glian, pare Willemo - 
powiedział jednak Aberto. Wyjaśniło to, kto rządzi w tym 
stadle.  
   - Nie miałem wątpliwości od chwili, gdy ją ujrzałem. To 
dlatego nie chcesz być przewodnikiem, żeby nie prowadzić 
innych os reguzos do Glian, Aberto?  
   - W Glian też są os reguzos, pare Willemo - roześmiała 
się Ineda.  Miała w spojrzeniu modrosiwych oczu coś, co 
sprawiało, że chciało się łowić to spojrzenie jak najdłużej. 
- Są tłuści i brzuchaci jak oskubane kury, nie jak górskie 
ptaki - uśmiechała się, a w jej oczach skakały białe 
iskierki.  
   - Jak to się stało, że ena reguza z Glian przyszła do 
doal Greillt nie brudząc białej sukienki? Czyżby śniegi na 
Wrath stopniały, a piargi ułożyły się w stopnie?  
   - Nie wiemy - powiedział Aberto. - Może tak zrobiły. Ineda 
przyszła dolną drogą przez toar... 
   - Toar Aberto - przerwała mu Ineda. Pierwsza 
wypowiedziała nazwę nowego przejścia.  
   - Dobra nazwa. Jak się ma Peppo, Ineda? 
   - Już chodzi po obejściu. Ale co jakiś czas wracają mu 
bóle. Od czasu jak zaczął chodzić, pije znacznie mniej ena 
pechilcha. Rozmyśla, jak rozbudować hutę. Mamy za mało 
stali. Od czasu, kiedy zaczęliśmy budować os vaporo 
machinos, każdy chce mieć taką jedną, albo kilka w obejściu. 
Pomagają bardzo w pracach w polu.  Zbudujemy też os
trattoros. Może ludzie będą je kupowali. Można by z ich 
pomocą szybko zrobić drogę przez toar Aberto.  
   - En denamento Nobele starczyło na zrobienie toar w 
skałach, u dołu doal Greillt. Cała reszta drogi wiedzie 
przez nastromiony, gęsty las.  
   - Znałaś tę drogę wcześniej, Inedo? 
   - Chodziliśmy wielokrotnie z Aberto i oglądaliśmy to 
miejsce.  
   - Byłaś tu już kiedyś we wsi? 
   - Oglądałam en raketo na en port. Aż do wsi nie zaszłam. 
Będę dziś oglądać start Cyvuta.  
   - Nie podchodźcie za blisko, gdy będzie startował. 
   - Ouaigh, pare Willemo. 
   Stary zamknął oczy, więc zrozumieli, że chce zostać sam. 
   - Inedo! - powiedział jednak, gdy chcieli już odejść. - 
Gdy zobaczyłaś mnie, nie bałaś się tak bardzo, ani nie 
brzydziłaś.  
   - To prawda, pare Willemo. 
   - Dlaczego? Przecież wyglądam jak en monstero. 
   - To też prawda, pare Willemo - jej szczerość rozbrajała. 
- Gdy byłam małą dziewczynką segora ma'a opowiadała mi 
bajeczkę o małym Sebastiano. Znasz ją?  
   Na takie pytania nie odpowiada się, ale pare Willemo 
zaprzeczył ruchem głowy. 
   - Na odległym en planeto była wioska w doal Vucos. Całą 
wioskę prześladowały os monsteros, wielkie pająki. Były 
czarne, na bardzo długich nogach i wyglądały okropnie. 
Wychodziły na okna i zaglądały przez szyby do wnętrza izb, 
niektóre z nich wchodziły do środka i siadywały na 
suficie albo za piecem. Były groźne i wszyscy bali się do 
nich zbliżyć i je przegnać.  
   Mały Sebastiano raz podszedł do najgroźniejszego en 
monstero jaki wszedł do ich izby. Chwilę patrzyli na siebie.  
   - En monstero dlaczego mnie nie atakujesz? Przecież stoję tak 
blisko, że możesz mnie zabić. 
   - Dlaczego miałbym zrobić ci krzywdę? Czy nie wystarczy, 
że jestem en monstero, wyglądam okropnie i nikt mnie nie 
lubi? Czy do tego muszę jeszcze robić komuś krzywdę?  
   - To dlaczego wszedłeś do mojej izby, a inni os monsteros też 
wchodzą i nas tak okropnie straszą? 
   - W chłodzie nocy i w deszczu drętwiejemy z zimna. A w 
waszych izbach jest jasno i ciepło. Możemy się ogrzać, 
patrzymy co robicie, możemy być z wami.  
   I mały Sebastiano zaprzyjaźnił się z En Monstero, a tamten 
opowiedział mu wiele pajęczych baśni. Podoba ci się ta bajka, 
pare Willemo? 
   - Nie zdążę opowiedzieć ci wielu baśni, Inedo. Bardziej 
boisz się pająków czy mnie?  
   - Pająków - uśmiechnęła się Ineda. - Ale nie bardzo. 
   - Idźcie już - pokiwał głową stary. - Muszę odpocząć 
przed startem.  

IX  Cyvut startował w bezproduktywny lot. Segor Tomaso nie 
podwoził obłych, ciemnych kapsuł ładunkowych, choć przyszedł 
i przyglądał się z dala jak i wszyscy mieszkańcy Greillt.  
Należało zachować odpowiednią odległość od en raketo.  
   Anzelmo z synem zawieźli pare Willemo na środek en port 
do spokojnie leżącego Cyvuta. Pokrywy głowia już wcześniej 
uniosły się same, zgodnie z przewidywaniami pare Willemo. 
Cyvut chciał już lecieć. Cała instalacja siłowników została 
uruchomiona właśnie przez niego. Pozostawienie odkrytego, 
nie zabezpieczonego głowia mogło spowodować groźną 
infekcję.  
   Ostrożnie wspięli się po pancerzu pół niosąc, pół wlekąc 
starego. W wachlarze śluzowe głowia wsuwali go ostrożnie 
piszczelowatymi nogami naprzód. Już zanurzony do kostek, 
zaczął wyć i skamleć. Szamotał się słabo, bo mięśni nie miał 
prawie w ogóle, ale wył jak śmiertelnie ranne zwierzę. 
Wciskające się wężowate wyrośla były ledwie widoczne przez 
warstwę śluzu, żadne z nich nie wychynęło ponad nią.  
   - Coś jest nie tak - wystękał pare Willemo. 
   Kolejne wyrośla odzyskiwały swoje otwory, swoje 
podłączenia do układu nerwowego gaucho.  
   Zanurzony do pasa Willemo już nie wył. Już Cyvut odczuwał 
cząstkę jego bólu i starał się zadawać go mniej. Już nie 
trzeba go było podtrzymywać, gaucho miękko, łagodnie zapadał 
się w lepką masę.  
   - Nie wiem, Anzelmo - powiedział pare Willemo, gdy 
wystawały już tylko jego ramiona i głowa. - Jest bardzo źle. 
Całe grupy nerwów nie odpowiadają. Nie odczuwam tego, co 
powinien mi przekazywać Cyvut. To może być nasz ostatni lot.  
   - Bądź dobrej myśli, Willemo. 
   - Jak zadecydujesz, gdy Aberto nadal będzie chciał zostać 
en gaucho? - zapytała znikająca w śluzie głowa. 
   - Będzie dobrze, Willemo. Aberto pójdzie na Univarsal. 
   - Żegnaj, Anzelmo. 
   - Do zobaczenia, Willemo. 
   Stary nabrał do ust śluzu, a wkrótce galaretowate 
wachlarze zamknęły się nad jego łysą, pomarszczoną i obłażącą ze 
skóry głową. Siłowniki wolno, równomiernie opuszczały 
pancerne pokrywy.  
   Anzelmo i Aberto jak najszybciej oddalali się od Cyvuta.  
Stary ciągnął za pysk wołu szybciej niż ten chciał iść. 
Bydlę ruszało łbem, próbowało ryczeć, łypało przekrwionym 
okiem. Obok szedł zamyślony Aberto. To, co usłyszał od ojca, 
wstrząsnęło nim bardziej, niż gdyby usłyszał sprzeciw. Był 
przygotowany na ten sprzeciw i był przygotowany do walki o 
swoją decyzję. Zgoda ojca przyszła zbyt łatwo.  
   To, co usłyszał od pare Willemo, zasmuciło, ale Aberto 
uważał, że mądry pare i tym razem poradzi sobie. 
   Wkrótce znaleźli się za ziemnym szańcem, umocnionym 
belami drewna, znajdującymi się na skraju en port. Aberto 
stanął tuż obok Inedy. Ich dłonie zaraz odszukały się, 
chociaż krawędź jej słomkowego kapelusza boleśnie drapnęła 
go w ucho.  
   En raketo wygiął się w łuk unosząc swą przednią część na 
odwłoku. Teraz powinien mocnym skurczem odwłoka odbić się od 
ziemi i, przez moment będąc w powietrzu, zniknąć na oczach 
wszystkich. Miał zajść znany cud startu en raketo.  
   Tymczasem skurcz odwłoka okazał się zbyt słaby, żeby 
wybić w powietrze kilkunastometrowe wrzeciono. Cyvut stracił 
równowagę i palnął głowiem w murawę aż jęknęło. Chwilę 
trzepotał jak ryba wyrzucona z wody, po czym uniósł głowie 
i znów spróbował odbić się od ziemi. I znów grzmotnął z 
impetem o trawę. Tym razem seria drgawek, jaka nastąpiła, 
była dłuższa.  
   Gigant ponowił jeszcze kilka prób wyskoku w powietrze, 
łamiąc i gnąc niektóre wystające ostrza i płyty. W końcu 
jego ruchy utonęły w seriach nieskoordynowanych drgawek. Bił 
sobą o ziemię, rzucał się, rytmicznie machał odwłokiem.  
   Wieśniacy byli przerażeni. 
   - Cyvut kona - powiedział Anzelmo. - Szaniec powinien 
ochronić nas przed najgorszym, ale lepiej opuścić nawet jego 
pobliże.  
   Śmierć en raketo mogła spowodować straszliwe konsekwencje, 
aż do potwornej eksplozji włącznie. Podobno kilka os planetos 
zostało zdewastowanych przez konającego en raketo. 
   Ludzie zaczęli w popłochu opuszczać skraj en port. 
Oddalenie zwiększało szanse przeżycia. 
   - Segor pa'a, trzeba ratować pare Willemo - powiedział 
Aberto. 
   Obok przejechał segor Tomaso poganiając woły ciągnące jego 
najlepszy wóz. Ktoś krzyczał ze strachu. Drgawki en raketo 
osłabły i zanikły. Cyvut umarł. 
   Dwóch mężczyzn wyjechało wozem w przeciwnym kierunku niż 
reszta wieśniaków. Dwie kobiety pozostały za szańcem czekając, 
aż przywiozą ciało en gaucho. 

X  W tym samym dniu przyszła wiadomość: stado os vukos 
zaatakowało osiedleńców w doal Novado. W biały dzień, 
podczas budowy domu. Zagryzły dwóch mężczyzn i kobietę, 
która wracała od źródła niosąc wodę. Pozostali 
zabarykadowali się w domu słysząc jak os vukos pożerają 
ciała ofiar. To, że os vukos zaatakowały stadem, o tej porze 
roku, było rzeczą niebywałą. Strata tych trojga ludzi poszła 
na konto segor Tomaso, ponieważ Aberto zdążył po wsi 
rozpropagować myśl, że lepszy dla os novados był kar Bon 
Ouaigh niż nowy doal. Gdy troje ocalałych przybyło do 
Greillt, Aberto osobiście wyprowadził ich do wysokiej 
dolinki.  Byli zbyt zszokowani, by cieszyć się lub smucić. 
Ponadto wszyscy uznali, że należy wykarczować drogę leśną 
do toar Aberto. Segor Tomaso w końcu przestał się 
sprzeciwiać, chociaż stale argumentował, że bardziej 
zaludnione i bogatsze doal Glian zniszczy ekonomicznie 
Greillt. Nawet Mathao fil Tomaso, uważał, że powinno się 
zrobić dolną drogę do Glian. Może sam trochę obawiał się 
drogi przez Wrath, przez którą, będąc przewodnikiem, 
musiałby prowadzić handlarzy; może wpłynął na to widok 
świetlistej Inedy, która przez kilka dni z rzędu 
przychodziła do Greillt, zawsze w białej sukience i 
słomkowym kapeluszu; może wiadomość, że Ineda ma młodszą 
siostrę. Mathao, dotąd zarozumiały i wyniosły jako syn 
starosty, nagle zrobił się sympatyczny i przyjazny, szukał 
okazji do pogawędki z Aberto. Ineda przychodziła do Greillt 
za każdym razem z porcją ziół i medykamentów 
przygotowywanych dla pare Willemo  przez segor Garcia, 
medyka z Glian. Segor Donovan opiekował się pare Willemo, 
ale ciągle kręcił głową i podawał leki, które sam 
zaordynował, lub zaproponowane przez segor Garcię. Żaden z 
nich nie znał się na leczeniu os gauchos. Donovan 
kilkakrotnie bąkał, że najchętniej naradziłby się ze swoim 
kolegą z doal Glian, ale skłonienie spasłego segor Garcii do 
kilkugodzinnej drogi przez wykroty i pokruszone skały było 
rzeczą niemożliwą. Tylko Aberto i Ineda przemierzali drogę z 
Glian do Greillt i z powrotem. Ineda wędrowała w normalnym 
stroju podróżnym, a w białą suknię z Glian przebierała się 
dopiero tuż przed Greillt. To był mądry pomysł słabującego 
pare Willemo, aby odpowiednio zareklamować dolną drogę.  
Pierwszy raz zrobiła to Ineda, by przedstawiana pare Willemo 
ładnie wyglądać, potem on zaproponował, by ubierała się tak 
stale, by przekonać mieszkańców Greillt do nowej drogi.  

XI  Tego wieczora wypito zbyt dużo pechilchy. Segora Madlena 
nie protestowała, gdy Anzelmo dolewał Aberto lub pare Willemo. 
   - Szkoda, że nie pożarły mnie os anos - powiedział pare 
Willemo, wypuszczając na chwilę z ust rurkę, przez którą 
sączył pechilchę. - Przynajmniej mówiono by, że stary 
Willemo umarł z miłości.  
   - Cudzej - dodał po chwili z ironią. Obecnie pozornie nie 
był w gorszej formie niż przed startem Cyvuta. Jedynie 
nieposłuszna skóra schodziła z niego płatami, a wargi 
poczerniały i popękały, pokryte strupami.  
   Nikt nie podjął tego tematu. Anzelmo chlapnął haust 
pechilchy; Aberto milczał, bo miał już w czubie i bardzo nie 
chciał, by ktoś ze starszych to zauważył.  
   - Aberto - odezwał się znowu pare Willemo. - Rzeczywiście 
nadal chcesz zostać en gaucho? - przekrzywił swoją 
pomarszczoną głowę by zerknąć w górę.  
   - Tak. 
   - Daj mi jakąś kartkę i ołówek. 
   "Do: Stais'avo av Stairnes" - napisał nagłówek na 
podsuniętym świstku. - "Chciałbym zarekomendować Aberto fil 
Anzelmo av Greillt jako kandydata na przyszłego gaucho. 
Jest inteligentny i oddany. Jeśli zdoła ukończyć 
Univarsal, może zostać gaucho. Podobnie myślę o Inedzie 
fia Peppo av Glian, choć znam ją mniej. Podpisał: Willemo av 
Stairnes" - stary naskrobał niezdarnymi kulfonami. Jego dłoń 
dawno straciła siłę, by kreślić wyrobione zawijasy.  
   Aberto przeczytał kartkę, złożył i schował. 
   - Stais'avo zarekomenduje cię w Wyborgu. Inedę też, jeśli 
będzie chciała. Przyjmą was do kolegium, a czy dalej się 
przedrzecie... To w waszych rękach.  
   - Dziękuję, pare Willemo. 
   - Tu jest chleb i ser, Willemo - powiedziała segora Madlena. 
   - Nie mam dla kogo jeść. Dla kogo zbierać wrażeń. 
   - Wybierzcie sobie młodego en raketo - zwrócił się do Aberto. 
- Tak, żeby to on was przeżył. Wtedy en raketo będzie 
cierpiał po was, nie wy.  
   - Cyvut sam otworzył pokrywy głowia - powiedział Anzelmo. 
- Dzięki temu ciebie wydobyliśmy.  
   - Wiem. To była jego ostatnia myśl. 
   - Mówiłeś, że był bezrozumnym robakiem. 
   - Nie był bezrozumnym robakiem. To znaczy, był inaczej. Nie 
wiem. 
   - Ale nie był Ena Perso'a Prima, Willemo? 
   - Nie. Może Ena Perso'a Superiore. 
   - W Greillt boją się, że Cyvut zniszczy dolinę, pare Willemo. 
   - A jak teraz wygląda en port? 
   - Zwyczajnie. Cyvut leży nieruchomo. Widać wygniecioną, 
zbielałą trawę, w tym miejscu, gdzie leżał przed śmier... 
przed startem.  Jakby się zmniejszał, pare Willemo.  
   - Ja wiem. On nie zrobi krzywdy. Nie Cyvut. En raketo 
umiera wielostopniowo, kontroluje swoją śmierć. To Ena 
Perso'a Superiore. Zapadnie się w siebie, zredukuje. Nie 
będzie eksplozji.  
   Wieczór był chłodny, nie tak przyjemny, jak ten, kiedy 
przyleciały mrówki. Wszyscy pili za dużo. Z cienia wyłoniła 
się wysoka, zgarbiona postać.  
   - En grav onor, segor Tomaso - powiedział ojciec. - Bądź 
z nami w ten wieczór.  
   Starosta poruszył ramionami jak zmokłe ptaszysko 
skrzydłami, na których pozlepiały się pióra. Usiadł jednak 
na podsuniętym przez Aberto plecionym fotelu. Spojrzał 
krzywo na potrójny gazdowski sznur zapleciony na brzuchu 
pare Willemo, tym bardziej niestosowny, że Cyvut umarł. Co 
znaczy en gaucho bez en raketo?  
   Właśnie o to zapytał. 
   - Kim dla ciebie był Cyvut, Willemo? 
   - Drugą częścią mnie. Mroczną, zagadkową, potężną. Gdy 
przylatywałem na en planeto, podsuwał mi wszelkie 
wspomnienia z tym związane. Dlatego miałem wielu przyjaciół, 
bo przyjaźń to znaczy też pamięć.  
   - To dlatego twoja głowa pełna jest otworów jak pień 
drzewa pogryziony przez robaki?  
   - Dlatego. Nie przeszkadzało to moim przyjaciołom. To 
znaczy, mało przeszkadzało.  
   Segor Tomaso wychylił duszkiem szklankę pechilchy. 
Potrafił pić więcej niż inni wieśniacy i zachować jasny umysł.  
Słaby pare Willemo mówił nadmiernie wylewnie.  
   - Czy myślisz Willemo, że en raketo to ena perso'a rozumna? 
- spojrzał na niego bystrym wzrokiem drapieżnego ptaka. 
   - Nie mam żadnych wątpliwości. To intelekt, to Ena 
Perso'a Superiore, segor Tomaso - stary mówił szczerze, z 
serca. Mówił rzeczy, których się domyślał, które taił 
przez lata przed innymi.  
   Aberto chciał przerwać tę niebezpieczną wypowiedź swojemu 
mistrzowi, Anzelmo chciał przerwać swojemu przyjacielowi. Nie 
zdążyli. 
   - Czy uważasz, pare Willemo, że os raketos stworzyła ręka? 
- segor Tomaso spojrzał przenikliwie jak najszlachetniejszy 
ptak, jasnoszary en adero. Pił szklankę po szklance, gorliwie 
dolewaną przez segorę Madlenę, a wzrok jego nie chciał stracić 
blasku. 
   - A gdzie poczwarka motyla ma rękę? - palnął pare 
Willemo. - En grav Engelese to en idioto. Wszystko pomylił. 
Przez palce jego ręki przemknęła potęga wszechświata.  
   Wydawało się, że pare Willemo jest kompletnie pijany. 
   - A co to jest Ena Perso'a Prima? Wspominałeś o niej, jak 
szedłem ku wam - rzucił segor Tomaso. 
   - No tak. Tak mówią światlejsi os dozetos w Wyborgu - 
pare Willemo był zadziorny jak nigdy. - Ena Perso'a Prima.  
   - Czy grav Engelese to ena Perso'a Prima? - segor błysnął 
spojrzeniem.  
   - Ha! On!?... - pare Willemo parsknął śmiechem aż wokół 
prysnęło winem. Stary Anzelmo miał ochotę zatkać te 
spróchniałe usta garścią. Młody Aberto też.  
   - En idioto? Ena mahla eblud? Maleńki Engelese? - wzrok 
starego był błędny i mętny. - To nieporozumienie większe niż 
en planeto. 
   Wysoki segor Tomaso podniósł się z fotela, jakby odepchnął 
kolejną szklankę z pechilchą. Spojrzał ze wzgardą na okaleczone 
ciało pare Willemo, bezwładnie wtłoczone w fotel. 
   - To mi wystarczy - powiedział. - Teraz wiem. 
   - Segor Tomaso, jeszcze nie wyschła butelka z pechilchą - 
powiedziała segora Madlena.  
   - Nei. To mi wystarczy - powtórzył segor Tomaso i zniknął 
w mroku, tak jak się pojawił.  

XII Nienaturalnie długie milczenie po odejściu segor Tomaso 
przerwał pare Willemo. Był rozluźniony jak nigdy. 
   - Anzelmo - powiedział. - Powinniśmy wypić milgeblut.
   - Os portagos wymiotują po milgeblut, Willemo. 
   - Może nie zwymiotuję. Pora wypić milgeblut.
   - Bon. 
   Anzelmo polecił Aberto przyprowadzić Rocco, 
najokazalszego wołu, jakiego mieli. Aberto trzymał za pysk 
zwierzę i starał się je uspokoić, kiedy stary przyniósł ze 
składu prastary łuk pozostały po pierwszych kolonistach, a 
troskliwie przekazywany z ojca na syna. Założył jedną z 
pięciu posiadanych strzał i napiął cięciwę. Trafił w żyłę 
przecinającą na skos tylny udziec bydlęcia. Zwierzę 
szarpnęło się, powstrzymywane przez Aberto.  Anzelmo mocno 
uchwycił strzałę i wyciągnął z boku Rocco. Grot nie miał 
zadziorów i nie rozrywał rany. Krew pociekła cienką, ciemną 
strużką. Anzelmo zebrał ją do kubka, a następnie wlał do 
garnka z mlekiem i starannie zamieszał.  
   Nalał kubek pare Willemo i drugi sobie. Willemo krzywił 
się i prychał, wyginał i parskał, próbował połknąć różowawą 
mieszaninę. W końcu osuszył swój kubek. Wtedy Anzelmo wypił 
duszkiem swój. 
   - Jesteśmy braćmi, Willemo. 
   - Jesteśmy braćmi, Anzelmo. 
   - Aberto zacznie kolegium w Wyborgu, chociaż może jeszcze 
zmienić decyzję - powiedziała segora Madlena.  
   - A Ineda? - spytał Willemo, a w jego oczach zaigrały 
iskierki.  
   - Zadecydowała, że oboje pójdziemy do kolegium. Ineda 
mówi mi, co powinienem zrobić. A ja to robię. I tak jest 
dobrze - roześmiał się Aberto.  
   - Ale ten Tomaso wyglądał jak zmokłe ptaszysko - parsknął 
śmiechem pare Willemo, pierwszy raz od śmierci Cyvuta.  
   - Jak ptak śmierci - mruknął Anzelmo. 
   - Myślisz, że długo podsłuchiwał? - zapytała segora Madlena. 
   - Słyszał, co chciał. 

XIII  Aberto spotkał Inedę przy toar. Przyszła wcześniej, 
nie musiał czekać na nią. Siedziała na kamieniu poruszonym 
eksplozją en denamento Nobele.  
   - Segora ma'a powiedziała mi o pare Willemo. 
   - Tak? - zainteresował się. 
   - Pare Willemo przybył kiedyś z daleka, hen spoza 
Wyborga, z Parloigg do Glian. Był wtedy młodym en 
conruttoro. Niektórzy mówili, że to wielki en ientoro. 
Podobno jego huta była wzorem dla innych os ine'eros. W 
Glian poznał starszą siostrę mojej segora ma'a, An. Potem 
został en gaucho, a jej zabronił, choć bardzo chciała być z 
nim. Bardzo chciała zostać ena gaucha. 
   - Była piękna? 
   - Podobno bardzo - uśmiechnęła się Ineda. - Wyglądała jak 
ja, lecz miała włosy miodowe, ciemniejsze od moich, a oczy 
koloru nieba, nie takie siwe jak u mnie - śmiała się dalej. 
- Chociaż niedowidziała jak stary Anzelmo... Zakochałeś się 
już?  
   - Przestań. Co było dalej? 
   - Poleciał na swój pierwszy lot z Cyvutem. Podczas tego 
lotu zastanowił się i zmienił decyzję. W międzyczasie ona 
zaraziła się jakąś chorobą i zmarła. Gdy wrócił, by jej 
powiedzieć, że powinni oboje razem wędrować, było za 
późno. Gdyby zdecydował się wcześniej lub w Glian był dobry 
medyk, życie ich obojga ułożyłoby się inaczej. Potem Willemo 
przywiózł segor Garcię do Glian.  
   Aberto milczał. 
   - Chodźmy już - powiedziała Ineda. - Segor Garcia 
przesyła długi list do segor Donovana, a w nim szereg nowych 
pomysłów, jak uratować pare Willemo. Szkoda czasu.  
   - Mhm - skinął głową. - Wiesz, że Mathao już zakochał się 
w Ivannie, chociaż jej nigdy nie widział, tylko ciebie?  
   - Mathao jest tłusty jak oskubany indyk z grubym kuprem. 
Tłustszy niż os reguzos z Glian. Ivanna nie będzie go chciała. 
   - On myśli, że ją kupi. Segor Tomaso ma hutę szkła i en otel 
pvor portagos, poza tym to starosta, a jego en junor też pewnie 
zostanie starostą. 
   - Jeśli Aberto fil Anzelmo zostanie górskim ptakiem albo 
powietrznym gazdą - odpowiedziała.  
   - No, tak.  
   - Ivanna nie da się kupić. Znam moją siostrę.  

XIV  Przed Greillt, przed wyjściem z lasu, Ineda przebrała 
się w przyniesioną w worku podróżnym imponującą, białą 
sukienkę z Glian. Minęli en port, gdzie trup Cyvuta gotował 
się, kipiał i zapadał w sobie. Obok był nadal odciśnięty 
znacznie większy ślad w zbielałej trawie. Cyvut konał tak, 
by nie skrzywdzić ludzi w Greillt.  
   Gdy dochodzili do wsi, zaskoczyła ich cisza. Nie natknęli 
się na nikogo. Ojciec poszedł pod Wrath, aby obejrzeć stan 
śniegu, według polecenia segor Tomaso. Staroście zależało na 
jak najszybszym otwarciu górnej drogi. Miał nadzieję, że 
przez lato ludzie zapomną o drodze przez toar Aberto. 
Badanie stanu śniegu na Wrath od dawna należało do Aberto, 
ale ten przezornie poszedł do Glian. Pod jego nieobecność 
starosta wymusił na starym Anzelmo wyjście pod Wrath. W 
pustej zagrodzie nie było nikogo, kto mógłby powiedzieć, co 
się dzieje.  
   Gwar dochodził jedynie z budynku szkoły. Wyglądało, że 
starosta, segor Tomaso zwołał ena prattica sottial. Nie 
zdarzało się to często. Aberto błyskawicznie zrozumiał, że 
sytuacja wymyka się mu z rąk. Przerażenie ścisnęło serce.  
   Właśnie zbliżyli się do budynku szkoły, gdy nagle zaroiło 
się od ludzi. Pierwszy szedł segor Tomaso, za nim ktoś wiózł na 
taczkach pare Willemo. 
   Aberto pobiegł, a za nim Ineda grzęznąc w fałdach 
świetliście białej sukni z Glian. Było już jednak za późno. 
   Za wsią utworzono krąg wokół wywalonego na ziemię z taczek 
pare Willemo. Poleciały kamienie. 
   Aberto roztrącał wieśniaków, którzy zachowywali się 
nieoczekiwanie biernie. Byli silniejsi, ale en reguzo był w 
stanie przepchać się między nimi.  
   - Aberto! - krzyknęła Ineda. Przepychała się za nim przez 
tłum. Straciła zwykłą, spokojną pewność siebie. Przytrzymała 
ją segora Madlena.  
  - Za chwilę, gdy będzie po. Nie zdołacie ich powstrzymać. 
To musi się stać. Nie uratujecie go.  
   Kamienie trafiały w bezwładne ciało pare Willemo, a on 
nie krzyczał, ani nawet nie jęczał. Spróchniałe nerwy ledwie 
informowały o ponoszonych szkodach.  
   Aberto dotarł do kręgu rzucających. Czuł głuchą rozpacz i 
ból, jakby każdy z tych kamieni trafiał właśnie w niego. 
   Segor Tomaso palcem wskazywał kolejnych, którzy powinni 
rzucić kamień. 
   - En eretico - powtarzał po każdym kamieniu segor Tomaso. 
- Nie wart żyć.  
   Czyjaś silna dłoń zacisnęła się na ramieniu Aberto. Nie 
dość silna, aby go powstrzymać. 
   - Czego!? - warknął Aberto. 
   To Mathao, Tłusta Wieża. 
- Nie, Aberto. Tak musi być. On sam mi to powiedział. I tak 
umarłby, zanim pare Stais'avo doleci do Greillt. Ouaigh by 
go spalił.  
   - Jak możesz. 
   - Mów szybko: czy grav Engelese się mylił? Czy przez jego 
dłonie przemknęła cała wspaniałość wszechświata? - wodniste, 
blade tęczówki oczu tłustego Mathao natarczywie wpatrywały 
się w Aberto.  
   - Tak myślę. 
   Mathao stęknął. 
   - Udowodnisz mi to, jak wrócisz z Wyborga! - powiedział z 
naciskiem. 
   - Tak. 
   - ... lub... - urwał Mathao. 
   Aberto wzruszył ramionami. 
   Pare Willemo widział i słyszał tę scenę. Jego 
zniekształcone wargi wygięły się w karykaturę uśmiechu. 
   - Pare Willemo, będziemy os ine'eros, os conruttoros - 
krzyknęła Ineda, która wreszcie dobiegła do Aberto i wpiła 
się palcami w jego ramię. By go powstrzymać, by nie wyrwał 
się przed krąg, by nie spotkało go to samo, co spotkało 
Willemo.  
   - Staniemy się os gauchos! Nie zapomnimy cię! 
   - Ja wiem - wymamrotał stary. 
   Wtedy trafił go w głowę większy od innych kamień rzucony 
ręką segor Tomaso. Głowa pare Willemo rozpękła się jak zgniły 
orzech. 
                                            Marek S. Huberath 

Hinterbichl, sierpień 1992 

                      MAREK S. HUBERATH
Pseudonim fizyka z Krakowa urodzonego w 1954 roku. Autor 
opowiadań: "Wrócieś, Sneogg, wiedziaam..." ("F" nr 9/87); 
"Kara większa" ("NF" nr 7/91) i "Absolutny powiernik Alfreda 
Dyjaka" ("NF" nr 3/92). Pierwszym opowiadaniem wygrał 
Huberath II Literacki Konkurs "Fantastyki" (AD 1985); drugim 
zdobył (dla siebie i dla "NF") nagrodę polskiego fandomu im. 
Janusza A. Zajdla za najlepsze opowiadanie roku (Polcon, 
Białystok '92). "Spokojne, słoneczne miejsce lęgowe" 
odsłania nową twarz Huberatha - autora oddającego nas we 
władanie emocji fantastyki klasycznej; opiewającego 
metafizykę gwiezdnych przestrzeni oraz psychiczne i 
biologiczne związki człowieka z przedstawicielem Obcych. 
Swoista "bebechowatość" - określenie M. Oramusa - miesza się 
w "Spokojnym, słonecznym..." z kosmicznym mistycyzmem, 
tajemnicą i poezją.
                                                      (mp)
