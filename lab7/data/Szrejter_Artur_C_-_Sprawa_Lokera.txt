Autor: ARTUR C. SZREJTER
Tytul: SPRAWA LOKERA

Z "NF" 12/97
   
        Szczeka Garm głośno przed Gnipa jamą,
        Okowy pękają, Fenrir - wilk pędzi wolny, 
        Wiele wiem, przyszłość widzę,
        Bogów przeznaczenie, zwycięzców upadek.
                             Voluspa
                     tłum. A. Załuska-Stromberg
   
         I Żył teraz jako normalny, szary człowieczek.  Miał 
nawet lodówkę i pralkę, kupił je po tym, jak przygodna 
znajoma spytała, czy rzeczywiście jest na tyle bogaty, by 
wszystkie posiłki jeść w restauracjach, a ubrania oddawać do 
pralni. Nauczył się więc gotować i prać, z czasem sprawiało 
mu to przyjemność, choć z bieganiny po kuchni najbardziej 
lubił podpalać gaz. Wzniecać ogień. Przypominało to stare 
czasy. Budziła się wtedy tęsknota, bolesna jak ostry smak 
wódki. Alkoholu nie lubił, ale się przyzwyczaił - coś pić 
trzeba. Przy obcych zmuszał się do kawy czy herbaty, ale 
tylko gorącej, zimnej by nie przełknął. Czuł jakby go 
gasiła. Kiedy był sam, wlewał w siebie butlę wódy. Przykre 
uczucie zimna przechodziło. Miał wtedy nadzieję, że zachował 
coś z siebie. Z dawnego siebie.  Nie bez przyczyny Francuzi 
nazywali ten trunek eau-de-vie - woda życia.  
           W piątek, tuż przed południem, jak zwykle zapukał 
listonosz. Sympatyczny młody chłopak, dawanie mu napiwków 
było przyjemnością. Stracił wzrok w wypadku, ale dzięki 
sensorycznym czytnikom, umieszczonym w opuszkach palców, nie 
miał problemów z wykonywaniem pracy roznosiciela.  
      - Dzień dobry, panie Loker - aż dziw, że mimo 
listopada nie trząsł się w sztywnym mundurku.  - Paczka.  
           Gospodarz wpuścił go do środka.  Listonosz 
przekroczył próg z wyraźną ulgą - jednak był przemarznięty. 
Wystukał na pakiecie odbiorczym kod Lokera, ten zaś 
potwierdził dostarczenie przesyłki naciśnięciem 
odpowiedniego przycisku. Listonosz zręcznie zgarnął monetę, 
zasalutował i wyszedł.  Ani razu się nie potknął, ani razu 
nie przytrzymał ściany. Znał przedpokój Lokera jak własny, 
od kilku lat bywał tu co najmniej raz w tygodniu.  
           Loker spojrzał na przesyłkę. Z Nantes. Od 
niezawodnego Marcela. Dobrze spisuje się chłopisko, wydajny 
jak żaden inny agent. Pozostali tak się nie starali, ale też 
nie obiecał im tyle, co Marcelowi.  
           Uniósł spory, zadziwiająco lekki pakunek.  Co też 
mówiono o nim na miejscowej poczcie - regularnie dostawał z 
całego świata nic nie ważące paki. Jak na tak niewielkie 
miasteczko, dobry temat do plotek.  
           Starannie umył ręce, zabrał przesyłkę i otworzył 
drzwi do piwnicy.  
           Drzwi do Warsztatu.
   
      II - Niebo ciemnieje - rzekła Sigyn.
           Rudowłosy nie zwrócił uwagi na jej słowa. Skazani 
na dwuosobową samotność, dokładnie wiedzieli, co drugie może 
powiedzieć. Miał więc zdecydowanie dosyć czułej żonki. 
Wkurzała go. Chyba nawet nienawidził jej, choć wiedział - 
Ogień mu świadkiem - że na to nie zasługiwała.  Co począć, 
była niezdarna, głupia i za dużo szczebiotała.  
           Zrobiła jednak coś, dzięki czemu potem jej nie 
zabił. Trzymała nad nim srebrną czarę, do której, zamiast na 
jego głowę, spływał żrący jad węża. Gada umieściła tam 
olbrzymka Skadi nienawidząca Rudowłosego. Za to, że 
przyczynił się do śmierci jej ojca. Też powód. Głupia suka.  
           Więzy były dość długie, mógł więc zmieniać 
pozycje, ale na tyle krótko, iż nie miał co marzyć o 
oddaleniu się od skały, na której czuwał wąż. Co by zrobił 
bez Sigyn? Dobrze, że nie skręcił jej karku.  
      - Słyszysz mnie? Niebo ciemnieje.
      - Słyszę, kobieto.  No to co? Nie musisz się 
wydzierać. Co wieczór ciemnieje.  
           Na pięknej twarzy odbił się niedorzeczny wyraz 
myślenia.  
      - Nie, to nie wieczór.
           Nie miał zamiaru się sprzeczać.  Zaczął zmieniać 
zdanie dopiero, gdy z wysoka, ze sfer niebieskich, dobiegło 
pianie koguta.  Piał Gallinkambi.  Piał dla Rudowłosego i 
jego potomstwa. Ogłaszał wolność!  
      - O żeż... - zaczął, ale odebrało mu mowę. 
           Napiął mięśnie, próbując rozerwać więzy. Gówno z 
tego wyszło. Kochani kuzyni nie bez powodu sporządzili pęta 
z jelit jego własnego syna, żadne inne sznury nie oparłyby 
się jego mocy. Musiał zaczekać.  
      - Czy to znak? - zapytała Sigyn.
      - Zgadłaś.
      - I co teraz będzie? Z nami? - W jej oczach czaił się 
strach. Wyglądała na kompletnie zagubioną. Ograniczona 
krowa.  
      - Nie płacz! Nic nie będzie. Chyba wiesz, że już 
niedługo nic nie będzie.  
      - Ale ja ciebie kocham! - rozryczała się na dobre.
           Naprawdę wzruszyła go. I zdobyłby się na ciepłe 
słowo, lecz nagle rozbrzmiał Zew Psa. Garm raczył wreszcie 
rozewrzeć mordę.  
           Wycie przebiło się przez korytarze Podziemnych 
Światów, by wtargnąć w natężałe oczekiwaniem powietrze.  
Jord-Ziemia wstrzymała oddech na mgnienie oka, zastygła w 
niemym oczekiwaniu - i ona zrozumiała, że zaczyna się taniec 
śmierci.  
           Krępujące Rudowłosego więzy rozsypały się w 
proch.  
           Przypomniał sobie smak wolności.
           Wąż próbował uciec. Rudowłosy chwycił go  i 
ścisnął. Gad rzygnął jadem, a potem wnętrznościami. 
Rudowłosy odrzucił sflaczałe ciało.  
      - Żegnaj! - krzyknął do Sigyn. I już go nie było.  
   
         III  Zapalił światło i wszedł do chłodni.
      - Wita państwa wasz ulubiony manikiurzysta - rzekł z 
uśmiechem do dwunastu odświętnie ubranych osób.  Leżały z 
zamkniętymi oczami na ruchomych katafalkach. - Dziś w 
chłodni, jutro w ziemi. Taki już los człowieka.  
           Nucąc pod nosem jedną z podnoszących na duchu 
piosenek "Laibachu" (nie wiedział, dlaczego podobały mu się 
stare marsze najprawdziwszych z prawdziwych Słoweńców), 
przystąpił do zabiegu.  
           Nałożył cienkie rękawiczki, a z kieszeni wyjął 
cążki do paznokci. Jak zwykle nie musiał babrać się w 
brudzie. Zakład pogrzebowy Knuta Larssona znakomicie 
przygotowywał do ostatniej podróży.  Czyszczenie paznokci 
wliczono w cenę. W końcu nieboszczyk leży podczas mszy z 
dłońmi splecionymi na piersi. Co by było, gdyby podchodzący 
członkowie rodziny ujrzeli brud za paznokciami. Strach 
pomyśleć.  
           Umarlak jest całkiem sztywny, nieźle się trzeba 
nabiedzić, żeby odgiąć mu łapę od brzucha. Loker nie musiał 
się do tego posuwać. Po prostu przekazywał rękom truposza 
trochę własnego ciepła. Zastygłe mięśnie tajały, ramiona 
stawały się miękkie jak stary pomidor.  Dotykanie ich nie 
należało do przyjemności. Ale praca nade wszystko.  
           Równiutko obcięte paznokcie chował do safianowego 
woreczka. Dwustuletni safian posiadał rzadką zaletę - 
wysysał z paznokci ostatnie ślady życia. Lokera nie 
interesowała zasada, na jakiej to się działo. Liczył się 
efekt.  
           Na następnym katafalku leżało młodziutkie 
dziewczę. Naprawdę szkoda, że tak piękne ciało się 
zmarnowało. Wykwity na dłoniach świadczyły o chorej 
wątrobie. Rak albo coś dziedzicznego - na alkoholizm 
dziewczyna była za młoda. Piękne ciało, piękne i paznokcie. 
Długie, zadbane. Do woreczka!  
            Na zakończenie podziękował zgromadzonym, 
wyłączył światło, żeby spoczywali w pokoju, i cichutko 
wymknął się z chłodni.  Sto dwadzieścia paznokci - nieźle, 
jak na godzinę roboty. Mógł mieć dwa razy tyle, ale brzydził 
się dotykać nóg obcych ludzi. Przeważnie śmierdziały. Rzadko 
kto umiera z wymytymi girami. Zaniedbują tego i w zakładach 
pogrzebowych - nóg nie widać. Wystarczą skarpety i 
wyglansowane lakierki. Pełny szyk.  
           Mijając nocnego strażnika pozwolił, by odpłynął 
odeń sen. Nie chcemy przecież, by nasz ulubiony zakład 
pogrzebowy został okradziony przez przypadkową łajzę.  
   
          IV Ze szczytu najwyższej wieży Utgardu Rudowłosy 
patrzył na opanowujące ziemię szaleństwo.  
           Góry drżały, wstrząsane spazmami długo 
oczekiwanej przemiany. Budziły się, po tysiącletnim śnie, 
Skalne Olbrzymy. Rozprostowywały plecy, mrużyły oczy odwykłe 
od światła, wreszcie, niepewnie, stawały na kamiennych 
nogach. Pojawiało się ich coraz więcej, łączyły się w gromady 
i podążały na zachód, przeświadczone, iż tam dopełni się ich 
los.  
           Ziemia pękała. Głębokie jamy sięgające krainy 
umarłych pochłaniały wioski i miasta, lasy i jeziora.  W 
miejsce żyznych pól, wypiętrzały się gorejące wulkany. 
Wypluwały z bezzębnych mord cały gniew Ziemi, mogącej 
wreszcie wystąpić przeciw depczącym ją nieczystym 
stworzeniom.  
           Spienione morza wystąpiły z brzegów.  Zachłannymi 
jęzorami sięgały płaskowyżów, gniewne, iż nie udaje im się 
wedrzeć na szczyty. Z otchłani wodnych wynurzył się 
Jormungand, synek Rudowłosego. Ależ urósł od ich ostatniego 
spotkania! Nie odznaczał się pięknością, urodę odziedziczył 
po matce, dziewięciusetgłowej olbrzymce. Miał, co prawda, 
tylko jeden łeb, ale za to jaki - jego paszcza mogłaby 
połknąć tuzin wielkoludów.  Wężowe cielsko zwijało się w 
konwulsjach bólu - rósł cały czas, od momentu wynurzenia 
utył trzykrotnie.  Na grzbiecie pojawiły się dwa bąble, 
puchnące niczym wrzody. Pękając, uwolniły czarne błony 
skrzydeł.  Jormungand znieruchomiał i odpoczywał, czekał go 
daleki lot, wprost na podniebne pola boskiego Asgardu.  
           Z północy nadchodziły karne zastępy Oszronionych 
Olbrzymów. Wyłoniły się ze śnieżnej zadymki.  Brody i 
krzaczaste brwi oblepiał im lód.  Podmuch Lodowych Pól 
mroził wszelkie przejawy życia na ich drodze.  
           Zaś z południowych kresów nadciągało czyste 
szaleństwo - Płomienni Giganci.  Niesforni i krzykliwi, 
kłębili się niczym pożar na pokładach kamiennych statków - 
tylko takie okręty mogły znieść żar, wypełniający ciała 
olbrzymów.  Rudowłosy uśmiechnął się, patrząc na rozpalonych 
braci. Był jednym z nich mimo ogromu czasu spędzonego w 
gronie bogów, nie zapomniał o swym pochodzeniu.  
           Wściekły warkot zmusił go do spojrzenia na wschód. 
Przybiegał na  wezwanie inny z jego synów, wilk Fenrir. 
Wielcy bogowie tak się go bali, że zakuli biedaka w 
czarodziejskie kajdany. Ale do czasu. A czas właśnie 
nadszedł. W dwóch susach wbiegł Fenrir na szczyt wieży, 
usiadł koło ojca i chlasnął go po twarzy zaślinionym ozorem. 
Rudowłosy ukrył obrzydzenie, nie chciał obrażać syna, który 
z radości stawał się nieobliczalny.  
           Na szczęście przerwał te czułości donośny dźwięk, 
rozbrzmiewający po krańce świata.  Fenrir wstrząsnął się z 
nienawiścią. Ojciec także nie cierpiał brzmienia magicznego 
rogu boga Heimdalla. Oznaczało ono wszakże, iż pod murami 
Asgardu zbierają się zastępy świetlistych Alfów i oddziały 
tysięcy najdzielniejszych wojowników, biesiadujących dotąd 
beztrosko w pałacach Odyna i Freyi. Zatem obrona podniebnej 
twierdzy została przygotowana. To dobrze, już wkrótce 
zacznie się zabawa.  
           Rudowłosy rzucił ostatnie spojrzenie na 
zmierzchający, miażdżony kataklizmami świat. Niech ginie, po 
odrodzeniu będzie należał tylko do niego.  
   
         V Narodową cechą Francuzów jest dłubanie w nosie. I 
to nie dyskretne, gdy nikt nie patrzy. Gdzie tam! Wpychają 
pół łapy do nosa - na ulicy, w hotelu czy też jak tutaj, w 
restauracji. Słodka tradycja.  
           Frederik przygotowywał się wewnętrznie do mającej 
nastąpić akcji. To znaczy spokojnie popijał kawę. Działała 
uspokajająco, a jednocześnie mobilizowała go do działania.  
           Skinął na kelnerkę.
      - Jeszcze jedną. Z mlekiem. I może małe lody.  
           Skąd pomysł, żeby poprosić o lody? Zabawne. Nie 
jadł ich od dzieciństwa. Ulubionych waniliowych. Ojciec 
kupował mu je zawsze w cukierni, tej przy kościele.  
Uszczęśliwiony Frederik zaczynał wtedy rozprawiać, jaki 
będzie sławny. Naprawdę, marzył o sławie.  
           Facet pojawił się z dokładnością znamionującą 
pedanta. Lub szaleńca.  Nazywał się Marcel Dideau, niższy 
urzędnik merostwa. Jak co dzień, punkt siódma nawiedzał "La 
Taverne Kronenburg". Kawaler, mieszkający samotnie.  
Nieposzlakowana opinia.  
           Frederik zawsze zdobywał podstawowe wiadomości o 
ludziach, których dotyczyło zlecenie.  Biznesmeni, handlarze 
bronią, politycy. A tym razem niższy urzędnik miejski. 
Postać bezbarwna, z przeszłością schematyczną jak japońska 
kreskówka. Zmęczone oczy, równo przystrzyżony wąsik, szary, 
stary garniturek, pochylone plecy. Miernota.  
           I takiego człowieka miał zlikwidować.
          Zapewne Dideau naraził się komuś odmową przyznania 
zapomogi inwalidzkiej.  I dlatego musiał zginąć.  
           Marcel Dideau wypijał małe piwo - bodaj jedyny 
alkohol, na jaki sobie pozwalał - i przegryzał ciastkiem z 
marcepanem. A potem podnosił się ciężko i powoli ruszał do 
domu. Mieszkał obok, w sąsiedztwie Zamku Książąt 
Bretońskich.  
           Frederik wyniósł się zaraz po nim.  Dopilnował, 
czy urzędnik wejdzie do domu i czy w jego mieszkaniu 
zabłyśnie światło. Zabłysło. Mógł powędrować do hotelu. 
Wróci wieczorem.  
           Zatrzymał się w Hotelu St.-Louis, tanim, ale za to 
nie rzucającym się w oczy.  Tutaj nie będą go szukać 
policjanci wychowani na lekturze książek sensacyjnych, w 
których zawodowi mordercy wynajmują apartamenty w Hiltonach 
i każdego dnia zmieniają garnitury, szyte na zamówienie w 
ekskluzywnych domach mody. Owszem, Frederik znał dwóch gości 
z branży, zachowujących się w ten sposób; po krótkiej karierze 
przenieśli się do mniejszych apartamentów, z wąską pryczą i 
zakratowanym okienkiem.  
           Sprawdził dokładnie pistolet, przykręcił tłumik 
do gwintu przedłużającego lufę. Mały nóż schował do tylnej 
kieszeni. Jak dotąd nie musiał korzystać z białej broni, 
wszystko udawało się załatwiać szybko, bez brudzenia rąk. 
Ale strzeżonego Pan Bóg strzeże.  
           Przejrzał ostatni numer "Playboya", a potem, 
czując pierwsze oznaki napięcia, pomodlił się szybko. W 
prostych słowach poprosił całą Trójcę Świętą o opiekę i 
pomyślność w działaniu. Duszę polecił baczeniu świętego 
Jerzego, patrona samotnie walczących.  
           Uśmiechnął się do zmęczonej recepcjonistki. 
Zerwała się z krzesełka i przywołała go gestem.  
      - Jest do pana list - oznajmiła uprzejmie.
           Zesztywniał. Nikt nie wiedział, gdzie zamierzał 
się zatrzymać.  
           Odebrał przesyłkę, wręczył dziewczynie skromny 
napiwek, ale nogi się pod nim ugięły. Coś zgrzytnęło w 
mechanizmie dokładnie dotąd uporządkowanego świata.  
           Zatrzymał się pod najbliższą latarnią.  Rozerwał 
kopertę. Głęboko odetchnął, nim spojrzał na pismo.  
           Następny: William H. Bennert, malarz, Glasgow. 
Powodzenia. Pieniądze wpłynęły na twoje konto.  
                                     H.O.D.
         Niczym uspokajającą kołysankę powtarzał w kółko 
grube przekleństwa. Jako człowiek dobrze wychowany nigdy by 
ich nie wymówił pełnym głosem.  
            H.O.D. Zleceniodawca. Facet musiał wiedzieć 
wszystko, a Frederik nie lubił, jak go szpiegowano. Coś tu 
śmierdziało. I to wcale nie od kloszarda, którego właśnie 
mijał.  
   
          VI Jedno Lokera niepokoiło w otaczającym świecie: 
ogień przestawał być potrzebny. Niepojęte.  
Najprzyjaźniejszy ludziom żywioł, dzięki któremu wydostali 
się z bagna zezwierzęcenia, wyparły namiastki. Ceramiczne 
kuchenki (należał do nielicznych mieszkańców miasteczka, 
którzy zachowali staromodne modele gazowe), laserowe 
zapalniczki, świece z fantomatycznym płomieniem. Nawet 
skauci, idąc z duchem czasu, zrezygnowali z wieczornych 
ognisk. Śpiewali pieśni przy blasku  przenośnych i 
superbezpiecznych kominków na energię słoneczną. Ogień 
wyszedł z mody. Jeśli słyszało się o pożarze lasu, musiał to 
być odosobniony przypadek karygodnego zaniedbania, możliwego 
jedynie w Czwartym Świecie.  
           Dlatego, po latach zagubienia w coraz 
dziwaczniejszym otoczeniu bezmyślnie wypierającym się 
własnych korzeni, postanowił zbudować Statek. Jeszcze raz, 
po tysiącleciach, wznieść Okręt, który poniesie go na podbój 
niebios i przywróci zapomnianą władzę. Sens istnienia. 
Ciepło ognia.  
   
         VII  Wbrew wcześniejszemu planowi Frederik wybrał się 
na spacer. Pragnął nabrać w płuca orzeźwiającego, 
nocnego powietrza, by wyprostować zwichrowane kanały 
nerwowe. Tuż za placem Neptuna wkroczył między parkowe 
drzewa.  
           Musi się wziąć w garść. Usiadł na ławeczce.  Ma 
opłaconą już robotę do wykonania i, choćby Chińczycy i 
Rosjanie razem wzięci zaatakowali, wykona zlecenie. Cóż go 
obchodzi, kim jest zleceniodawca i skąd wie o rzeczach, o 
których nie powinien wiedzieć. Umowa to umowa. Wystarczająco 
długo wypracowywał swój zawodowy imaż, by teraz przez byle 
głupotę psuć sobie opinię.  
           Spokojnym, odmierzonym krokiem człowieka pewnego 
swego zawrócił ku Zamkowi Książąt.  Zbył lekkim ruchem dłoni 
prowokacyjną prostytutkę. Ręce przestały mu drżeć. Z 
zadowoleniem stwierdził, że jest gotowy.  
           Z domofonem uporał się w stary sposób.  Nacisnął 
kilkanaście przycisków jednocześnie. Rozbrzmiał zmieszany 
chór pytających głosów.  Zawsze znajdzie się taki, co 
otworzy.  
           Stwierdził z ukontentowaniem, że schody zostały 
niedawno umyte, a poręcz wyglansowana.  Frederik lubił 
czystość, sprawiała mu przyjemność praca pośród zadbanego 
otoczenia. Był wtedy jak operujący doświadczony chirurg, 
który nie rozkroi brzucha pacjenta, póki pomieszczenie nie 
będzie dostatecznie sterylne.  
           Na każdym piętrze znajdowały się wejścia do dwóch 
mieszkań. To ułatwiało sprawę, w razie potrzeby  mniej uszu 
i oczu do zamknięcia. Ale taka konieczność jeszcze mu się 
nigdy nie zdarzyła.  
           Taśmą samoprzylepną zakleił wizjer sąsiadów 
Dideau. Z namaszczeniem sprawdził i odbezpieczył pistolet.  
           Drzwi mogły zostać obite metalem od wewnętrznej 
strony, więc postanowił nie ryzykować.  Przystawił lufę z 
tłumikiem do judasza. Chwila na oddech. Lekko wcisnął 
przycisk dzwonka.  
           Stłumione szuranie kapci. "Papucie, fotelik i 
niebieska szklanka" - pomyślał Frederik.  
      - Kto tam?
      - Vincent - odparł bezakcentową francuszczyzną.  
      - Vincent? Nie znam...
           Tak, jak przewidywał scenariusz, Dideau 
postanowił obejrzeć twarz niespodziewanego gościa.   
           Ledwo słyszalny zgrzyt pokrywy od wizjera.
           Ledwo słyszalny strzał.
           Ledwo słyszalny odgłos walącego się ciała.
           Robota wykonana. 
           Zamiast zmyć się od razu, postanowił wejść do 
mieszkania. Przecież facet nie żył, żydowski Desert Eagle 
New Version z bliskiej odległości rozrywał delikwentowi 
połowę głowy.  Istniała stuprocentowa pewność co do efektów 
tak przeprowadzonej operacji. A mimo to chciał wejść do 
mieszkania niepozornego urzędnika. Właśnie dlatego, że 
Marcel Dideau był nikim, kogo warto by sprzątnąć.  
           Otworzenie wytrychami dwóch prostych zamków 
okazało się dziełem chwili. Łańcuch wystarczyło 
przestrzelić. Przyjrzał się nieboszczykowi.  Perfekcyjna 
robota. Lewej części twarzy brakowało.  
           Pierwszy pokój wyglądał na zwyczajną garderobę, 
pełną podniszczonych garniturów i czarnych, ortalionowych 
płaszczy z kapturem.  Dziwaczny zestaw.  
           Środkowy pokój został zajęty przez krzesła i 
stół. Na blacie stało spore tekturowe pudło, a obok papier 
pakowy. Tym musiał się zajmować Dideau tuż przed. Frederik 
zajrzał do środka paczki. Pełno plastikowych torebek z 
zamkiem zatrzaskowym, a w środku coś trudnego do 
zidentyfikowania.  
          Paznokcie. Setki paznokci. W większości obciętych, 
ale też wyrwanych z ciałem, choć bez śladów krwi. Morderca 
stał dość długo, nie pojmując, co właściwie ogląda.  
      - O, ty...- wymruczał wreszcie, zduszając, jak zwykle, 
przekleństwo.  
           Ten gnojek wyrywał je ludziom! Dziesiątkom ludzi. 
Pieprzony zboczeniec! Frederik z wrażenia usiadł na krześle 
i nieświadomie siegnął po, stojącą na stole, filiżankę 
parującej kawy. Wstrzymał rękę. Tego brakowało, by pił po 
psychopacie.  
           Trzeci pokój okazał się kilkakrotnie większy.  
Dwie ściany w całości zostały obstawione ciężkimi szafami z 
ciemnego, orzechowego drewna.  
           Otworzył pierwszą. Przymknął powieki i przełknął 
ślinę. Podszedł do drugiej, potem trzeciej i następnych.  
Wycofał się na środek pokoju i nerwowo zachichotał.  
           Wszystkie, od góry do dołu, zapełniono małymi 
słoiczkami, w których pływały ludzkie oczy.  
           Zachowywał taki spokój, że aż zaniepokoił się o 
własne zdrowie. Gdyby był normalny, wyskoczyłby z mieszkania 
z wrzaskiem.  Ale chyba zwariował, bo stał i bezmyślnie 
patrzył na tysiące obserwujących go gałek ocznych.  
    Wyszedł, gasząc światło. W łazience zdjął rękawiczki i 
długo mył ręce, cały czas wpatrując się we własne odbicie. 
Nie zdecydował się na wytarcie rąk w wiszący obok ręcznik.  
           Dopiero dwie przecznice od domu Marcela Dideau 
przyspieszył kroku. Potem pobiegł. Jak najszybciej znaleźć 
się w hotelu. I wejść pod prysznic.  Umyć się.  
   
          VIII Te zidiociałe syny kamiennych suk, Skalne 
Olbrzymy, nie posłuchały rozkazów!  Wkroczyły ciężkimi, 
pokracznymi cielskami na tęczowy most Bifrost. Strażnik 
tęczy, świetlisty Heimdall, cofał się na tyle wolno, by 
ociężałe głupole nie straciły go z oczu i mogły się 
zapamiętać w pościgu za pojedynczym wrogiem.  
           Rudowłosy nie podejrzewał, że Heimdall zdolny 
jest  do podobnego fortelu. Mądry wprawdzie był i silny, 
ale jak dotąd nie wykazywał się błyskotliwością. A tu masz!  
Głupie Skalniaki niemal wszystkie zapędziły się aż na 
Bifrost w pogoni za strażnikiem mostu. Tylko na to czekał. 
Gdy poczuł pod nogami pewny grunt podniebnego osiedla bogów, 
Asgardu, ciął mieczem w Bifrost.  
           Jedna chwila i tysiące Skalnych Olbrzymów leżało 
nieżywych w prochu ziemi, z której dopiero co się odrodziło. 
Nawet trudno rzec: leżało. W ogromnym gruzowisku spoczywały 
ich potrzaskane szczątki.  Nie dawało się rozpoznać głów ni 
nóg.  Zwykłe, połupane głazy.  
           Rudowłosy wydał rozkaz.
           Wybrzeże ożyło. Mrowie milczących synów 
Jotunnheimu, ponuraków marzących o dobraniu się do tyłka 
bogom, a szczególnie boginiom, brodziło po pas w morskiej 
wodzie, by wdrapać się na pokłady statków. Na czele kroczył 
nieborosły Hrym, dzierżący kamienną tarczę. Tępak, za to 
wierny Rudowłosemu jak pies.  
           Na Rudowłosego czekał flagowy Naglfar, okręt, 
jakiego świat nie widział. Mieścił pięciuset olbrzymów, a 
mimo to pruł fale z niespodziewaną chyżością.  Rudowłosy 
stworzył go z ciał umarłych, a za spoinę posłużyły mu nie 
dotrzymane przysięgi, które gromadził przez tysiąclecia.  
           Fenrir przywarował u stóp ojca, obnażał kły i 
toczył pianę z pyska. Rudowłosy musiał go uspokajać, wilk 
gotów był bowiem z niecierpliwości skoczyć do morza i ruszyć 
wpław.  
           Skierowali dzioby okrętów ku wyspom na środku 
świata. Nie uświadczyłbyś wtedy na nich żywego ducha, ale 
Rudowłosy wiedział, że staną się miejscem walki. Bogowie i 
ich zastępy musieli w końcu zejść z wyżyn Asgardu. Musieli 
przystąpić do bitwy. Ale czy wybiorą wyspy? Tak podpowiadał 
Rudowłosemu instynkt padlinożercy, wyczuwającego długo przed 
walką, gdzie znajdzie ofiary.  
   
          IX Loker lubił wyrwać się czasem z zastałej 
atmosfery podsztokholmskich miasteczek, stanowiących główny 
teren jego łowów. Wybierał wtedy metropolię, gdzie jeden 
człowiek nic nie znaczył. Ukryty w pędzącym tłumie, w cieniu 
gmaszysk, przemykał gąszczem uliczek, nie obawiając się 
rozpoznania. Wprawdzie nienawidził tłumu i cywilizacji, ale 
doceniał ich zalety - na plaży nie rozpoznasz drobin piasku.  
           Za dnia chadzał do muzeów prezentujących dawną 
sztukę. Wytwory nowoczesnych malarzy czy rzeźbiarzy nie 
przypadały mu do gustu. Nie niosły nic pod zewnętrzną 
powłoką, ni cienia bazy filozoficznej, nadającej kierunek 
jednostce, uważającej się za myślącą. Nowoczesność oznaczała 
nihilizm albo popłuczyny po postmodernizmie, a ten sam był 
popłuczyną po poprzednich epokach. Hybryda, nie rodząca 
płodnych nasion.  
           Po dniu spędzonym w zaciszu muzealnym 
przychodziła pora na nocne kluby. Dawno zniesiono śmieszną 
odmianę prohibicji, przysparzającej bogactwa bimbrownikom, 
toteż alkohol lał się strumieniami, Był jak świeżo odzyskana 
wolność, którą trzeba się upoić ponad miarę.  
           Knajpa nazywała się "Kamieniołom" i tak też 
została urządzona - ściany z masy wapiennopodobnej, stoły z 
bali kozikiem rzezanych, nieokrzesani kelnerzy i 
gorylopodobni ochroniarze. Ci wyglądali jak wyrokowcy z 
więziennych kamieniołomów.  
           Niespiesznym krokiem przemierzył salę, taksując 
panienki znudzonym wzrokiem.  Zajęte i wolne. Luzacko 
rozpiął guziki dwurzędowej marynarki i zasiadł na wysokim 
stołku przy barze.  
      - Absolut. Biały.
      - Pięćdziesiątka czy setka?
      - Butelka - Dobrze wiedział, że takie zachowanie 
zwróci uwagę dziewczyn. Mało kto na wejściu zamawiał trzy
czwarte litra wódy. Na jedną osobę.  Bez lodu. Bez popitki. 
Wiedział, co będzie się działo. Po trzech głębszych panienki 
stracą zainteresowanie jego osobą, pewne, iż przyszedł zalać 
robaka. Gdy skończy butelkę i, nie zdradzając oznak 
upojenia, zamówi następną, będzie już sensacją.  
      - Drugą, mniej schłodzoną.
           Ktoś otarł się o jego ramię. Odwrócił głowę.  
Obok usiadła młoda osóbka. Blondynka, jeżyk, ostra tapeta, 
dekolt, mini, pończochy, koturny. Standard. Spojrzała na 
niego prowokacyjnie, a gdy się nie odezwał, walnęła prosto z 
mostu.  
      - Moje koleżanki chciałyby cię poznać - głosik miała 
przyjemny. Warstwa postarzającego makijażu kryła oblicze 
siedemnastolatki.  
           Loker zlustrował owe koleżanki. Trzy standardy.  
      - I przyszłaś tylko po to, by im zrobić przyjemność? - 
zapytał rozbawiony.  
      - No... nie. Wszystkie chciałyśmy z toba porozmawiać.  
           Wbrew zasadom, zwykle nie zabierał się za 
malolaty, skinął głową. Coś, jakby przeczucie, skłaniało go 
do tego kroku.  
           Przedstawił się, a one jemu - nawet nie 
zapamiętywał imion. Zamówił, co chciały, po czym zaczął je 
bawić rozmową. Jak zwykle nie było to trudne. Śmiały się z 
każdej głupoty.  
           Przyglądał się paznokciom delikwentek. Długie, 
zadbane. Nagle aż nim zatrzęsło. Ta siedząca naprzeciw 
miała paznokcie pomalowane trzema kolorami - czarnym, 
czerwonym i żółtym. Cieniutkie pasma układały się w 
skomplikowany wzór tańczących płomieni.  
           Wybrał - ta.
           Żagiel utkany z ognia.
      - Może dalej byśmy się zabawili u mnie, w hotelu - 
zaproponował. Interesowała go tylko jedna, ale doskonale 
znał podobne siksy; albo zabierze wszystkie, albo żadna nie 
pójdzie.  
           Błyskawicznie porozumiały się rozpalonymi 
spojrzeniami. Na to tylko czekały.  
      - A dasz radę? - spytała najniższa, przybierając 
uwodzicielską minę.  
           Zbył ją wzruszeniem ramion.
      - Najpierw pokaż świadectwo badań na HRG - powiedziała 
ta z paznokciami w płomienie.  
           Tego się nie spodziewał. No cóż, znak czasu, 
każdy się boi wirusa zabijającego w trzy miesiące.  
Powolnym ruchem sięgnął do kieszeni i wydobył folder z 
Muzeum  Wazów. Podając go, uważnie wpatrywał się w twarz 
dziewczyny. Przeczytała na głos orzeczenie lekarskie o 
negatywnym wyniku badań, po czym oddała reklamówkę.  
      - OK - odparła - Idę.
            Żagiel utkany z ognia znajdował się w zasięgu 
ręki. Długo czekał na tę chwilę.  
   
           X Frederik zwiedzał Salę Niebieską galerii 
"Prestige" w Glasgow, przyglądając się zwłaszcza obrazom 
Williama H. Bennerta.  
            Zauważywszy jego zainteresowanie, opiekujący się 
salą młody Hindus pospieszył z wyjaśnieniem, że nie ma przy 
pracach tabliczek z cenami, gdyż Bennert umarł dzisiejszej 
nocy i specjaliści pracują nad nową wyceną. Frederik 
spokojnie wysłuchał go i odprawił znudzonym ruchem głowy.  
            Każde płótno zawierało paraliżującą dawkę 
nienawiści, strachu, rozpaczy i bólu. Frederik miał ochotę 
czym prędzej stąd uciec już po obejrzeniu pierwszego obrazu, 
wszakże dziwna siła, także niezdrowa ciekawość, kazały mu 
przenosić spojrzenie z jednej chorej wizji na drugą.  Płótna 
bez mała abstrakcyjne nie przedstawiały konkretów - 
spazmatycznie porozciągane plamy, ciemne tła, spośród 
których eksplodowały rozbryzgi jaskrawych kwiatów o 
okaleczonych płatkach.  Smugi komet kończące się błyskiem 
czerni. Zniekształcone maski topniejące w ogniu zżerającej 
je nienawiści.  
            Frederik nie wątpił, że można się zachwycać 
takimi obrazami. Miały siłę i wyraz, nawet jeśli oglądający 
nie wiedział, co przedstawiają. Frederik wiedział. 
Poprzedniej nocy odwiedził szanownego kolegę Williama H. 
Bennerta, by zanieść mu pozdrowienia od tajemniczego H.O.D. 
Krótka znajomość z malarzem zakończyła się dwoma 
naciśnięciami spustu. I znów Frederik nie zdołał opanować 
ciekawości. Przeszukał willę, łącznie z rozległymi 
piwnicami. Tam znalazł rzeczy, których oczekiwał. Jedno z 
pomieszczeń wyłożono specjalną masą pochłaniającą dźwięki. I 
rzeczywiście, wielu ludzi musiało tam wrzeszczeć.  
            Malarz wypełnił pokój dziwacznymi maszynami do 
zadawania cierpień.  Wyglądały na samoróbki - miały tyle 
elementów, przekładni, dźwigni, kolców, prętów, łańcuchów, 
trybów, że Frederik nie odgadł przeznaczenia połowy z nich. 
Jednak, bez wątpliwości, służyły do tortur i powolnego 
wytaczania krwi; całą podłogę pokrywały ciemne plamy, 
niektóre Bennert wyraźnie próbował usunąć, ale zbyt głęboko 
wżarły się w beton.  
            Ciekawe, czy płótna obrazowały cierpienia, jakie 
zadawał ludziom, czy też odwrotnie, najpierw powstawały 
dzieła, a potem Bennert przerabiał ich treść na ludzkich 
ciałach?  
            Frederik próbował podchodzić do sprawy z 
zawodowym spokojem, ale mu nie wychodziło.  Przerażali go  
psychopaci, przerażał zleceniodawca i ta, zapewne słuszna, 
choć dziwaczna krucjata przeciw wielokrotnym mordercom. Kim 
do licha jest H.O.D?  Wysłannikiem niebios, zamierzającym 
uwolnić ludzkość od plagi prześladującej wielkie miasta od 
co najmniej dwustu lat? Czemu wybrał za swe narzędzie 
właśnie Frederika?  A może sam był świrem, seryjnym zabójcą, 
czerpiącym przyjemność z mordowania rękami innych?  Frederik 
zaklął.  
            Wszystko było bardzo skomplikowane. W domu 
Bennerta natrafił na kolejny zastanawiający szczegół - 
opieczętowaną paczkę z paznokciami. Brakowało tylko adresu 
odbiorcy. Ale i na to był sposób. Długo szukał, aż znalazł 
należący do malarza kalendarzyk z adresami. Wprawdzie 
widniało w nim ze dwieście pozycji, ale Frederika to nie 
załamało. Miał pewność, że następne akcje dostarczą nowych 
notatników, które będzie mógł ze sobą porównać. A jeśli nie, 
wydusi tę informację z któregoś z następnych pacjentów. Nie 
wiedział, po co robi te plany, chyba znowu chorobliwa 
ciekawość. Zaś ciekawość to rzecz niemile widziana przez 
zleceniodawców.  I nie mająca nic wspólnego z 
profesjonalizmem.  
                 
   XI Komisarz Henryk Zuber sądził, że nic go nie zdoła 
zaskoczyć. Dwadzieścia siedem lat pracy w milicji i policji, 
a potem osiem w Unipolu obciążyły jego wspomnienia nie 
gorzej niż obrazy zarejestrowane podczas rewolty w Katandze, 
zaś dwunastnicę ozdobiły uwierającym łańcuszkiem wrzodów. 
Zasadniczo widział już wszystko. A tu nagle okazało się, że 
skierowano go do sprawy równie fascynującej, co 
beznadziejnej.  
   Nantes, Glasgow, potem Ameryka, Północna Afryka, znów 
Europa - szlak wyznaczany kulami wystrzeliwanymi z tego 
samego pistoletu, a właściwie półarmaty. Cóż, zdarzało się i 
wcześniej, że Unipol natrafiał na truposzy będących 
ofiarami jednego najemnego mordercy. Zwykle sprawy okazywały 
się nierozwiązywalne i nikt nie chciał ich podejmować.  Tym 
razem zbrodnie popełniano w odstępach co najwyżej 
dwutygodniowych, a ofiarami okazywali się od dawna 
poszukiwani wielokrotni mordercy. Wampiry w ludzkiej 
skórze, jak piszą w brukowcach.  
   Zuber domyślał się, dlaczego wtryniono mu to dochodzenie. 
Niedługo emerytura, a nie ma przecież sensu obarczać 
niepowodzeniem świeżo upieczonego, dobrze rokującego 
śledczego. Tu zaś niepowodzenie murowane.  Już teraz nie 
tylko tabloidy, ale nawet gazety "wysokich lotów", rozpisują 
się o nagłym pomorze zboczeńców, o "czyścicielu moralnym", o 
krucjacie. Dziennikarze domagają się od służb, by
wspomogły najemnego mordercę, a w każdym razie, by mu nie 
przerywały, aż zeskrobie z twarzy świata łajno zboczenia. 
Bzdury. Tajemniczy krzyżowiec stanowił podobne zagrożenie
jak jego ofiary.  Czy działa na zlecenie, czy sam jest 
wariatem - nigdy nie przestanie zabijać. Dla przyjemności 
albo pieniędzy - jak  wilk. Henryk miał się za dobrego 
owczarza, tyle że starego i zmęczonego beznadziejnym 
pościgiem. Jeśli w najbliższym czasie nie znajdzie punktu 
zaczepienia, poda się do dymisji. Po kiego grzyba mu zawał.  
   
          XII Pogorzelisko. Poczynając od najdrobniejszej 
trawki, przez drzewa, a kończąc na olbrzymich skałach - 
wszystko uległo gniewowi bogów. Świat przestał przypominać 
siebie. Wszędzie trupy. I smród. Ten widok przerażał nawet 
Rudowłosego.  
            Tutaj leży Odyn, najwyższy z bogów, brat krwi 
Rudowłosego i przezeń zdradzony. Zagryzł go ukochany synalek 
Rudowłosego, Fenrir. Wypełnił swoje zadanie i zaraz potem 
zginął z ręki odynowego bękarta, Widara.  
            Tam, na szczycie góry, widnieje Thor, 
najsilniejszy z silnych, spowity w wężowe zwoje Jormunganda. 
Młot, broń Thora, tkwi wbity pomiędzy zagasłe oczy drugiego 
syna Rudowłosego.  
            Na brzegu wyspy spoczywają naprzeciw siebie 
piękny Frey i ognisty Surt. Pierwszy, głupiec, oddał swój 
magiczny miecz słudze w zamian za narajenie dziwki, przez 
co musiał walczyć jelenim rogiem. Drugi to brat Rudowłosego.  
Wciskają okaleczone twarze w piasek, jakby spali, z głowami 
przytulonymi do łona matki ziemi.  
            Naglfar płonie i nawet Rudowłosy, władca ognia, 
nie może zdusić przeklętego żywiołu.  Maszt, z żaglem 
wyobrażającym płomienie, leci na pokład, burty się 
rozpadają, nędzne resztki najwspanialszego statku świata 
pożera chciwa woda. Nie ma ucieczki. Zresztą, po co uciekać, 
skoro czas się dopełnia. Aby świat w bólach się odrodził, 
wszyscy muszą zginąć.  
          Wybrzeżem podąża ku Rudowłosemu zgarbiona 
starucha, a woda obmywa jej stopy. Nie spieszy się. Tak, 
mężczyzna ją poznaje. To Urd, Norna, Pani Przeznaczenia. 
Czego to próchno może od niego chcieć?  
       - Loki, wiem, że tu jesteś - pokryte bielmem oczy 
wpatrują się w twarz Rudowłosego.  
       Nie cierpiał jej. Od zawsze. I bał się.
       - Jestem, jestem. Nie mów tylko, że chcesz rozgrzać 
swoje zimne kości o moje ciało.  
       - Głupcze, nie ośmieszaj się. Nigdy nikomu nie 
potrafiłeś dać ani ciepła, ani szczęścia.  
       - Wynoś się - warczy, odwracając głowę.
       - Odejdę, ale najpierw mnie wysłuchasz. Znam 
przeszłość, przyszłość widzę, bogów zmierzch, zwycięzców 
upadek. Jam jest wolwa-wieszczka. Znam też twoje plany.  
Bądź dobrej myśli - ty odrodzisz się, a nawet odzyskasz 
cząstkę swej mocy. Ale musisz wiedzieć o jednym.  
       Jego strach rośnie; nie może patrzeć na nią bez 
drżenia.  
       - No, szybciej?
       - To prawie wszystko. Wystarczy, byś przypomniał 
sobie ostatnie słowa "Przepowiedni o Upadku": 

          Widzę jak znów się wyłania
          Ziemia z morza, zieleniejąca;
          Lecą wodospady, a orzeł nad nimi,
          Ten, co w górskiej krainie ryby łowi.
   
          Wtedy przyjdzie Wielowładny, co sądzi,
          Wszechmocny na Wysokościach, co rządzi.
          Zasiądzie na tronie potrójnym,
          Gniew i miłość okaże. 

            Odwróciła się i ruszyła ku swemu plugawemu 
legowisku w trzewiach ziemi.  
       - Stój, zaczekaj! Wytłumacz! - chciał ją zatrzymać, 
ale nie potrafił wykonać kroku. A Urd oddalała się, aż 
zniknęła pośród skał.  
            Wiał ciepły wiatr. Przyniósł przytłumione słowa, 
na które czekał Rudowłosy.  
       - Loki, jestem!
           Ze wzgórza schodził świetlisty Heimdall. Bez 
hełmu, kolczuga zwisała na nim w strzępach, ale nadal 
wyglądał jak syn jasności. Rudowłosy zawsze mu tego 
zazdrościł.  
       - Tylko my zostaliśmy - szepnął, gdy stanęli 
naprzeciwko siebie.  
            Heimdall skinął głową. Jak zwykle zachowywał powagę.  
       - Odyn przykazał, bym nim cię zabiję, przypomniał ci 
zło, jakie nam uczyniłeś. Ale rzeknę tylko o jednym: zabiłeś 
naszą jedyną nadzieję, słonecznego Baldra, kierując dłonią 
jego brata, Ślepego Hoda, który zawierzył ci, myśląc, że to 
tylko zabawa...  
       Rudowłosy nie cierpiał jego patetycznego tonu, toteż 
mruknął ze znużeniem.  
        - Wystarczy. Kończmy to. 
            Przebili się mieczami, żaden nie próbował 
parować ciosu przeciwnika. Nic by to nie dało. Rudowłosy 
leżał na piasku, jeszcze przez chwilę widząc ciemniejące 
niebo. Po przestworzach dryfował Asgard, pusty teraz i 
cichy, zerwany z kotwicy Bifrostu płynął w nieznane, by 
nigdy nie wrócić.  
            Urd osiągnęła cel. Zasiała w Rudowłosym ziarno 
niepewności, które wzrosło w roślinę strachu.  Nic już nie 
było dla niego tak jasne jak przed zmierzchem bogów. 
Niepewność miała mu na zawsze towarzyszyć. Wszechmocny... 
zasiądzie na tronie potrójnym.  
                           
           XIII Okazały się nawet niezłe. Widać nie pierwszy 
raz urządzały sobie randki w łóżku z nieznajomymi. Rozumiały 
się w pół słowa, bez wahania zmieniały się miejscami i 
rolami. Tak go rozgrzały, że niemal zapomniał, po co 
sprowadził je do hotelu. Oprzytomniał go dopiero na 
stwierdzenie tej z paznokciami w płomienie, że chyba powinny 
się zbierać.  Na to nie mógł pozwolić. No, i zabawa się nie 
skończyła.  
   Kiedy wychodził nad ranem, pretensjonalnie staromodne 
elektryczne świece na żyrandolu służyły teraz za pale, na 
które wbił cztery krótko ostrzyżone dziewczęce główki.  
Wymeldował się z hotelowej księgi, gdzie figurował jako 
Christer Pettersson; ciekawe, że nikt w Szwecji zdawał się 
nie pamiętać, czym rozsławił się człowiek o tym nazwisku.  
Później spokojnym krokiem skierował się do postoju taksówek. 
To właśnie uwielbiał w Grand Hotelu - żadnych pytań, wszyscy 
dyskretni i mili. A jaki widok na Gamla Stan - Stare Miasto!  
   W kieszeni miło ciążył safianowy woreczek, zawierający 
jeden tylko komplet paznokci. Nowy Naglfar potrzebował 
ognistych żagli, by móc się poruszać wśród piekielnych 
odmętów. Teraz je dostanie.     
   
           XIV Cincinnati, Cali, Aracaju, Oran i znów Europa - 
Lyon (Gilles Moirin, ten schizol, okazał się ciekawym 
przypadkiem - zabijał tylko dwudziestodwuletnie rudowłose 
dziewczyny i rzucał ich dłonie, wcześniej pozbawione 
paznokci, swym czterem psom), Lozanna, Mediolan, Innsbruck. 
Nie istniało chyba miejsce na świecie, gdzie by nie zbierano 
paznokci. Powszechne szaleństwo. Albo dobrze koordynowany, 
przemyślany plan.  
            Oczywiście, w kilku notatnikach Frederik 
natrafił na jeden zbieżny adres, ale odczytanie go okazało 
się niemożliwe. Wszędzie został zapisany tym samym kodem 
liczbowym - Frederik spędził parę nocy nad kilkunastoma 
cyframi, jednak nie na wiele się to zdało. Na deszyfranctwie 
się nie znał, matematyki umiał tyle, by móc kontrolować stan 
własnego konta. W końcu wrzucił notatniki do kosza. Nic z 
nich nie wyciągnie. Musi zmusić kogoś do mówienia; pozostała  
jedna tylko szansa - tajemniczy H.O.D. przesłał wiadomość, 
że ostatnią ofiarą ma być Piotr Bołtuć, Warszawa, 
redaktor poczytnego katolickiego dziennika, należącego do 
koncernu EDPS.  
            Warszawa. Cholera, ciekawe, czy tam znają jakiś 
ludzki język?  
   
   XV Henryk Zuber zmęczonym wzrokiem powiódł po innsbruckich 
domach. Nawet ładne miasto. Zwiedził ostatnio więcej świata 
niż przez całe życie. Szkoda, że tak późno, po śmierci żony 
mało go cieszyło, a jej spodobałby się klimat Cali. Kiedy 
zlikwidowano tamtejszy kartel narkotykowy, zrobiło się z 
miasta całkiem przyjemne turystowisko.  
   Pod słońce przypatrzył się plastikowej torebce z
paznokciami. To i zwyrodniałe ofiary było cechą wspólną 
wszystkich przypadków. Po Glasgow kazał sobie nadesłać listę 
miejsc, gdzie zanotowano ostatnio wyrywanie ofiarom 
paznokci. Trochę się zezłościł na głupotę informatyków - 
zjawiły się doniesienia o politycznych torturach (sporo 
małych bananowych dyktatur), a także o kolekcjonowaniu 
paznokci dla celów magicznych (Afryka, Azja i Ameryka 
Południowa).  Odrzucił te śmiecie. Pozostało kilkanaście 
miejsc w Europie, Ameryce i Północnej Afryce. Trop okazał 
się celny, teraz, jak po sznurku, podążał do wyznaczonych 
miejsc, tyle że zawsze przybywał drugi. Krzyżowiec bez 
pudła trafiał na zboczeńców. Jakby miał dokładne namiary.  
Komisarz takich namiarów nie posiadał, wiedział tylko, że na 
obszarze sto na sto kilometrów grasuje seryjny morderca. I 
tyle.  
   Wskazówkę mogłyby dać wykazy celne ludzi przekraczających 
granicę, ale to kiedyś. Gdzie te czasy, gdy wiele krajów 
prowadziło podobne ewidencje. Teraz, po częściowym 
zjednoczeniu Europy i po kilku etapach konsolidacji z 
Ameryką, nie ewidencjonowano czasowego obrotu osób. Jedna 
wielka kaszanka.  
   Na liście widniała tylko środkowa Szwecja. Wcale niemały 
obszar. Pozostawało wpakować się z ekipą do samolotu i 
lecieć do Sztokholmu. I siedzieć tam na dupie, czekając na 
zmiłowanie boskie, bo co innego pomoże.  
   Zagadka przeznaczenia paznokci? - Ofiary krzyżowca 
zbierały je nieprzypadkowo, przygotowały się też do ich 
wysyłki. Kto oczekiwał i do czego potrzebował takiej dostawy?  
   Jeszcze jedna zastanawiająca rzecz. Znaleziono ogromną 
ilość paznokci. Za dużo, w porównaniu z liczbą ofiar 
zboczeńców. Może wszyscy ci seryjni mordercy zabijali też 
bezdomnych lub ludzi z marginesu, których zaginięcia nikt 
nie zgłosi. Jednak i to było za mało. Ofiary powinny iść w 
setki, zaś każdy z zabójców oficjalnie miał na koncie nie 
więcej jak dwadzieścia kilka morderstw. Skąd zatem brała się 
reszta paznokci?  
   
           XVI Nad sawanną krwawo zachodziło słońce. Ponad 
wysokimi trawami powolnym marszem przesuwały się 
czerwieniejące grzbiety antylop.  
            Dwunogie stworzenie, o przygarbionych plecach 
i długich rękach sięgających ziemi, z pożądliwością 
obserwowało kolumnę zwierząt. Gęsta ślina głodu wypływała

spomiędzy wyszczerzonych zębisk.  Stworzenie wiedziało, że 
nie zdoła dopędzić antylop, samo nie miałoby zresztą szans 
na ich upolowanie. Trzeba czekać na resztę hordy.  
            Nagle do nosa doleciał słabiutki zapach.  
Padlina. Daleko. Ślinianki zaczęły pracować obficiej. 
Stworzenie rzuciło się do biegu. Kiedy zapach stał się 
wyraźniejszy, zwolniło i stało się czujniejsze. Konkurentów 
do łatwego mięsa nie brakowało.  Lwy zapewne już się 
wyniosły, ale uścisk szczęk hieny mógł być bardzo 
nieprzyjemny.  
            Tam, w zagajniku niskich drzew. Podchodząc, 
stworzenie złapało kij leżący na ziemi.  Przydałby się też 
kamień, ale żadnego nie zauważyło.  
            Zapach rozkładającego się mięsa przyprawiał o 
szał. Stworzenie przebiegało od jednego drzewa do drugiego, 
kryjąc się przed spodziewanym wrogiem. W końcu dostrzegło 
konkurenta.  
            Klęczał nad ochłapami rozszarpanego zwierzęcia i 
ogryzał kość. Stworzenie poczuło wściekłość - to był jeden z 
Szarych, hordy, która od dawna starała się wygonić jego 
grupę z terenów łowieckich. Już miało rzucić się do ataku, 
ale ucztujący coś poczuł. Oderwał się od ogryzania kości i 
czujnie rozejrzał. Stworzenie ponownie przywarło do pnia.  
            Szary nie wrócił już do posiłku, musiał być 
najedzony. Zamiast tego chwycił dwa kamienie i wstał.  
Domyślił się, że jest obserwowany. Najpierw wydał kilka 
wyzywających ryków, a kiedy one nie poskutkowały, zaczął 
uderzać o siebie kamieniami, by zmusić przeciwnika do 
wystąpienia.  Stworzenie nie dało się długo prosić. Z 
okrzykiem wyskoczyło zza drzewa.  
            Uderzenie kamieni skrzesało iskrę.  Wskoczyła 
między wysuszoną trawę, chwilę migotała, po czym rozbłysła 
pełnym płomieniem.  Stworzenia odskoczyły przestraszone. 
Ogień skakał niczym tancerz, pożerał coraz to nowe kępy.  
Był głodny.  
            Rozbrzmiał radosny śmiech. Stworzenia obnażyły 
kły, przestraszone i gotowe do walki.  
            Z ognia wystrzelił zwinny płomień, wykręcił trzy 
salta w powietrzu i wylądował pod jednym z drzew. Z ognistej 
kuli rozwinął się w wysoką, opływającą płomieniami postać. 
To ona się śmiała, szczerze, niemal po dziecinnemu.  
            Płomienny człowiek zaczął oglądać swoje dłonie, 
po czym z lubością przejechał nimi po całym ciele.  Znów 
wybuchnął śmiechem.  
      - I oto ponownie jestem - oznajmił obu stworzeniom.  
            Szary odebrał te dźwięki jako wyzwanie.  Cisnął 
kamieniem w niespodziewanego przybysza, nikt nie będzie się 
pchał do jego mięsa! Pocisk odbił się od nieznajomego i 
zawrócił, niosąc za sobą płomienny ogon.  Szary próbował się 
uchylić, ale kamień dosięgnął jego piersi - rzadkie futro 
zajęło się ogniem.  
      - Jam jest Loki - wyrzekł ognisty z politowaniem, jakby 
to coś wyjaśniało.  
            Drugie stworzenie nie czekało, nawet głód go nie 
zatrzymał.  
            Loki ze zniechęceniem pokręcił głową. 
      - Warto poszukać bardziej cywilizowanych stron.
            Przez następne setki tysięcy lat czynił to bez 
powodzenia. W końcu zrozumiał, że bez jego pomocy te nędzne 
kreatury do niczego nie dojdą. Nie tak wyobrażał sobie 
ponowne narodziny.  
   
           XVII Drzwi otworzyła kobieta. Trzydzieści kilka lat, 
zadbana, przystojna, może zbyt pulchna, ale robiąca 
wrażenie. Żona. To Frederika zaskoczyło, powinna wyjechać do 
kurortu nad jeziorami.  Cholera, czyżby zawróciła w pół 
drogi?  
            Powiedziała coś po polsku, oczywiście nie 
zrozumiał. Uśmiechnął się za to szarmancko i wyrżnął ją w 
podbródek. Straciła przytomność, nim dotknęła podłogi.  
            Z wnętrza dobiegł głos.  Zabarwiony  niepokojem.  
            Frederik pchnął drzwi, wpadł do mieszkania i 
stanął w przedpokoju, gotowy do zadania ciosu.  
            Zaskrzypiały zawiasy półprzezroczystych drzwi.  
Facet otworzył gębę, ale nie zdołał wykrztusić słowa. Cios w 
splot słoneczny zakończył jego zdziwienie. Frederik 
odciągnął kobietę i zamknął drzwi od klatki schodowej. 
Skrępował żonę Bołtucia znalezionym w łazience paskiem od 
szlafroka, zaciągnął do dużego pokoju.  
            Stanął nad ofiarą.  Mały, krępy, niewywrotny 
kloc, nabity tłuszczem. Twarz kwadratowa, nalana, ozdobiona 
słabymi włoskami wystrzyżonymi na jeża. Jakby tych 
nieszczęść facetowi nie wystarczało, był jeszcze pedofilem. 
Działał od  czterech lat, ciała jego ofiar znajdowano na 
terenie Warszawy. Nieuchwytny dla policji schizol.  
Dzieciakom, które przeleciał, otwierał jamy brzuszne i 
wyrywał wątrobę. Chyba ją żarł, na miejscu zbrodni 
znajdowano szczątki. Odbiło mu, bo nie mógł mieć własnych 
dzieci?  
      - No, kochasiu, przyszła pora na ciebie - mruknął z 
wysiłkiem Frederik, dźwigając nieprzytomnego mężczyznę.  
Ułożył go na łóżku i przywiązał do metalowych poręczy.  
            Poszedł potem sprawdzić, jak miewa się żona 
pacjenta. Powoli przychodziła do siebie, więc wcisnął w jej 
usta knebel z serwety stołowej.  Dlaczego nie zabił kobiety?
Nie miał pojęcia. Zaoszczędziłby jej wielu nieprzyjemności - 
nie zabraknie ich, gdy policja dowie się prawdy o mężu. Poza 
tym pozbyłby się świadka, dotąd tylko ona widziała jego 
twarz. Ale nie mógł się zdecydować. Zaklął w duchu i wyszedł 
z pokoju.  
            Bołtuć nadal nie dawał znaków życia.  Dobrze, 
parę minut się przyda.                             
            Nie musiał długo szukać. W dolnej szufladzie 
biurka leżała samotna papierowa teczka. A w niej ciekawe 
zdjęcia. Wykonane ze statywu, z pomocą samowyzwalacza, 
ukazywały szanownego kolegę Piotra w towarzystwie ofiar.  
Dzieciaki miały od sześciu do siedemnastu lat. Dziewczynki i 
chłopcy. Przerażał widok ich zapłakanych oczu, gdy zamknął 
się na ich ciałach uścisk pedofila. Te akty podkreślały 
klocowatość Bołtucia. A jakiego miał małego - Frederik 
skrzywił się - czyżby to była przyczyna?  
            Myślał, że po wizytach u tylu zboczeńców nic 
nie zdoła go ruszyć.  Przeliczył się. Wizerunki żywych ofiar 
działały mocniej niż wypreparowane, zagasłe już oczy. Ze 
zdjęć patrzyły przerażone twarze, wykrzywione maski 
greckiego teatru.  Rozrzucił odbitki po pokoju. Niektóre 
litościwie ułożyły się białymi stronami ku górze. Inne nadal 
wpatrywały się w niego obscenicznie.  
            Przyniósł z łazienki wody i wylał ją na twarz 
pedofila. Mężczyzna zakrztusił się, parsknął i podniósł 
powieki. Rozglądał się nie rozumiejącym wzrokiem, wreszcie 
wbił spojrzenie we Frederika. Coś powiedział po polsku.  
       - Będziemy, kochasiu, rozmawiać po angielsku - 
mruknął Frederik - Wiem, że go znasz.  
   - Czego chcesz?! Pieniądze są w szufladzie... - pisnął z 
przerażeniem Bołtuć.
   - Chyba się nie rozumiemy. Twoja forsa mnie nie obchodzi. 
Muszę wiedzieć jedno: komu i gdzie przesyłałeś paznokcie?  
   Twarz Bołtucia przybrała barwę tynku. Zaraz się 
opanował. Wystarczająco inteligentny, by zrozumieć, że to 
koniec gry, przywołał na usta lodowaty uśmiech.  
   - Jesteśmy ulepieni z tej samej gliny, nieprawdaż? - 
zaakcentował. - Widzę to po twoich oczach. Zabiłeś pewnie 
więcej ludzi niż ja.  
   - To wie już tylko święty Jerzy i jego Szef. Zresztą, 
sprawa nie ma znaczenia. Potrzebuję informacji.  
   - A jak nie, to mnie zabijesz? - roześmiał się gardłowo 
Bołtuć. - I tak mnie zabijesz. Mam cię gdzieś.  
   - Boisz się bólu. Nieprawdaż? - zagadnął Frederik a 
Bołtuć zzieleniał. - W pudle nie wytrzymałeś bólu i 
chciałeś popełnić samobójstwo? Co się dziwisz? Twoi 
zwierzchnicy mogą nie wiedzieć, że siedziałeś, ja wiem. 
Zbieranie informacji to moja pasja. Co byś powiedział na 
przypalanie policzków, hę?  
   Aż dziw, jak łatwo poszło.  Wystarczyły groźby. Facet 
najpierw polał się w spodnie, potem wszystko wyśpiewał. 
Kierunek Szwecja. Dla pewności powyłamywał jeszcze 
Bołtuciowi palce u rąk. Adres się zgadzał. Frederik z 
ulgą przestrzelił gnojkowi czaszkę.  
   Dość, dość. Miał tego dość. Niepotrzebnie babrał się w 
cudzych brudach. Powinien wypełniać zlecenia H.O.D. i nie 
zaczynać prywatnego śledztwa. W tej chwili zakończyłby serię 
zleceń, a jutro wylegiwałby się na Costa del Sol. Ale teraz 
wiedział zbyt dużo i ten ciężar nie dawał mu spokoju. Musiał 
coś z nim zrobić. Musiał pojechać do Szwecji - tam ułoży 
ostatni element układanki.  A potem urlop. Długi, bardzo 
długi. Może zamieszka w którymś z Hiltonów?  
   Przed wyjściem zajrzał do żony Bołtucia. Była 
przytomna, a jednocześnie nieprzytomnie przerażona.  Niech 
żyje, choć większą przysługę by jej oddał, wpakowując kulę w 
serce.  
   
   XVIII Od wielu dni nie nadeszła żadna przesyłka. Zamilkł nawet 
niezawodny Dideau. A przecież praca została prawie 
ukończona, brakowało niewiele - kilka paczek umożliwiłoby 
zamknięcie dzieła.  
   Loker spędził dwa dni na bezmyślnym miotaniu się po domu. 
Co się dzieje!? Niemożliwe, by wszyscy agenci wymarli 
jednego dnia. To nie dinozaury.  
   Chwile zwątpienia - nie pierwszy raz w ciągu tysięcy lat 
ogarniał go strach i zwątpienie. Zawsze w końcu znajdował 
wyjście, dopinał swego. Ciągle wszakże powracało wspomnienie 
tamtej chwili. Morski brzeg i ślepa starucha, nakładająca 
nań brzemię przeznaczenia.  
   Zasiądzie na tronie potrójnym.
   Gniew i miłość okażeń.
   Wersy te pamiętał jakby wypalono mu je na oczach. Kim był 
ten, co przyjdzie? Wielowładny?  Wszechmocny na 
Wysokościach? Takim mu się zdawał Bóg chrześcijan, ale to 
nie mógł być On. Ten bożek, jak i wielu wcześniejszych od 
Niego, zrobił swoje i wycofał się daleko, w przestworza. 
Gdyby cokolwiek związanego z ludźmi Go interesowało, 
starałby się przynajmniej wprowadzić w życie własne 
przykazania. Ale Jemu chyba to wisi. Odszedł i kurz przykrył 
ślady Jego stóp. Kim więc jest Wielowładny?  
   Musi dokończyć dzieła, Naglfar ma już przecież ster i 
płomienne żagle, pozostały drobiazgi. A jak będzie gotowy, 
powiezie Lokera w najdalsze zakątki ziemi i piekieł - tam 
jest dość prawdziwego ognia, by zwrócić Lokerowi władzę.  
Wtedy nie powstrzyma go żaden Wszechmocny, gniew i miłość na 
nic się nie zdadzą wobec, na nowo rozpalonej, mocy 
Płomiennych Olbrzymów. Ale do tego trzeba paznokci, nowych 
paznokci!  
   Agenci zamilkli, zatem musi postarać się sam.  Loker 
czuł, że za jego nagłym osamotnieniem ktoś stoi, ktoś 
kieruje wrogimi siłami.  
   Może, jak kiedyś radził Dideau, paznokcie należało 
zamawiać u reżimów Czwartego Świata. Wtedy Naglfar 
zostałby stworzony w rok. Ale Loker postanowił oprzeć się na 
starej, sprawdzonej recepcie - tylko paznokcie ludzi rasy 
białej, a najlepiej typu nordyckiego, nadawały się na 
budulec do prawdziwego Okrętu Ognia.  
   Drugiego dnia wieczorem zebrał się wreszcie w sobie.  
Miał cel, zwątpienie minęło. Czas na łowy. Na mieście kupił 
gazetę. Po pięciu minutach nabył inną, a potem kolejną. 
Rozpisywały się o jego dostawcach i ich tajemniczego 
zabójcy. A więc przeczucie nie myliło - ktoś kierował akcją 
likwidowania agentów. Czas naglił.  Loker przeklął sam 
siebie, że nie ogląda telewizji ani nie czytuje gazet - 
dowiedziałby się o wszystkim dużo wcześniej.  
   
   XIX Mimo że od śmierci męża minęły dwa dni, kobieta wciąż była 
w szoku.  Gdy powiedziano jej, z kim żyła, próbowała 
wyskoczyć z balkonu.  A swoją drogą, musiała kompletnie 
oślepnąć, skoro nie dostrzegła niczego dziwnego w zachowaniu 
męża. Wprawdzie większość psycholi świetnie się kryje przed 
otoczeniem, ale tak bliska osoba powinna wychwycić choć 
ślady nienormalności. Cóż, każdy przypadek jest inny.  
   Podała za to dokładny rysopis mordercy.  Twierdziła też, 
że mąż wywrzeszczał temu człowiekowi jakiś adres w Szwecji. 
Nazwisko brzmiało jak Lokan, Lokin, w każdym razie 
rozpoczynało się na Lok-. Gość mieszkał w małej miejscowości 
pod Sztokholmem. Gdy Zuber usłyszał o tym przez telefon, 
natychmiast zmienił plany i, zamiast do Szwecji, przybył do 
Warszawy. Dziwne, ale Polska nie figurowała na jego liście 
łowców paznokci. Ale wiadomo, Polska to Polska. Jeden wielki 
szum informacyjny. Z drugiej strony całkiem miło odwiedzić 
stary kraj. Tym razem nie miał czasu ani ochoty na 
zaglądanie do ulubionych miejsc. Adrenalina działała, szofer 
gnał przez ulice Warszawy jak szalony.  Wreszcie siedziba 
Unipolu.  
   Tkwił teraz naprzeciwko żony Bołtucia i, zaciskając pięści, 
zmuszał się do spokoju. Rozłożył mapę środkowej Szwecji i 
kazał jej szukać miasteczka, którego nazwę słyszała. Tylko 
tego chciał, policyjny samolot już grzał silniki.  
        W Warszawie czekała zamówiona wcześniej lista 
obywateli środkowej Szwecji o nazwiskach rozpoczynających 
się na Lok-. Stu trzydziestu pięciu. Wyłączył tylko dzieci, 
kobiet nie. Zostało stu dwudziestu ośmiu.  
   "No, kobieto, zdecyduj się wreszcie - poganiał ją w myśli 
- Wytęż tę głupią główkę, która nie potrafiła rozpoznać 
zboczeńca!" 
   - Eskilholm. To może być to - powiedziała wreszcie 
niepewnie.  
   Natychmiast sięgnął po listę.
   Eskilholm, Eskilholm. Jest! Thurs Loker.
   Mam cię! I tego, który na ciebie poluje.
   
   XX Loker zobaczył tego ranka kobietę. Siedziała w cukierni i 
ze smakiem jadła ciastko. Rzadko spotykana piękność. 
Kręcone, długie rude włosy, zgrabna aż do przesady, palce 
smukłe jak u pianistki albo złodziejki. Przypominała mu 
kogoś, ale kogo? Tyle ich było.  
   Spojrzała na niego przez szybę, uśmiechnęła się i 
pomachała ręką. Kiedy stał dalej niezdecydowany, gestem 
dłoni zaprosiła go do stolika. Na Ogień, ależ miał na nią 
ochotę. Właśnie na nią, a nie na jej paznokcie.  
   Usiadł, zapominając się przedstawić. Tonął w jej oczach, 
to znów gapił się na piersi, śmiało wyglądające z dekoltu 
żakietu. A ona cały czas się uśmiechała. Omam, to nie mogło 
się dziać, zapomniał o misji, o Naglfarze, W przeciągu 
kilkunastu sekund zakochał się jak szczeniak. Oddałby dla 
niej wszystko.  
   - Loki, kochanie, nie patrz tak zachłannie, jakbyś nigdy 
nie dotykał mego ciała.  
   Musiał mieć bardzo zdziwioną minę, gdyż roześmiała się 
serdecznie. Co za cudny dźwięk!  
   - Poszperaj w pamięci, no, Loki, poszukaj. Dawno, dawno 
temu, w dalekiej krainie, zwanej Asgard, był mąż i była 
żona. 
   - Sygin! - nie wierzył w to. Ona, nie ona. A nawet jeśli, 
to gdzież miał wtedy oczy, że traktował tę piękność jak 
szmatę?  
   - Tak, kochanie, to ja. Za to ty, jakiś odmieniony, jakby 
ciebie ubyło. Źle się odżywiasz?  
   - Do cholery! Sygin!  
   Przyłożyła mu palec do ust.
   - Ciii. Nie chcesz chyba robić przedstawienia z tak 
niewinnego spotkania?  
   - Sygin - szepnął - czego chcesz?
   - A więc nawet nie powspominamy dawnych czasów - udała 
żal. - Skoro wolisz od razu przejść do rzeczy - - Zawsze cię 
kochałam, choć z ciebie był kawał... - zmięła to słowo w 
ustach gdzieś umknęła jej filuterność - Właśnie ta miłość 
dała mi dość sił, bym się wyrwała z Helii na krótką chwilę.  
Do ciebie, durniu.  
   - Do mnie?
   - A jak myślisz, do kogo?
   - No, bo ja wiem...
   - Nic nie wiesz, a do tego sam na swoją głowę ściągnąłeś 
kłopoty. Po co dążyłeś do panowania nad światem?  
   Na chwilę uniósł się honorem.
   - Zawsze dążyłem i będę dążył.
   - Głupi jesteś, choć kiedyś właśnie dzięki 
nieposkromionej odwadze osiągnąłeś szczyty. Ale tym razem 
nie dasz rady, są silniejsi.  
   - Przybyłaś tu truć mi głowę? A może to właśnie oni cię 
nasłali? Kim oni są?  
   Popatrzyła na niego z politowaniem. I ogromną czułością.  
   - Wiesz, że życzyłabym ci zwycięstwa. Gdyby było możliwe. 
Ale zostaje mi tylko prosić cię, byś wrócił ze mną do 
Helii.  
   - Do umarlaków? Na głowę upadłaś? Tam nie ma nic prócz 
smutku i ciemności.  
   - Tam jest spokój, którego zawsze pragnęłam! A tutaj już 
niedługo nie będzie ciebie!  
   Z gniewnym syknięciem odchylił się do tyłu. Sigyn 
posmutniała.  
   - Wiedziałeś, że przyjdzie po tobie Większy. Trzeba było 
spożytkować czas, nim On się pojawił. Teraz jest za późno.  
   Chciał jeszcze pytać, ale zniknęła. Po prostu, była i już 
jej nie ma.  
   Podeszła kelnerka.
   - Co panu podać?
   Przyjrzał się jej nieprzytomnie.
   - Gdzie jest ta kobieta?! - krzyknął.
   - Jaka kobieta?
   
   
         XXI Frederik nie umiał tego racjonalnie wytłumaczyć, 
ale w Sztokholmie poczuł nagły przymus pójścia na panienki. 
Oczywiście, należał do normalnych, zdrowych facetów, co 
jakiś czas potrzebujących kobiety, ale nigdy dotąd nie 
praktykował tego w czasie pracy. A tym razem po prostu 
musiał mieć kobietę, i koniec.  Jakby na jutro zapowiedziano 
koniec świata.  
   Widok jej nagiego ciała nawiedzał go przez następne 
cztery dni, spędzone na monotonnym obserwowaniu Lokera.  
Przystojny, lekko diaboliczny można by rzec, gdyby, zamiast 
rudej, miał czarną czuprynę. Sprawiał wrażenie nerwowego, 
często się oglądał, zasłony w oknach zaciągał nawet w czasie 
dnia. Nikogo nie odwiedzał, sam też nie miewał gości. Do 
pracy nie chodził.  Mieszkał w niewielkim, zadbanym domku. 
Znów przeciętniak. Thurs Loker. Zabawne, ale Frederik 
zapamiętał, że słowo thurs oznacza w mitologii 
skandynawskiej olbrzyma. Uczyli się o tym na 
religioznawstwie, w szkole średniej. W ogóle zawsze 
bardziej pociągały go przedmioty humanistyczne, ze ścisłych 
obrywał pały. Aż do dziś we łbie pozostało mu mnóstwo 
niepotrzebnego śmiecia - na przykład, czwarta wyprawa 
krzyżowa: lata 1202-1204. Komu to teraz potrzebne?  Powinien 
pójść na ekonomię, jak radzili rodzice, zarabiałby może 
mniej, ale miałby przynajmniej rodzinę i przyjaciół.  
   Odrzucił pomysł, by nocą dostać się do domu Lokera.  
Wszystkie okna, nawet na piętrze, okratowano, zaś drzwi 
przypominały wierzeje fortecy. Do tego dochodziła 
podejrzliwość gospodarza. Już prędzej wpuści kogoś za dnia. 
Na uliczce najmniejszy ruch panował koło południa, ludzie 
znajdowali się w pracy, a dzieci w szkole. Po drugiej na 
nowo zaczynała się bieganina. Tak, południe to dobra pora. 
Przeszkodą mogły się tylko okazać ekipy techniczne, które co 
rusz zajeżdżały  do sąsiednich domów. Niezwykle często 
musiała się tu ludziom psuć kanalizacja i wideofony. Wciąż 
krążyły furgonetki naprawcze. Ale to mała przeszkoda, przy 
zachowaniu ostrożności nikt nie powinien zwrócić na niego 
uwagi.  
   
   XXII Lokera denerwowały krażące wokół domu samochody pełne 
techników. Dlaczego u niego nic się nie psuło, a u sąsiadów 
wysyp uszkodzeń? To nie tylko kwestia samodyscypliny. W tym 
nędznym świecie kiedyś wystarczały siekiera i piła, a 
wszystko funkcjonowało dziesiątki lat. Nienawidził 
nowoczesności, nie potrafił się do niej przystosować.  Niech 
no tylko dopnie swego, a wszystko się zmieni i zamiast 
laserowej zapalniczki będzie znów ogień, wesoło trzeszczący 
na krańcu patyczka.  
   Dzwonek do drzwi oderwał go od pracy w Warsztacie.  
Naglfar wciąż nie był kompletny, brakowało jednej, może 
dwóch pełnych paczek. Tylko paznokcie nadawały się na 
budulec statku zaświatów, tylko one zawierały wystarczająco 
dużo cierpienia związanego z życiem i umieraniem, by nadać 
okrętowi moc do poruszania się po magicznych przestrzeniach. 
Ale wystarczy trochę czasu i z tym sobie poradzi. 
   Spojrzał przez wizjer. Niemożliwe! Chyba nieśmiertelny 
Ogień wysłuchał jego modłów! Pospiesznie otworzył drzwi.  
   - Przesyłka, panie Loker!  
   Sympatyczna twarz listonosza wydała się Lokerowi piękna 
jak buzia Sygin. Gotów był ozłocić chłopaka, toteż wpuścił 
go do przedpokoju, odebrał paczkę i ruszył po portfel.  
   Listonosz przyjął monetę,  nie odchodził jednak.  Mocno 
ścisnął kawałek metalu, a ten przelał mu się między palcami 
i wylądował na podłodze w formie srebrzystych kropli.  
   Loker podniósł wzrok na twarz listonosza. Przybysz zdjął 
funkcyjną czapkę. Długie włosy rozsypały się na ramionach. 
Zniknął doskonale znany uśmiech.  
   Loker cofnął się.
   - Nie, to nie możesz być ty!
   - Dlaczego nie? To ja, Ślepy Hod, którego podstępem 
zmusiłeś do zabicia własnego brata. Przychodzę po odpłatę.  
   - Czy to ty stałeś za tym wszystkim? 
   - Ja. Wiem też, że Naglfar nie jest skończony. Nie masz 
żadnych szans, nie posiadasz broni zdolnej mnie 
powstrzymać.  
   Dawno nie słyszał podobnie patetycznych słów. Ostatnio 
chyba z ust Heimdalla. Przyjrzał się Hodowi. Ślepy i głupi 
jak dawniej. Ubrdał sobie, że da radę jemu, Lokiemu, władcy 
ognia?  
   - Zabierz, chłopcze, swoje zabawki i wracaj tam, skąd 
przyszedłeś. Nie jestem w nastroju, żeby się z tobą bawić.  
   - Pozwolisz, że jako gość sam wybiorę zabawę.
   - Skoro musisz, ale czy ty cokolwiek potrafisz?  Przecież 
nawet twemu ojcu, gdy zobaczył cię po narodzinach, nie 
chciało się ciebie leczyć. Byłeś i jesteś nieprzydatny.  
   - Spójrz mi w oczy.
   To absurd wpatrywać się w oczy pokryte bielmem, mimo to 
Loki posłuchał. I zaraz pożałował. Zapadł się w 
niewytłumaczalną otchłań, czającą się za rogatkami powiek. 
Tylko momentalnie przywołanej mocy zawdzięczał wydostanie 
się na powierzchnię. Znów stał w przedpokoju, a przed nim 
niespodziewany gość.  
   - Muszę przyznać, to było niezłe - powiedział z 
wymuszonym uśmiechem.  
   - Wiele się nauczyłem, czas nie stał w miejscu. 
     Loki uważniej spojrzał na Hoda.  Chłopak 
podciągnął się w tych umiejętnościach, dzięki którym Loker 
zmusił go przed tysiącleciami do uległości. Ale, nawet 
gdyby ćwiczył dniami i nocami, nie mógł dojść do sprawności 
przyrodzonej Lokiemu. Ten dostał dar opanowywania obcych 
dusz w dniach początku. Wchodzenie w jaźń, by ją spętać i 
zmusić do wykonywania poleceń, było podstawą magii Lokiego.  
   - Natomiast nie sądzę, byś ty uczył się czegokolwiek - 
ciągnął Hod. - Obserwowałem twoje poczynania. Nadal 
posługujesz się dawno przebrzmiałymi metodami, godnymi 
raczej Sprengera czy Gui'ego.  
   - Bzdury pleciesz - warknął Loker.
   - Nie potrafisz się dostosować do zmian. I dlatego musisz 
zostać wyeliminowany.  
   Na twarz Lokiego wypełzł pogardliwy grymas. 
   - Śmiesz mi grozić? Mnie, którego bał się sam Odyn, a 
nawet wszyscy bogowie razem wzięci?  
   - Odyn, mój ojciec, nie żyje. Ja przetrwałem, bo 
wyznaczono mi inny los. Ty odrodziłeś się w wyniku kaprysu 
tegoż losu. Pora naprawić pomyłkę.  
   - I właśnie ty, największy z bogów - zakpił Loker - 
podjąłeś się arcyważnej misji.  
   Hod pokręcił przecząco głową.
   - Nic nie rozumiesz... Jestem tylko ramieniem.
   Loki poczuł dreszcz strachu.  Na płomienie Muspellheimu, 
rzeczywiście nie pojmował, o co chodzi. Ale to bez znaczenia.  
Im wcześniej pozbędzie się przybłędy, tym lepiej.  Jeszcze 
raz zajrzał w oczy Hoda. Obezwładniały, jednak tym razem był 
przygotowany. Wtargnął w jaźń Hoda, jakby wbijał taran w 
zamkniętą fortecę.  
   Usłyszał wycie bólu. "Dobrze ci tak, nieopierzony 
bękarcie! Jeszcze trochę poboli". Przebijał się przez 
pokłady strachu, magii i doświadczeń. Bez problemu przecinał 
je ostrzem swego talentu, nigdzie nie napotykał większej 
przeszkody. Dostał się już na tyle głęboko, by wysondować, 
gdzie też ukrył się Hod.  
   Wyczuł go. Odległe, słabo jaśniejące widmo coraz bardziej 
się oddalało. O sukinkot, ależ szybko zwiewał! Loker poczuł 
zadowolenie, trochę się z nim pobawi.  
   Nie ruszył prostą drogą, odbił na prawo, by z boku zajść 
uciekiniera. Upajał się lotem pomiędzy rozbitymi w puch 
zaklęciami powstrzymującymi, niektóre, dla zabawy, naruszał, 
inne z radością niszczył. Dawno nie czuł się tak wolny, 
nowocześni ludzie okazywali się bardzo nieskomplikowani, 
rozbrajał ich w parę chwil. Tu trafił się poważniejszy 
przeciwnik i, choć nie dorastał mu do pięt, to przynajmniej 
się starał. Namiastka walki była znacznie ciekawsza niż 
nudne omotywanie bezbronnych karykatur, którym wydawało się, 
że mają niezależną duszę.  
   Hod znajdował się już blisko.  Wyraźnie zwalniał, nie 
starczało mu sił na dalszą ucieczkę. Loki też ograniczył 
szybkość, postanowił odwlec moment zwycięstwa.  
   Stanęli twarzą w twarz. Hod próbował się wyrywać, jęczał 
bezsilnie, zamknięty w niewidzialnym uścisku Lokera. Pan 
ognia chłonął spazmatyczne dźwięki, radowały go nie mniej 
niż smak pościgu.  
   Rozwarł wilczą paszczę - taki mały hołd dla dawno 
nieżyjącego syna - i chlasnął twarz Hoda długim, gorącym 
jęzorem. Syn Odyna smakował obrzydliwie, ale w końcu to 
przecież mięso.  
   - Powstrzymaj się! - zahuczało mu w uszach.
   Niechętnie odwrócił łeb, zwycięstwo dodawało pewności 
siebie. Teraz nie bał się już niczego.  
   - Odejdź i nie przeszkadzaj - zawarczał.
   - Nie ma tak dobrze - odparł zażywny jegomość w szykownym 
garniturze. Uśmiechał się dobrotliwie - Puść mego sługę i z 
własnej woli zejdź w otchłanie piekielne.  
   Lokera coś tknęło.
   - Kim jesteś?
   Mężczyzna wzruszył ramionami.
   - A czy to ważne? Jestem, bo jestem, a ciebie, tak 
naprawdę, nie ma. Chciałem powiedzieć, za chwilę cię nie 
będzie.  
   - Tyś jest Wielowładny?
   - Ehe. Hod miał rację, przez ten cały czas nie rozwinąłeś 
się ani trochę. Nawet myślisz archaicznymi metodami, żywcem 
przeniesionymi z "Eddy".  
   Loki puścił Hoda. Ta kukła nie mogła mu zagrozić, lepiej 
się zająć tajemniczym szefem, póki jest jeszcze czas. Zrzucił 
wilczą skórę i przybrał postać smoka.  
   Jegomość skrzywił się z politowaniem.
   - Sądzisz, że będę się bawić w świętego Jerzego? Z ciebie 
nawet nie neandertalczyk, ty jesteś umysłowym 
australopitekiem! Tylko dlatego pozwalałem ci na długie 
życie w moim świecie, bo chciałem, żebyś podciągnął robotę 
przy Naglfarze. Bardzo ciekawy statek.  
   Loki puścił nozdrzami kłęby pary. W jego świecie!?  Dość 
tego!  
   Strumień ognia bluznął czerwieniejącą kulą.  Pomknęła, 
ale wyraźnie zmniejszała szybkość, by ostatecznie bezwładnie 
upaść u stóp jegomościa. Ten podniósł ją i ciekawie 
obejrzał.  W jego rękach przemieniła się w rozjarzoną 
wysokim płomieniem, srebrzystą zapalniczkę Zippo.  
   Mężczyzna niespiesznie wyjął z wewnętrznej kieszeni 
marynarki papierośnicę. Wybrał papierosa, odpalił.  Dwa razy 
z lubością zaciągnął się dymem.  
   - A teraz koniec przedstawienia. Czas do muzeum.
   Zgasił zapalniczkę. I dla Lokera zapadły kompletne 
ciemności. Na dodatek wieczne.  
   Zwycięzca pojedynku przyjrzał się Naglfarowi.  Nic w 
przyrodzie nie ginie, zmienia tylko właściciela.  Jego 
prywatne Muzeum Pychy wzbogaci się o nowy eksponat - 
najlepiej, jeśli okręt stanie między Wieżą Babel a 
skrzydłami Ikara. A może by tak nakazać dokończenie budowy 
statku i wybrać się w rejs po wrzących, piekielnych 
oceanach? Jeszcze się nad tym zastanowi.  
   Dokończył papierosa i natychmiast sięgnął po 
następnego. Z niechęcią odrzucił Zippo. Z kieszeni wydobył 
nowoczesny sprzęt laserowy.  
   Przed opuszczeniem wymiaru zdążył jeszcze dostrzec 
mężczyznę z odbezpieczonym pistoletem wkraczającego do domu 
Lokera. Nie zdziwił się wcale, dobrze znał wścibską 
człowieczą naturę.  
   - Przykro mi, ale sam wybrałeś - co rzekłszy, wyczarował 
srebrną miednicę z wodą i starannie umył ręce.  

   Frederik bacznie obserwował dom Lokera. Czekał na wyjście 
listonosza, ale mijały długie minuty, a to nie następowało. 
Zdecydował, że skorzysta z nieprzewidzianej wizyty urzędnika 
i dostanie się do środka. Może Loker nie zamknął drzwi za 
dostarczycielem przesyłki.  
   Rzeczywiście, klamka ustąpiła od razu.
   Wchodząc, wyciągnął i odbezpieczył pistolet.  Przedpokój 
zalewało światło o nienaturalnej, purpurowej barwie. 
Frederik zatrzymał się, niezdecydowany. O wyciągnięcie ręki 
od niego stały dwie postaci, listonosza i Lokera, obie jakby 
zatrzymane w pół gestu i skamieniałe. Celując gospodarzowi w 
głowę, ostrożnie podszedł. Dotknął najpierw jednego, potem 
drugiego. Słupy soli. Sprawdził puls.  Ledwie wyczuwalny.  
   Co tu się dzieje, do licha!?
   Odskoczył, przeklinając. Tym razem na głos.
   Postać listonosza rozmywała się w powietrzu jak dym z 
fajki opiumisty.  
   - Boże, nie karz mnie majakami. Powiedz, że to tylko sen! 
- szeptał, wycofując się ku drzwiom. Ale Bóg myślał już o 
czym innym.  
   Listonosz zniknął. Demonicznie wyglądający Loker tkwił na 
swoim miejscu.  
   Frederik przeżegnał się i wpakował w gospodarza trzy 
kulki. Ciało runęło. Nie pociekła kropelka krwi.  Frederik 
chwycił za klamkę.  
   Ulicę zamykał kordon policjantów w kamizelkach 
kuloodpornych. Wszyscy mierzyli do niego z ogromnych 
karabinów. To koniec! Po cholerę wpakowywał się w ten 
koszmar?  
   Starszy facet, na wpół ukryty za otwartymi drzwiami 
furgonetki naprawczej, trzymał przy ustach megafon.  
   - Poddaj się! Nie masz szans! Cały dom jest obstawiony!  
   Poczuł się beznadziejnie wywiedziony w pole. Nie tylko 
nie wie, po co Loker zbierał paznokcie, nie tylko nie 
natrafił na ślad zleceniodawcy, H.O.D-a, ale na dodatek  
wpadł w łapy glin.  
   Na dachu odległego domu dostrzegł człowieka z 
aparatem fotograficznym. Niemal słyszał kliknięcia migawki. 
Po prostu cyrk. Parada atrakcji. Prasy przy tym nie mogło 
zabraknąć. Uniósł ręce.  
   No, ale w końcu ma, co przed laty wymarzył. Wreszcie 
stanie się sławny.  
          
   Henryk Zuber mógł zamknąć sprawę. Loker nie żył, 
krzyżowiec trafił za kratki. Teraz zmartwieniem sądu 
pozostało ustalenie, komu wysyłano paznokcie. Bowiem, co 
ciekawe, w domu Lokera nie znaleziono ani jednego paznokcia. 
Wreszcie ostatni problem - kto wynajął mordercę, by ten 
urządził krucjatę? Szczerze mówiąc, Zuber od początku wątpił 
w wyjaśnienie zagadki. I w tym tkwił problem - dochodzenie 
zakończone, a w istocie nikt nic nie wie. Trupy, z 
definicji, mówią niewiele, zaś w mętne wyjaśnienia Frederika 
mało kto chciał wierzyć. Znikający listonosze? Równie dobrze 
mógł się tłumaczyć, że działał na zlecenie Pana Boga.  
   Chyba czas na upragnioną emeryturę.  Najpierw odwiedzi 
grób żony, potem pojedzie do Cali. Jej by się tam spodobało.  
                                         Artur C. Szrejter

   Warszawa 1996/1997
 
                      ARTUR C. SZREJTER
   Urodził się 15 lutego 1971 r. w Warszawie. Student piątego 
roku Archeologii UW. Fantasta metodyczny, wykorzystuje 
historyczną wiedzę do kreacji światów fantasy nie będących 
czystym wydumiskiem. Publikował prozę w "Fenixie" i 
"Voyagerze"; także u nas - "Misterium Tremendum" ("NF" 1/93) 
- erudycyjną nowelkę o zdobywcy magicznych labiryntów. 
Oczekuje na druk powieści "Szalona Grieta", jej akcja dzieje 
się w późnym (wymyślonym) średniowieczu. W grudniu w 
wydawnictwie "Przedświt" ukaże się popularyzatorska książka 
Szrejtera "Mitologia germańska".
   Prezentowana "Sprawa Lokera" łączy walory noweli 
sensacyjnej, kryminalnej i rasowego horroru; w przebiciach 
znajdujemy tu też nawiązania do przedchrześcijańskich baśni, 
religii, mitologii. Wyszedł koktajl ostry, oszałamiający, 
momentami ponury, więc jakby źle wpasowany w nastrój numeru, 
który będzie czytany przy choinkach, gdy rozbrzmiewają 
kolędy. Ale może właśnie z okazji Wigilii warto wybiec myślą 
do świata przed Odkupieniem i Dobrą Nowiną. Poddany władzy 
bogów gniewnych, małostkowych, szalonych - potrafił być 
nieprzyjemny i groźny. Jak powiada katolicki filozof i 
mediewista, Etienne Gilson: Gdy bogowie między sobą walczą, 
ludzie muszą umierać.
                                                      (mp)
