Autor: George R. R. Martin
Tytul: Repeta

(Second Helpings)

Z "NF" 4/92

Było to bardziej przyzwyczajenie niż hobby i z pewnością 
nie stanowiło wyniku celowego, planowanego z zimną krwią 
działania, ale fakt pozostawał faktem: Haviland Tuf 
kolekcjonował statki kosmiczne.
     Lepiej byłoby chyba powiedzieć, że je po prostu gromadził. 
Bez wątpienia miał na to wystarczająco wiele miejsca. Kiedy po 
raz pierwszy postawił stopę na pokładzie "Arki", znalazł tam 
pięć czarnych, smukłych promów orbitalnych o skrzydłach w 
układzie delta, pękaty kadłub rhianneńskiego frachtowca oraz 
trzy statki kosmiczne obcych: silnie uzbrojony krążownik z 
Hruun i dwa niezwykle wyglądające pojazdy, których dzieje i 
budowniczowie stanowili nieprzeniknioną tajemnicę. Tę 
zbieraninę uzupełniła uszkodzona handlowa jednostka Tufa, "Róg 
Obfitości Znakomitych Towarów po Nadzwyczaj Niskich Cenach".
     Był to jednak tylko początek. Podczas licznych podróży 
Tufa różnorakie statki kosmiczne zaczęły gromadzić się na 
lądowisku "Arki" niczym kłębki kurzu, jakie zbierają się pod 
konsoletą komputera, lub papiery zalegające biurko urzędnika.
     Na Freehaven jednoosobowy skuter atmosferyczny głównego 
negocjatora został tak poważnie uszkodzony podczas udanej próby 
przedarcia się przez blokadę, że Tuf czuł się zobowiązany 
udostępnić negocjatorowi prom "Mantykora" - po podpisaniu 
kontraktu, ma się rozumieć. W ten sposób jego kolekcja 
wzbogaciła się o jednoosobowy skuter atmosferyczny.
     Na Ganesi kapłani czczący słonie nigdy w życiu nie 
widzieli ich na oczy, w związku z czym Tuf wyklonował im spore 
stadko, dorzuciwszy dla urozmaicenia kilka mastodontów, 
włochatego mamuta i trygijskiego trąbokłacza. Kapłani, którzy 
nie życzyli sobie utrzymywać kontaktów z pozostałą częścią 
ludzkości, zapłacili mu w naturze, ofiarowując flotę 
zabytkowych statków kosmicznych, którymi podróżowali ich 
przodkowie. Tuf zdołał sprzedać dwie jednostki do muzeum, 
pozostałe zaś oddał na złom, ale zatrzymał sobie na pamiątkę 
jeden egzemplarz.
     Na Karaleo pokonał w pijackich zawodach Księcia 
Złotodumnego i otrzymał w nagrodę luksusową szalupę kosmiczną w 
kształcie złotego lwa, choć pokonany dostojnik w zdradziecki 
sposób zdążył usunąć z niej większość ozdób wykonanych z lanego 
złota.
     Rękodzielnicy z Mhure, szczycący się ponad miarę swymi 
zdolnościami manualnymi, byli tak zachwyceni sprytnymi smokami, 
które Tuf wyprodukował, by uporały się z gnębiącą planetę plagą 
latających szczurów, że nagrodzili go posrebrzanym promem w 
kształcie skrzydlatego smoka.
     Rycerze Św. Krzysztofa, których planeta znacznie straciła 
na atrakcyjności w związku z nieodpowiedzialnymi wybrykami 
wielkich latających jaszczurów zwanych tam smokami (częściowo 
dla osiągnięcia większego efektu, a częściowo z braku 
wyobraźni), z radością przyjęli stworzone przez Tufa niewielkie 
bezwłose małpki, żywiące się niemal wyłącznie smoczymi jajami. 
Również oni w dowód wdzięczności dali mu statek. Wyglądał jak 
jajko z kamieni i drewna. Wewnątrz znajdowały się miękkie 
fotele obite natłuszczoną smoczą skórą, setki fantastycznych 
dźwigni i przyrządów wykonanych z mosiądzu, zamiast ekranów zaś 
zainstalowano wspaniałe witraże. Na drewnianych ścianach 
wisiały ręcznie tkane kobierce przedstawiające czyny dzielnych 
rycerzy. Rzecz jasna, statek nie mógł latać - ekrany nic nie 
pokazywały, dźwignie i pokrętła niczego nie uruchamiały, system 
podtrzymywania życia zaś nie był w stanie podtrzymać niczyjego 
życia. Mimo to Tuf przyjął podarunek.
     Tak to się właśnie odbywało - statek tu, statek tam - aż 
wreszcie lądowisko "Arki" przypominało wielki galaktyczny 
śmietnik. Kiedy Tuf postanowił wrócić na S'uthlam, dysponował 
ogromną liczbą najróżniejszych statków kosmicznych.
     Już dawno temu doszedł do wniosku, że postąpiłby 
nadzwyczaj nieroztropnie, wracając do systemu Sulstar na 
pokładzie "Arki". Kiedy ostatnio opuszczał ten rejon kosmosu, 
ścigała go cała Flotylla Planetarna, by zmusić go do oddania 
ostatniej ocalałej jednostki należącej do Inżynierskiego 
Korpusu Ekologicznego. Mieszkańcy S'uthlam osiągnęli wysoki 
stopień technologicznego rozwoju i podczas pięciu lat 
standardowych, jakie minęły od ostatniej wizyty Tufa, z 
pewnością udoskonalili swoje krążowniki i niszczyciele. W 
związku z tym należało najpierw przeprowadzić ostrożny 
rekonesans. Na szczęście Haviland Tuf uważał się za mistrza w 
tej dziedzinie.
     Wyłączył silniki "Arki" w lodowatej, pustej czerni 
przestrzeni międzygalaktycznej, w odległości jednego roku 
świetlnego od Sulstar, i pojechał na lądowisko, by dokonać 
inspekcji swojej floty. Po namyśle zdecydował się na szalupę w 
kształcie lwa. Była stosunkowo obszerna i szybka, miała sprawny 
napęd gwiezdny i układ podtrzymujący życie, Karaleo zaś leżał 
tak daleko od S'uthlam, że było zupełnie nieprawdopodobne, by 
te dwie planety prowadziły ze sobą wymianę handlową. Dzięki 
temu ewentualne niedoskonałości jego przebrania mogły ujść nie 
zauważone. Przed wyruszeniem w drogę Haviland Tuf zabarwił swą 
mlecznobiałą skórę na ciemnobrązowy kolor, okrył łysą czaszkę 
obfitą peruką, przykleił rudozłotą brodę i krzaczaste brwi, a 
wreszcie przyoblekł swe obfite kształty w mnóstwo 
różnokolorowych futer (sztucznych) i obwiesił się złotymi 
łańcuchami (fałszywymi, ma się rozumieć), dzięki czemu niczym 
się nie różnił od karaleońskiego szlachcica. Większość kotów 
pozostawił na pokładzie "Arki", ale zabrał ze sobą Daxa, 
czarnego kociaka o błyszczących złotych ślepiach, obdarzonego 
zdolnościami telepatycznymi. Nadał statkowi odpowiednie imię, 
załadował spory zapas zupy grzybowej w puszkach i dwie beczułki 
piwa z planety Św. Krzysztofa, wprowadził do pamięci komputera 
kilka ulubionych gier, po czym wyruszył w drogę.
     Dostrzeżono go natychmiast, jak tylko ukazał się znowu w 
normalnej przestrzeni, w pobliżu planety S'uthlam i jej 
rozległego portu kosmicznego. Na głównym ekranie - któremu 
fantazja konstruktorów nadała kształt dużego oka - pojawiła się 
szczupła twarz drobnego mężczyzny o zmęczonym spojrzeniu.
     - Tu kontrola ruchu Portu S'uthlam - przedstawił się. - 
Mamy cię, mucho. Czekam na identyfikację.
     Haviland Tuf wyciągnął rękę i włączył mikrofon.
     - Tu "Straszliwy Veldt Zabójca" - powiedział spokojnym, 
pozbawionym wszelkich emocji głosem. - Uprzejmie proszę o 
zezwolenie na dokowanie.
     - Nigdy bym się nie domyślił - odparł kontroler ze 
znużonym sarkazmem. - Dok cztery-trzydzieści-siedem. Koniec.
     Jego twarz zastąpił schemat pokazujący położenie 
wyznaczonego doku, a następnie połączenie zostało przerwane.
     Zaraz po cumowaniu na pokład weszło dwoje celników. 
Kobieta sprawdziła puste luki, upewniła się, czy ten dziwacznie 
skonstruowany pojazd nie może wybuchnąć, stopić się lub w jakiś 
inny sposób uszkodzić pajęczynę, po czym skontrolowała, czy na 
pokładzie nie ma żadnych szkodników. W tym czasie jej towarzysz 
poddał Tufa drobiazgowemu przesłuchaniu dotyczącemu miejsca 
pochodzenia, celu podróży, powodów, dla których zjawił się na 
S'uthlam, oraz innych szczegółów, wstukując wszystkie 
odpowiedzi do przenośnego komputerka.
     Już prawie skończył, kiedy z kieszeni Tufa wygramolił się 
Dax i spojrzał na celnika zaspanymi ślepiami. Mężczyzna zerwał 
się z miejsca.
     - Co to?!... - wykrztusił ze zdumieniem i niewiele 
brakowało, by wypuścił komputer.
     Kociak - no, już prawie kot, ale na pewno najmłodszy z 
gromadki podróżującej na pokładzie "Arki" -  miał długą 
jedwabistą sierść, czarną jak najczarniejsze otchłanie kosmosu, 
jaskrawozłote ślepia i zdumiewająco leniwe ruchy. Tuf wziął go 
na rękę i pogłaskał delikatnie.
     - To jest Dax, proszę pana - wyjaśnił. S'uthlamczycy 
mieli nieprzyjemny zwyczaj traktowania wszystkich zwierząt jak
szkodników, w związku z czym pragnął zapobiec jakiejś gwałtownej, 
a trudnej do przewidzenia reakcji ze strony przedstawiciela 
władz. - Jest małym domowym zwierzątkiem, całkowicie 
nieszkodliwym.
     - Wiem, wiem - odpowiedział nerwowo urzędnik. - Lepiej 
trzymaj go ode mnie z daleka, mucho. Jeśli rzuci mi się do 
gardła, narobisz sobie kłopotów.
     - Zaiste - odparł Haviland Tuf. - Uczynię co w mojej mocy, 
by okiełznać jego drapieżność.
     Celnik trochę się odprężył.
     - To tylko mały kot, prawda? Jak to się mówi, kotlak?
     - Pańska znajomość zoologii budzi we mnie zdumienie.
     - Nie mam pojęcia o zoologii, ale od czasu do czasu 
oglądam filmy w telewizji - odparł urzędnik siadając z 
powrotem w fotelu.
     - Wnoszę więc, iż są wśród nich również materiały 
dokumentalne - powiedział Tuf.
     - Coś ty! - obruszył się mężczyzna. - Wolę romanse i 
przygodówki.
     Haviland Tuf skinął głową.
     - Rozumiem. Zapewne w jednym z tych filmów występował 
przedstawiciel kotowatych.
     Celnik skinął głową. W tej samej chwili do kabiny weszła 
jego koleżanka.
     - Wszystko w porządku - oznajmiła. Na widok Daxa 
spoczywającego w objęciach Tufa uśmiechnęła się szeroko. - Koci 
szkodnik! - wykrzyknęła z zachwytem. - Bardzo ciekawe.
     - Uważaj - ostrzegł ją mężczyzna. - One wydają się łagodne 
i miłe, ale mogą w okamgnieniu wyszarpać ci płuca!
     - Chyba jest na to za mały.
     - Ha! Przypomnij sobie tego z "Tufa i Mune"!.
     - "Tuf i Mune" - powtórzył Haviland Tuf głosem zupełnie 
pozbawionym emocji.
     Celniczka usiadła obok swojego kolegi.
     - Właściwie to miało tytuł "Pirat i kapitan portu" - 
wyjaśniła.
     - On był niespokojnym panem życia i śmierci, podróżującym 
statkiem wielkości słońca, ona zaś królową Pajęcznika, rozdartą 
między poczuciem lojalności a miłością. Wspólnie zmienili świat 
- powiedział celnik.
     - Możesz to sobie obejrzeć w Pajęczniku, jeśli lubisz 
takie rzeczy - poinformowała Tufa kobieta. - Tam właśnie 
występuje kot.
     - Zaiste - odparł Haviland Tuf i zatrzepotał powiekami. Dax 
zaczął cichutko mruczeć.

Jego dok znajdował się w odległości pięciu kilometrów od 
centrum portu, Tuf wsiadł więc do pociągu pneumatycznego, który 
zawiózł go do Pajęcznika.
     W pociągu obijano go ze wszystkich stron. Nie było tu 
miejsc siedzących, musiał więc odbyć podróż na 
stojąco, z czyimś łokciem wbitym pod żebra, z wykonaną z zimnej 
pastostali twarzą cybertecha oddaloną zaledwie kilka milimetrów 
od jego własnej, oraz oślizgłym pancerzem jakiejś obcej istoty 
ocierającym się o jego grzbiet przy każdym hamowaniu wagonika. 
Wysiadając odniósł wrażenie, że pociąg po prostu zwymiotował 
kłębiącą się w jego trzewiach tłuszczę. Na peronie panowały
niepodzielnie chaos, zgiełk i zamieszanie. Niska młoda kobieta 
o niesamowicie ostrych rysach twarzy dotknęła obcesowo jego 
sztucznej grzywy i zaproponowała odwiedziny w salonie przeżyć 
erotycznych. Ledwo Tuf zdołał się od niej uwolnić, a już stanął 
twarzą w twarz z telereporterem wyposażonym we wszczepioną w 
środek czoła kamerę i przymilny uśmiech; reporter poinformował 
go, że przygotowuje program o interesujących muchach i chciałby 
przeprowadzić z nim wywiad.
     Tuf przepchnął się obok niego do najbliższego straganu, 
kupił Tarczę Prywatności i przypiął ją sobie do paska. Od razu 
poczuł się lepiej; na widok Tarczy S'uthlamczycy odwracali 
uprzejmie spojrzenia, szanując jego wolę i pozwalając w miarę 
spokojnie dotrzeć tam, gdzie akurat miał zamiar się udać.
     Najpierw skierował się do wizjosalonu. Wynajął 
indywidualną kabinę wyposażoną w wygodną kanapę, zamówił tubę 
miejscowego wodnistego piwa i wypożyczył kopię "Tufa i Mune".
     Po obejrzeniu filmu udał się do biura kapitana portu.
     - Jeśli nie ma pan nic przeciwko temu, pragnąłbym zadać 
jedno pytanie - zwrócił się do mężczyzny siedzącego za 
konsoletą w głównym holu biura. - Czy Tolly Mune pełni jeszcze 
obowiązki kapitana Portu S'uthlam?
     Urzędnik zmierzył go niechętnym spojrzeniem.
     - Ech, te muchy!... - westchnął głęboko. - Oczywiście. A 
któż by inny?
     - Zaiste, któż by inny - zgodził się Tuf. - Jest sprawą 
niezmiernej wagi, abym natychmiast się z nią spotkał.
     - Nie ty jeden tak myślisz. Nazwisko?
     - Weemowet, wędrowiec z dalekiego Karaleo, właściciel 
"Straszliwego Veldta Zabójcy".
     Urzędnik skrzywił się, wprowadził dane do komputera, po 
czym odchylił się do tyłu na fotelu, czekając na odpowiedź.
     - Przykro mi, Weemowet - odezwał się po dłuższej chwili. - 
Mama jest zajęta, a jej komputer nigdy nie słyszał o tobie, 
twoim statku ani twojej planecie. Mogę cię umówić na przyszły 
tydzień pod warunkiem, że powiesz, o co ci chodzi.
     - Takie rozwiązanie absolutnie mnie nie zadowala. Sprawa, 
z jaką przybywam, jest natury osobistej i dlatego chciałbym 
niezwłocznie zobaczyć się z kapitanem portu.
     Urzędnik wzruszył ramionami.
     - Wybieraj: defekacja albo ewakuacja. Nic ci nie poradzę.
     Po namyśle Haviland Tuf sięgnął ręką do peruki, ściągnął 
ją z czaszki, a następnie odkleił sztuczną brodę i rzucił dwie 
sterty włosia na konsoletę.
     - Proszę zwrócić uwagę. Nie jestem Weemowet, tylko 
Haviland Tuf. Przybywam w przebraniu.
     - Haviland Tuf? - powtórzył mężczyzna.
     - Tak jest.
     Urzędnik parsknął śmiechem.
     - Widziałem ten film, mucho. Jeśli ty jesteś Tuf, to ja 
jestem Stephan Kobaltowa Gwiazda Północy.
     - Stephan Kobaltowa Gwiazda Północy nie żyje już od ponad 
tysiąca lat, ale ja naprawdę jestem Haviland Tuf.
     - W ogóle go nie przypominasz - stwierdził urzędnik.
     - Przybywam incognito, w przebraniu leońskiego 
szlachcica.
     - A, prawda. Zapomniałem.
     - Ma pan niezwykle krótką pamięć. Czy zechce pan 
poinformować Tolly Mune, że Haviland Tuf powrócił na S'uthlam i 
pragnie natychmiast z nią rozmawiać?
     - Nie - odparł bez ogródek urzędnik. - Ale na pewno 
opowiem o tym przyjaciołom podczas wieczornej orgii.
     - Mam zamiar przekazać jej kwotę szesnastu milionów 
pięciuset tysięcy standardów.
     - Szesnaście milionów pięćset tysięcy? - powtórzył z 
podziwem mężczyzna. - To kupa forsy.
     - Dysponuje pan zadziwiającą umiejętnością stwierdzania 
oczywistych faktów - powiedział Tuf z niewzruszoną miną. - 
Przekonałem się, że zawód inżyniera ekologa może przynosić 
znaczne profity.
     - Bardzo się cieszę. - Urzędnik pochylił się do przodu w 
fotelu. - Słuchaj no, Tuf, Weemowet, czy jak tam się nazywasz. 
Miło mi się z tobą gawędzi, ale mam mnóstwo pracy. Jeśli w 
ciągu paru sekund nie zabierzesz z pulpitu swojej sierści i nie 
znikniesz mi z oczu, wezwę ochroniarzy. - Miał chyba zamiar 
dodać coś jeszcze na ten temat, ale przerwał mu brzęczyk, który 
rozległ się z konsolety. - Słucham? - zapytał, spoglądając na 
ekran. - Ach, tak. Jasne, Mamo. Cóż... duży, nawet bardzo duży, 
jakieś dwa i pół metra wzrostu i potworne brzuszysko, wręcz 
nieprzyzwoite. Hmmm... Nie, mnóstwo włosów, przynajmniej do 
chwili, kiedy ściągnął je sobie z głowy i rzucił mi na 
konsoletę. Nie. Twierdzi, że podróżuje w przebraniu. Tak. 
Podobno ma dla ciebie jakieś niesamowite miliony standardów.
     - Szesnaście milionów pięćset tysięcy - uściślił Tuf.
     Urzędnik przełknął z wysiłkiem ślinę.
     - Oczywiście, Mamo. Natychmiast. - Przerwał połączenie i 
spojrzał ze zdumieniem na Tufa. - Chce cię widzieć. Te drzwi - 
wskazał palcem. - Tylko uważaj, w jej gabinecie nie ma 
grawitacji.
     - Nie jest mi obca awersja kapitana portu do siły 
ciężkości - odparł Haviland Tuf, po czym zgarnął z pulpitu 
perukę i brodę, wetknął je pod pachę i skierował się z 
godnością w stronę wskazanych drzwi, które rozsunęły się przed 
nim.

Czekała na niego w gabinecie unosząc się w powietrzu wśród 
zmiętych papierów. Miała skrzyżowane nogi, a jej długie, 
stalowosrebrne włosy falowały wokół otwartej, szczerej, 
pospolitej twarzy niczym smuga dymu.
     - Więc jednak wróciłeś - powiedziała, gdy do pokoju 
wpłynął Haviland Tuf.
     Tuf nie czuł się dobrze w zerowej grawitacji. Dotarłszy do 
fotela przeznaczonego dla gości, starannie przymocowanego do 
tego, co powinno być podłogą, przypiął się pasami i złożył ręce 
na imponującej wypukłości brzucha. Zapomniana peruka unosiła 
się samotnie w powietrzu, przesuwana prądami powietrza.
     - Pani sekretarz odmówił przekazania informacji, których 
mu udzieliłem - powiedział. - W jaki sposób domyśliła się pani, 
że to ja?
     Uśmiechnęła się.
     - A kto inny mógłby nazwać swój statek "Straszliwym 
Veldtem Zabójcą"? Poza tym lada dzień minie dokładnie pięć 
lat. Miałam przeczucie, że jesteś z tych punktualnych, Tuf.
     - Rozumiem. - Dostojnym ruchem sięgnął pod obfite fałdy 
swych sztucznych futer, otworzył wewnętrzną kieszeń i wydobył z 
niej winylowy portfel z wieloma małymi przegródkami, z których
każda zawierała jeden kryształ pamięci. - Niniejszym mam 
przyjemność przekazać pani sumę szesnastu milionów pięciuset 
tysięcy standardów, stanowiącą połowę należności, jaką jestem 
dłużny Portowi S'uthlam za wyremontowanie i wyposażenie "Arki". 
Kwota ta została zdeponowana w bankach na Ozyrysie, ShanDellor, 
Starym Posejdonie, Ptoli, Lyss i Nowym Budapeszcie. Te 
kryształy zapewnią swobodny dostęp do niej.
     - Dzięki - odparła Tolly Mune. Wzięła od Tufa portfel, 
zajrzała do niego bez większego zainteresowania, po czym 
wypuściła go z ręki. Natychmiast popłynął w kierunku peruki. - 
Byłam pewna, że zdobędziesz tę forsę.
     - Pani wiara w mój zmysł do robienia interesów napełnia 
mnie dumą i radością - powiedział Haviland Tuf. - A teraz 
przejdźmy do filmu...
     - "Tuf i Mune"? Widziałeś go?
     - Zaiste.
     - A niech mnie! - wykrzyknęła Tolly uśmiechając się ze 
złośliwą satysfakcją. - I co o tym myślisz?
     - Jestem zmuszony przyznać, iż z oczywistych powodów 
wywołał we mnie coś w rodzaju perwersyjnej fascynacji. Sam 
pomysł zrealizowania takiego dzieła mile łechce moją próżność, 
lecz jego wykonanie pozostawia wiele do życzenia.
     - A co najbardziej ci się nie podobało?
     Tuf uniósł długi, biały palec.
     - Ujmując to jednym słowem: nieścisłość.
     Skinęła głową.
     - Rzeczywiście, Tuf z filmu waży mniej więcej połowę tego 
co ty, ma znacznie bardziej ruchliwą twarz, nie wyraża się 
nawet w jednej trzeciej tak wyszukanie, ma mięśnie pajęczarza i 
koordynację ruchową akrobaty, ale przynajmniej ogolili mu 
głowę, żeby zachować zgodność z faktami.
     - Ma wąsy - zauważył Haviland Tuf. - Ja ich nie posiadam.
     - Widocznie uznali, że doda mu to charakteru. Zwróć jednak
uwagę, co zrobili ze mną. Nie mam pretensji o to, że odjęli mi 
pięćdziesiąt lat ani o to, że dali twarz księżniczki z 
Vandeen, ale te przeklęte piersi!...
     - Bez wątpienia pragnęli w ten sposób podkreślić pani 
ssacze pochodzenie - odparł Tuf. - To wszystko można uznać za 
drobne korekty wprowadzone z myślą o podniesieniu walorów 
estetycznych dzieła. Znacznie większy sprzeciw budzi we mnie 
beztroska swoboda, z jaką potraktowano moje przekonania i 
filozofię życiową. Czuję się zmuszony stanowczo zaprotestować 
przeciwko mojej finałowej przemowie, w której dowodzę, jakoby 
rozkwitająca ludzkość mogła rozwiązać wszystkie problemy, jakie 
pojawią się na jej drodze rozwoju, oraz jakoby inżynieria 
ekologiczna uwolniła S'uthlamczyków od wszelkich obaw, 
pozwalając im rozmnażać się bez żadnych ograniczeń, a tym samym 
zbliżać się szybko do celu, jakim jest wielkość i osiągnięcie 
boskości. Stanowi to dokładne zaprzeczenie poglądów, jakie 
przedstawiłem pani poprzednim razem, kapitanie Mune. Jeśli 
sięgnie pani pamięcią do naszej ostatniej rozmowy, bez trudu 
przypomni pani sobie, że jasno i wyraźnie wyraziłem wówczas 
pogląd, iż jakakolwiek technologiczna lub ekologiczna 
ingerencja w wasze problemy może jedynie na jakiś czas 
przyhamować ich narastanie, lecz nie rozwiąże ich tak długo, 
jak długo wasi obywatele będą kontynuować niczym nie 
ograniczoną reprodukcję.
     - Byłeś bohaterem - zauważyła Tolly Mune. - Nie mogli 
przedstawić cię jako przeciwnika życia.
     - Dostrzegłem również wiele innych pomyłek i przeinaczeń. 
Widzowie, którzy mieli nieszczęście obejrzeć to dzieło, 
otrzymali całkowicie fałszywy obraz wydarzeń sprzed pięciu lat. 
Furia jest nieszkodliwą, aczkolwiek obdarzoną temperamentem 
kotką, której przodkowie zostali udomowieni u zarania dziejów 
ludzkości. O ile sobie przypominam, kiedy ona i ja zostaliśmy 
zdradziecko wplątani w oszukańczą aferę, mającą na celu 
zmuszenie mnie do oddania "Arki", oboje nie stawialiśmy 
najmniejszego oporu. Furia nie rozszarpała ani jednego z 
funkcjonariuszy waszej ochrony, nie mówiąc już o sześciu.
     - Ale zadrapała mnie raz w rękę - skontrowała Tolly. - Coś 
jeszcze?
     - Odnoszę się z największym szacunkiem i aprobatą do 
poczynań Josena Raela i Rady Planety - ciągnął Tuf. - Co prawda, 
ich postępowanie wobec mnie cechował całkowity brak skrupułów, 
ale muszę stanowczo stwierdzić, iż Josen Rael ani nie poddał 
mnie torturom, ani nie uśmiercił żadnego z moich kotów, by 
nakłonić mnie w ten sposób do podporządkowania się jego woli.
     - Nawet nie miał takiego zamiaru - uzupełniła Tolly Mune. 
- W gruncie rzeczy to był porządny człowiek. - Westchnęła 
głośno. - Biedny Josen.
     - Wreszcie dotarliśmy do sedna sprawy. Sedno, zaiste... 
Niezwykłe słowo, ale znakomicie pasujące do sytuacji. Otóż 
sednem sprawy, kapitanie Mune, była i nadal pozostaje natura 
naszego zakładu. Kiedy zjawiłem się tutaj na pokładzie "Arki", 
by dokonać niezbędnych napraw, wasza Rada Planety postanowiła 
ją zdobyć. Ponieważ jednak odmówiłem sprzedaży, wy zaś nie 
mieliście żadnych prawnych podstaw, by dokonać konfiskaty, 
wzięliście podstępem do niewoli Furię i zagroziliście jej 
unicestwieniem, jeżeli nie zgodzę się na wasze warunki. Czy 
prawidłowo oddaję przebieg tamtych wydarzeń?
     - Mniej więcej - zgodziła się uprzejmie.
     - Udało nam się wyjść z impasu dzięki zakładowi. Podjąłem 
się zażegnać kryzys żywnościowy grożący waszej planecie, a tym 
samym oddalić widmo powszechnego głodu. Gdyby mi się nie udało, 
"Arka" stałaby się waszą własnością. Gdyby próba zakończyła się 
powodzeniem, mieliście zwrócić mi Furię, a także wykonać 
wszystkie naprawy, jakich sobie życzyłem, i dać mi dziesięć lat 
standardowych na zebranie sumy koniecznej do uregulowania 
rachunku.
     - Dokładnie tak było.
     - Jednak mimo najszczerszych wysiłków nie mogę sobie 
przypomnieć, by w którymkolwiek punkcie naszej umowy znajdowała 
się choćby najdrobniejsza wzmianka o pani cielesnych powabach, 
kapitanie Mune. Jestem jak najdalszy od lekceważenia niezwykłej 
brawury, jaką wykazała pani, gdy Rada Planety unieruchomiła 
pociągi pneumatyczne i zamknęła wszystkie śluzy. Postawiła pani 
na szali swoje życie i karierę, rozbiła szybę z plastostali, 
przebyła kilka kilometrów próżni chroniona jedynie cienkim 
materiałem skafandra i posługując się minirakietkami, umknęła 
pogoni funkcjonariuszy ochrony portu, a wreszcie cudem uniknęła 
śmierci, kiedy cała wasza Flotylla Planetarna ruszyła do ataku 
na "Arkę". Nawet ktoś tak prostolinijny i nie znoszący przesady 
jak ja musi przyznać, że czyny te kwalifikują się do miana 
heroicznych, a nawet romantycznych, i że w zamierzchłych 
czasach z pewnością stałyby się zaczynem wielu legend. Mimo to 
pozostaję w niezachwianym przekonaniu, iż celem tej 
melodramatycznej tudzież zuchwałej eskapady było zwrócenie mi 
Furii, a tym samym dopełnienie warunków umowy, nie zaś oddanie 
się we władanie moim - zamrugał dostojnie - żądzom. Co więcej, 
sama pani stwierdziła wówczas, iż motywem pani działań było 
poczucie honoru i obawa przed demoralizującym wpływem, jaki 
"Arka" mogłaby wywrzeć na waszych przywódców. O ile sobie 
przypominam, nie miały z tym nic wspólnego ani fizyczna 
namiętność, ani romantyczna miłość.
     Tolly Mune uśmiechnęła się szeroko.
     - Spójrz na nas, Tuf. Za cholerę nie wyglądamy na parę 
galaktycznych kochanków. Ale chyba sam przyznasz, że w ten 
sposób ta historia sporo zyskała na atrakcyjności.
     Długa twarz Tufa w dalszym ciągu pozostała doskonale 
nieruchoma.
     - Z pewnością nie chce pani bronić tego pozostawiającego 
tak wiele do życzenia filmu?
     Parsknęła głośnym śmiechem.
     - Bronić go? Do licha, sama napisałam scenariusz!
     Haviland Tuf zamrugał sześć razy.
     Nim jednak zdołał cokolwiek odpowiedzieć, drzwi rozsunęły 
się i do gabinetu wpadła gromada wrzeszczących jeden przez 
drugiego reporterów. Każdy miał pośrodku czoła trzecie oko, 
rejestrujące pilnie wszystko, co działo się dookoła.
     - Spójrz tutaj, Tuffer! Uśmiechnij się!
     - Masz ze sobą jakieś koty?
     - Czy podpisze pani kontrakt ślubny, kapitanie?
     - Gdzie jest "Arka"?
     - Hej, obejmijcie się!
     - Gdzie się tak opaliłeś, kupcze?
     - Co się stało z twoimi wąsami?
     - Jakie jest twoje zdanie na temat "Tufa i Mune", 
obywatelu Tuf?
     - Co porabia Furia?
     Unieruchomiony w fotelu Haviland Tuf ocenił sytuację 
kilkoma szybkimi, precyzyjnymi spojrzeniami, po czym zamrugał i 
nic nie odpowiedział. Grad pytań sypał się bez przerwy aż do 
chwili, kiedy Tolly odepchnęła się od ściany, przedarła się bez 
trudu przez hordę reporterów, wylądowała na fotelu obok Tufa, 
wzięła go pod rękę i pocałowała lekko w policzek.
     - Nie bądźcie tacy w gorącej wodzie kąpani - powiedziała. 
- Przecież on dopiero co tu przyleciał. - Podniosła rękę. - 
Przykro mi, ale nie odpowiadamy na żadne pytania. Chcemy zostać 
sami. Bądź co bądź minęło już pięć lat. Dajcie nam trochę 
czasu, żebyśmy znowu przyzwyczaili się do siebie.
     - Czy polecicie razem na "Arkę"? - zapytał któryś z 
bardziej agresywnych reporterów. Unosił się w powietrzu nie 
dalej niż pół metra przed twarzą Tufa, taksując go spojrzeniem 
trzeciego oka.
     - Oczywiście - odparła Tolly Mune. - A gdzież by indziej?

Dopiero kiedy "Straszliwy Veldt Zabójca" oddalił się 
znacznie od Portu S'uthlam lecąc w kierunku "Arki", Haviland 
Tuf zjawił się ponownie w kabinie, którą oddał do dyspozycji 
Tolly Mune. Wziął prysznic, wyszorował się dokładnie i usunął 
resztki charakteryzacji. Jego pociągła, całkowicie bezwłosa 
twarz była równie biała i nieprzenikniona jak kartka papieru. 
Miał na sobie prosty szary kombinezon podkreślający rozmiary 
imponującego brzucha, jego łysą czaszkę zaś zdobiła zielona 
czapeczka z daszkiem i złotym emblematem Inżynierskiego Korpusu 
Ekologicznego. Na szerokim ramieniu usadowił się złotooki Dax.
     Tolly Mune leżała w niedbałej pozie, sącząc piwo rycerzy 
Św. Krzysztofa, ale uśmiechnęła się na jego widok.
     - Diabelnie dobre to piwsko - powiedziała. - A to co? 
Chyba nie Furia?
     - Furia przebywa na pokładzie "Arki" wraz ze swym 
partnerem i kociętami, choć w gruncie rzeczy trudno uważać je 
jeszcze za kocięta. Od mojej ostatniej bytności na S'uthlam 
kocia populacja "Arki" znacznie się powiększyła, choć z 
pewnością nie tak bardzo, jak ludzka populacja pani planety, 
kapitanie. - Zasiadł dostojnie w fotelu. - To jest Dax. O ile 
każdy kot, ma się rozumieć, jest jedyny w swoim rodzaju, to 
tego można uznać za wręcz niezwykłego. Powszechnie wiadomo, że 
wszystkie koty dysponują zaczątkiem czegoś w rodzaju zdolności 
pozazmysłowych. W związku z niezwykłym splotem wydarzeń, w 
jakich uczestniczyłem na planecie Namor, uruchomiłem program 
mający na celu pogłębienie i rozszerzenie tych wrodzonych 
kocich zdolności. Dax stanowi rezultat tego programu, szanowna 
pani. Łączy nas niezwykłe zrozumienie, jego zdolności 
parapsychiczne zaś wykraczają znacznie poza przeciętność.
     - Krótko mówiąc, wyklonowałeś sobie kota telepatę - 
stwierdziła Tolly.
     - Bystrość pani umysłu w dalszym ciągu budzi mój 
najgłębszy podziw - odparł Tuf splatając dłonie na brzuchu. - 
Odnoszę wrażenie, iż mamy wiele do omówienia. Może będzie pani 
tak miła i wyjaśni mi, dlaczego zażyczyła sobie pani, bym 
ponownie sprowadził "Arkę" do Portu S'uthlam, dlaczego uparła 
się pani, by mi towarzyszyć, a wreszcie czemu uznała pani za 
stosowne wplątać mnie w tę dziwaczną, aczkolwiek całkowicie 
zmyśloną historię, nie pytając mnie wcześniej o zdanie ani nie 
zasięgając mojej opinii?
     Tolly Mune westchnęła głęboko.
     - Tuf, czy pamiętasz, jak wyglądały sprawy, kiedy 
rozstawaliśmy się pięć lat temu?
     - Moja pamięć w najmniejszym stopniu nie uległa 
osłabieniu.
     - To dobrze. W takim razie chyba pamiętasz również, że 
zostawiłeś mnie tkwiącą po same uszy w cuchnącym bagnie?
     - Spodziewała się pani natychmiastowego zwolnienia z 
funkcji kapitana portu, postawienia przed sądem pod zarzutem 
popełnienia zdrady stanu i zesłania do kolonii karnej na 
asteroidach Lardera. Mimo to odpowiedziała pani odmownie na 
moją ofertę zapewnienia nieodpłatnego transportu do dowolnego 
systemu planetarnego, wybierając więzienie i niełaskę.
     - Tu jest mój dom, Tuf, i moi ludzie. Czasem zachowują się 
jak cholerni głupcy, ale ja jestem jedną z nich.
     - Pani poczucie lojalności budzi mój najgłębszy szacunek. 
Jednak wnosząc z faktu, że wciąż jeszcze jest pani kapitanem 
portu, należy się domyślać, iż okoliczności uległy pewnym 
zmianom.
     - J a  je zmieniłam.
     - Zaiste.
     - Musiałam, jeżeli nie chciałam spędzić reszty życia 
zbierając kombajnem neotrawę w jakimś przeklętym ciążeniu, 
które rozrywałoby mnie na kawałki! - Skrzywiła się paskudnie. - 
Ochroniarze zwinęli mnie natychmiast, jak tylko wróciłam do 
portu. Odmówiłam podporządkowania się poleceniom Rady Planety, 
złamałam prawo, spowodowałam straty materialne i pomogłam ci 
uciec statkiem, na który wszyscy ostrzyli sobie zęby. Całkiem 
nieźle, nie uważasz?
     - Moja opinia nie ma w tej sprawie żadnego znaczenia.
     - Na tyle nieźle, że musiała to być nieprawdopodobna 
zbrodnia albo niesamowite bohaterstwo. Josen ciężko to 
odchorował. Powiadam ci, to wcale nie był zły człowiek, ale 
pełnił funkcję Przewodniczącego Rady Planety i wiedział, co 
musi zrobić: oskarżyć mnie o zdradę stanu. Ale ja też nie 
jestem głupia, Tuf, i też wiedziałam, co muszę robić. - 
Pochyliła się w jego stronę. - Wcale nie podobały mi się moje 
karty, ale miałam do wyboru: albo grać albo rzucić je na stół. 
Żeby ratować swój kościsty tyłek musiałam zniszczyć Josena, 
dyskredytując zarówno jego, jak i większość członków Rady 
Planety. Musiałam przedstawić się jako bohaterka, jego zaś 
ukazać jako zbrodniarza tak jasno i wyraźnie, żeby dotarło 
to do najgłupszego kretyna w najgłębszym zakątku dolnego 
miasta.  
     - Rozumiem - powiedział Tuf. Dax mruczał cichutko; Tolly 
była całkowicie szczera. - Stąd zapewne wzięło się to 
niesmaczne dzieło zatytułowane "Tuf i Mune".
     - Potrzebowałam kalorii na koszta sądowe, a to pozwoliło 
mi sprzedać  m o j ą  wersję wydarzeń jednej z największych 
sieci informacyjnych. Powiedzmy, że lekko podkolorowałam całą 
historię. Byli tak zachwyceni, że zaraz potem postanowili 
zrealizować wersję fabularną. Oczywiście, nie miałam nic 
przeciwko temu, żeby dostarczyć im scenariusz. Naturalnie 
robiłam to we współpracy z fachowcem, ale to  j a  mówiłam mu, 
co ma pisać. Josen niemal do samego końca nie wiedział, co się 
dzieje. Okazało się, że nie był aż tak sprytny za jakiego się 
uważał i nie oddawał się swojej pracy całym sercem. Poza tym
otrzymałam pomoc.
     - Z jakiego źródła?
     - Głównie od młodego człowieka nazwiskiem Cregor Blaxon.
     - Nie jestem w stanie go sobie przypomnieć.
     - Należał do Rady Planety. Był ministrem rolnictwa. To 
diabelnie ważne stanowisko, Tuf, a Blaxon był najmłodszym 
ministrem w historii i w ogóle najmłodszym członkiem Rady. 
Pewnie uważasz, że mu to wystarczyło, co?
     - Byłbym wdzięczny, gdyby zechciała pani powstrzymać się 
przed odgadywaniem moich myśli, chyba że podczas mojej 
nieobecności udało się pani wykształcić w sobie zdolności 
telepatyczne. Nie, wcale tak nie uważam, kapitanie Mune. 
Przekonałem się już wielokrotnie, że nigdy nie należy nie 
doceniać ludzkich ambicji.
     - Cregor Blaxon był i jest nadzwyczaj ambitnym 
człowiekiem. Obaj z Josenem należeli do technokratów, ale 
Cregor od początku mierzył w fotel Przewodniczącego Rady. 
Niestety, Josen Rael posadził tam tyłek jako pierwszy.
     - Chyba pojmuję jego motywacje.
     - Blaxon stał się moim sojusznikiem. To, co nam 
zaproponowałeś, wywarło na nim ogromne wrażenie - omnizboże, 
plankton, ślimaki odżywiające się zanieczyszczeniami 
powietrza, wszystkie te cholerne grzyby... Poza tym widział, 
co nam grozi. Robił wszystko, żeby skrócić do minimum testy 
i jak najszybciej rozpowszechnić twoje pomysły. Miażdżył 
wszystkich głupców, którzy odważyli się stanąć mu na drodze. 
Josen Rael był zbyt zajęty innymi rzeczami, żeby zwrócić na 
to uwagę.  
     - Inteligentni, a zarazem efektywni politycy stanowią 
gatunek niemal nie znany w galaktyce - zauważył Haviland Tuf. - 
Zastanawiam się, czy nie mógłbym uzyskać od tego Blaxona kilku 
komórek, by włączyć je do zbiorów zgromadzonych w chłodniach 
"Arki".
     - Nie pozwalasz mi dokończyć.
     - Bo zakończenie tej historii jest najzupełniej oczywiste. 
Może zostanie mi to poczytane za próżność, lecz zaryzykuję 
twierdzenie, że moje dokonania inżynierskie zostały uznane za 
sukces, a energiczne wysiłki czynione przez Cregora Blaxona w 
celu wprowadzenia ich w życie przysporzyły mu sławy i uznania.
     - Nazwał to Rozkwitem Tufa - powiedziała Tolly Mune z 
cynicznym uśmiechem. - Oczywiście, dziennikarze natychmiast 
podchwycili ten termin. Rozkwit Tufa, nowa złota era dla 
S'uthlam. Wkrótce zbieraliśmy jadalne porosty ze ścian kanałów 
ściekowych, założyliśmy uprawy grzybów we wszystkich 
podziemiach, nasze morza pokryły się dywanami jadalnych 
wodorostów, ryby rozmnażały się w niesamowitym tempie. Zamiast 
neotrawy i nanopszenicy sialiśmy twoje omnizboże i już z 
pierwszego zbioru uzyskaliśmy trzykrotnie więcej kalorii niż 
kiedykolwiek do tej pory. Odwaliłeś kawał pierwszorzędnej 
roboty, Tuf.
     - Komplement został przyjęty z należną satysfakcją.
     - Na szczęście dla mnie "Tuf i Mune" trafił do 
rozpowszechniania w szczytowym punkcie Rozkwitu Tufa, na długo 
przed moją rozprawą. Creg codziennie karmił sieci informacyjne 
bałwochwalczymi pieniami pod twoim adresem i zapewniał miliardy 
ludzi, że kryzys żywnościowy został bezpowrotnie zażegnany. - 
Tolly wzruszyła ramionami. - Żeby osiągnąć cel, uczynił cię 
bohaterem. Nie mógł inaczej postąpić, jeśli chciał zająć 
miejsce Josena. A przy okazji i ja na tym zyskałam. Mówię ci, 
wszystko splotło się w jeden wielki, cholerny węzeł, ale 
oszczędzę ci szczegółów. Koniec był taki, że Tolly Mune wróciła 
triumfalnie na swoje stanowisko, Josen Rael zaś popadł w 
niełaskę i został zmuszony do złożenia dymisji. Wraz z nim 
ustąpiła połowa Rady Planety. Cregor Blaxon został nowym 
przywódcą technokratów i zwyciężył w wyborach, które odbyły się 
wkrótce potem. Teraz Creg jest Przewodniczącym Rady, a Josen, 
biedaczek, umarł dwa lata temu. Jeżeli chodzi o nas, Tuf, to 
oboje przeszliśmy do legendy. Jesteśmy najbardziej romantyczną 
parą kochanków od... cholera, od tych wszystkich zakochanych 
idiotów ze starożytności. Wiesz, Romeo i Julia, Samson i 
Dalila, Sodoma i Gomora, Marks i Lenin.
     Usadowiony na ramieniu Tufa Dax wydał groźny pomruk. 
Drobne pazurki przebiły materiał kombinezonu, zagłębiając się w 
miękkie ciało. Haviland Tuf zamrugał, a następnie podniósł rękę 
i pogładził uspokajająco kociaka.
     - Kapitanie Mune, uśmiecha się pani szeroko i stara się 
sprawiać wrażenie, jakby cała ta historia zakończyła się jakże 
popularnym wśród szerokich mas happy endem, lecz mimo to Dax 
wyraźnie się zaniepokoił, wyczuwając groźne wiry kłębiące się 
pod zwodniczo gładką powierzchnią. Czy jest pani pewna, że nie 
pominęła żadnej istotnej części opowieści?
     - Najwyżej jeden dopisek.
     - Zaiste. Cóż to może być?
     - Dwadzieścia siedem lat, Tuf. Kojarzy ci się to z czymś?
     - Zaiste. Zanim podjąłem się dzieła przekształcenia 
ekologii S'uthlam, wasze prognozy wykazywały, że od powszechnej 
klęski głodu dzieli was zaledwie dwadzieścia siedem lat, 
zakładając, że nie nastąpi znaczący spadek przyrostu 
naturalnego i co najmniej równie wyraźny wzrost produkcji 
żywności.
     - To było pięć lat temu - uzupełniła Tolly Mune.
     - Zaiste.
     - Dwadzieścia siedem minus pięć...
     - ...równa się dwadzieścia dwa. Zakładam, że te ćwiczenia 
z podstaw arytmetyki mają jakiś konkretny cel.
     - Zostały dwadzieścia dwa lata. Tyle tylko, że tych 
wyliczeń dokonano przed pojawieniem się "Arki", zanim genialny 
ekolog Tuf i zuchwała pajęczarka Mune doprowadzili do zmian na 
lepsze, zanim nastąpił cud z rozmnożeniem chleba i ryb, zanim 
młody i odważny Cregor Blaxon zapoczątkował Rozkwit Tufa.
     Haviland Tuf odwrócił głowę i spojrzał w oczy siedzącemu 
na jego ramieniu Daxowi.
     - Wyczuwam w jej głosie wyraźną nutę sarkazmu - powiedział 
do kota.
     Tolly Mune westchnęła głęboko, sięgnęła do kieszeni i 
wyjęła pojemnik z kryształami pamięci.
     - Łap, mój romantyczny kochanku.
     Tuf bez trudu chwycił pojemnik swoją wielką, białą ręką, 
ale zachował milczenie.
     - Jest tam wszystko, czego potrzebujesz. Prosto z banków 
pamięci Rady Planety. Dane o najwyższym stopniu tajności, ma 
się rozumieć. Wszystkie raporty, przewidywania i analizy, ale 
wyłącznie do twojej wiadomości, rozumiesz? Właśnie dlatego 
byłam tak cholernie tajemnicza i dlatego lecimy na "Arkę". Creg 
i Rada Planety doszli do wniosku, że nasz romans zapewni nam 
znakomitą zasłonę dymną. Niech miliardy ludzi tam, na dole, 
myślą, że kochamy się jak wariaci. Dopóki będą sobie wyobrażać, 
że ja i ty zdobywamy nowe, nie zbadane do tej pory obszary 
seksualnych rozkoszy, dopóty nie zaczną się zastanawiać, co tu 
naprawdę robimy, wszystko będzie można załatwić po cichu. 
Znowu chcemy chleba i ryb, Tuf, ale tym razem na zakrytym 
półmisku, rozumiesz? Takie otrzymałam instrukcje.
     - Jakie są najnowsze przewidywania? - zapytał Haviland Tuf 
bezbarwnym, pozbawionym emocji głosem.
     Dax zerwał się raptownie na wszystkie cztery łapy sycząc 
z przerażenia.
     Tolly Mune pociągnęła łyk piwa i opadła na oparcie fotela. 
Przymknęła powieki.
     - Osiemnaście lat. - Nie wyglądała teraz na tryskającą 
energią sześćdziesięciolatkę, tylko na stuletnią kobietę, którą 
w rzeczywistości była. W jej głosie dało się słyszeć ogromne 
znużenie. - Osiemnaście lat - powtórzyła - i odliczanie trwa 
bez przerwy.

Tolly Mune z pewnością nie należała do prostaczków, 
których łatwo zadziwić byle czym. Całe życie spędziła na 
S'uthlam, z jego zajmującymi całe kontynenty miastami, 
nieprzeliczonymi miliardami istot ludzkich, wieżami 
dziesięciokilometrowej wysokości, drogami komunikacyjnymi 
ukrytymi głęboko pod powierzchnią i gigantyczną windą 
orbitalną, w związku z czym rozmiary nie robiły na niej 
większego wrażenia. Mimo to musiała przyznać, że w "Arce" było 
coś niesamowitego.
     Poczuła to od samego początku, jak tylko wielka kopuła 
okrywająca lądowisko rozsunęła się na ich powitanie, a Tuf 
sprowadził w dół "Straszliwego Veldta Zabójcę" i posadził go 
delikatnie na rozjaśnionym delikatną zieloną poświatą 
stanowisku, wśród niezliczonych promów orbitalnych i innego 
złomu. Kopuła zamknęła się nad ich głowami, ogromna przestrzeń 
zaś wypełniła się powietrzem, które napłynęło pod postacią 
huraganowego wiatru. Wreszcie Tuf otworzył drzwi śluzy i zszedł 
pierwszy po ozdobnych schodkach, które wysunęły się z paszczy 
lwa niczym pozłacany język. U ich podnóża czekał już niewielki 
trójkołowy wózek. Tuf zasiadł za kierownicą. Przez długi czas 
jechali wzdłuż szeregów martwych statków kosmicznych, z których 
część była dziwniejsza niż wszystko, co zdarzyło się jej 
widzieć do tej pory. Tuf prowadził w milczeniu, patrząc przed 
siebie, z Daxem zwiniętym na kolanach w miękką, pomrukującą 
kulkę.
     Oddał jej do dyspozycji cały pokład. Setki koi, 
komputerowych terminali, laboratoriów, korytarzy, kabin 
sanitarnych, sal treningowych, kuchni, a wszystko to dla niej 
jednej. Na S'uthlam w takiej przestrzeni mieszkałoby co 
najmniej tysiąc ludzi, w komórkach niewiele większych od szaf. 
Tuf wyłączył na tym pokładzie grawitację, gdyż wiedział, że 
jego gość najlepiej czuje się w stanie nieważkości.
     - Gdyby mnie pani potrzebowała, jestem na 
najwyższym pokładzie, przy pełnym ciążeniu. Zamierzam poświęcić 
całą energię rozwiązaniu problemów S'uthlam. Nie sądzę, bym 
musiał korzystać z pani rady ani pomocy. Nie zamierzam pani 
urazić, kapitanie, ale z moich gorzkich doświadczeń wynika 
jasno, iż kontakty tego rodzaju przysparzają więcej kłopotów 
niż korzyści i odrywają mnie od pracy. Jeżeli w ogóle można 
znaleźć wyjście z pożałowania godnej sytuacji, w jakiej się 
znaleźliście, najszybciej uda mi się do niego dotrzeć własnymi 
siłami, pracując w całkowitym spokoju. Nakażę głównemu 
komputerowi, by skierował "Arkę" w nieśpiesznym tempie w stronę 
Portu S'uthlam. Ufam, iż kiedy tam dotrzemy, będę mógł 
przedstawić gotowe rozwiązanie.
     - Jeśli ci się nie uda, zabierzemy statek - przypomniała 
mu ostro. - Takie były warunki umowy.
     - Jestem tego całkowicie świadom - odparł Haviland Tuf. - 
Gdyby znużyła się pani podróżą, "Arka" oferuje szeroką gamę 
rozrywek, uciech i sposobów spędzania wolnego czasu. Proszę 
także korzystać bez ograniczeń z usług automatycznych kuchni. 
Serwowane przez nie pożywienie nie dorównuje posiłkom, które 
przygotowuję własnoręcznie, choć z pewnością przewyższa pod 
względem smakowym dietę przeciętnego S'uthlamczyka. Ma się 
rozumieć, liczba posiłków nie jest w żaden sposób ograniczona. 
Czułbym się zaszczycony mogąc gościć panią u siebie na kolacji 
codziennie o osiemnastej zero zero czasu pokładowego. Uprzejmie 
proszę o punktualne przybycie.
     Powiedziawszy to, odszedł.
     System komputerowy sprawujący pieczę nad gigantycznym 
statkiem wprowadzał naprzemiennie okresy światła i ciemności, 
symulując cykl dzień-noc. Tolly Mune spędzała noce przed 
monitorem holowizyjnym, oglądając liczące sobie setki lat filmy 
z planet, które zdążyły już częściowo przejść do legendy. Dni 
natomiast zajmowało jej zwiedzanie - najpierw pokładu, który 
przydzielił jej Tuf, a potem pozostałych części statku. Im 
więcej widziała, tym większy ogarniał ją podziw i niepokój.
     Wiele godzin przesiedziała w starym fotelu kapitana na 
mostku nawigacyjnym, który Tuf uznał za niewygodny i nie 
odpowiadający jego wymaganiom, oglądając wybrane na chybił-
trafił zapisy z liczącego sobie wiele tysięcy lat dziennika 
pokładowego "Arki".
     Przemierzając labirynt pokładów i korytarzy znalazła w 
jednym miejscu trzy szkielety (z czego tylko dwa ludzkie) oraz 
natrafiła na skrzyżowanie korytarzy o sczerniałych i popękanych 
ścianach, jakby przez jakiś czas działała tam bardzo wysoka 
temperatura.
     Dużo czasu spędziła w odkrytej przypadkowo bibliotece, 
dotykając i biorąc do ręki zabytkowe książki drukowane na 
cienkich płatkach metalu lub plastyku, a niektóre na prawdziwym 
papierze.
     Zajrzała także na lądowisko, gdzie oglądała ze zdumieniem 
starożytne statki zgromadzone przez Tufa. W arsenale oszołomił 
ją widok niesamowitej ilości uzbrojenia; niektóre rodzaje broni 
były od dawna zapomniane, inne zakazane, a zasady działania 
jeszcze innych nie mogła w żaden sposób się domyślić.
     Przeszła na piechotę cały trzydziestokilometrowy główny 
korytarz, ciągnący się od dziobu do rufy statku. Odgłos jej 
kroków powracał zwielokrotnionym echem, a ciężki oddech niósł 
się daleko w ograniczonej metalowymi ścianami przestrzeni. 
Otaczały ją nieduże zbiorniki służące hodowli tkanek i znacznie 
większe, przeznaczone do klonowanych organizmów. 
Dziewięćdziesiąt procent było pustych, ale tu i ówdzie widziała 
rosnące żywe istoty. Przyglądała się przez zakurzone szkło i 
gęsty, półprzezroczysty płyn kształtom wielkości dłoni i 
dorówującym rozmiarami wagonikom pneumatycznych pociągów i 
czuła, jak po grzbiecie przebiegają jej nieprzyjemne ciarki.
     Ogólnie rzecz biorąc statek wywarł na Tolly Mune niemiłe, 
a nawet lekko przerażające wrażenie.
     Jedyna oaza ciepła znajdowała się w tym zakątku górnego 
pokładu, gdzie mieszkał Haviland Tuf. Długie i wąskie 
pomieszczenie komunikacyjne, które kazał przerobić na centralną 
sterownię, było przytulne i wygodne. Pokoje, które obrał za 
swoją kwaterę, wypełniały ogromniaste meble oraz zadziwiająca 
zbieranina przeróżnych drobiazgów zgromadzonych podczas wielu 
podróży. W powietrzu unosił się zapach jedzenia i piwa, odgłos 
kroków nie budził martwego echa, było tu światło, dźwięki i 
życie. A także koty.
     Koty mogły swobodnie poruszać się po całym statku, lecz 
większość z nich wolała przebywać w pobliżu Tufa. Miał ich 
teraz siedem. Chaos, długowłosy szary kocur o wyniosłym 
spojrzeniu i leniwych, nonszalanckich ruchach, sprawował nie 
kwestionowaną władzę. Najczęściej można było go zobaczyć 
leżącego na głównym pulpicie sterowniczym, z puszystym ogonem 
poruszającym się jak metronom. Furia w ciągu pięciu lat 
straciła sporo energii, przybierając w zamian na wadze. W 
pierwszej chwili nie poznała przyjaciółki, ale po kilku dniach 
dawna zażyłość powróciła; przyjaźń została nawiązana dokładnie 
w tym miejscu, w którym została zerwana, i od czasu do czasu 
Furia nawet towarzyszyła Tolly w jej wędrówkach.
     Oprócz tego były jeszcze Niewdzięczność, Żal, Wrogość i 
Podejrzliwość.
     - Te kocięta - powiedział Tuf, choć były już raczej 
młodymi kotami - stanowią potomstwo Chaosa i Furii. Było ich 
pięć, ale Głupotę zostawiłem na planecie Namor.
     - Zawsze dobrze jest pozbyć się głupoty - zauważyła. - 
Nigdy bym nie przypuszczała, że rozstaniesz się z którymś ze 
swoich kotów.
     - Głupota zapałała trudną do wytłumaczenia afektacją 
do niestałej i zmiennej kobiety z Namor - wyjaśnił. - 
Ponieważ ja miałem wiele kotów, ona zaś żadnego, taki gest 
wydawał się jak najbardziej na miejscu. Choć koty są tak 
wspaniałymi i godnymi podziwu istotami, to w obecnych czasach 
stanowią w galaktyce prawdziwą rzadkość. Dlatego właśnie moja 
wrodzona hojność i poczucie obowiązku każą mi obdarowywać 
kotami takie planety jak Namor. Cywilizacje obcujące z kotami 
są znacznie bogatsze i bardziej ludzkie niż te pozbawione ich 
nie dającego się z niczym porównać towarzystwa.
     - Masz rację - zgodziła się z uśmiechem Tolly Mune. 
Podniosła Wrogość, która akurat znalazła się w zasięgu jej 
ręki, i pogładziła jej delikatne futerko. - Ale nadałeś im 
bardzo dziwne imiona.
     - To prawda - potwierdził Tuf. - Bardziej pasują do ludzi 
niż kotów. Akurat taką miałem wtedy fantazję.
     Niewdzięczność, Żal i Podejrzliwość były szare jak ojciec, 
Wrogość zaś czarno-biała jak Furia. Żal był tłusty i hałaśliwy, 
Wrogość agresywna i swarliwa, Podejrzliwość zaś nieśmiała, 
dlatego też najchętniej przebywała pod fotelem Tufa. 
Wszystkie uwielbiały wspólne zabawy, tworząc rozwrzeszczaną 
kocią bandę, wszystkie też zdawały się być zafascynowane osobą 
Tolly, obłażąc ją za każdym razem, kiedy składała Tufowi 
wizytę. Czasem pojawiały w najmniej spodziewanych miejscach. 
Pewnego dnia Wrogość wylądowała jej na karku, kiedy wjeżdżała 
na jeden z wyższych pokładów, i Tolly o mało nie zemdlała z 
wrażenia. Przywykła natomiast do stałej obecności Żalu, który 
podczas posiłków sadowił się jej na kolanach, dopraszając się o 
smakowite kąski.
     Siódmym kotem był Dax.
     Dax, o futrze koloru nocy i oczach przypominających małe 
złote lampki. Dax, najbardziej leniwy szkodnik, jakiego 
zdarzyło się jej widzieć w życiu, który wolał być noszony niż 
chodzić o własnych siłach. Dax, wyglądający z kieszeni Tufa
albo spod jego czapki, podróżujący na jego kolanach lub 
ramieniu. Dax, który nigdy nie bawił się ze starszymi 
kociętami, rzadko wydawał jakiś odgłos, którego złociste 
spojrzenie potrafiło zmusić nawet dostojnego, ogromnego Chaosa 
do opuszczenia fotela, na którym obaj mieli ochotę poleżeć. 
Czarny kociak nie opuszczał Tufa ani na chwilę.
     - Twój wspólnik - powiedziała Tolly podczas któregoś 
posiłku, mniej więcej dwadzieścia dni po sprowadzeniu się na 
"Arkę". - Wyglądasz jak... Jak to się mówi?
     - Istnieje kilka podobnych nazw - odparł Tuf. - Czarownik, 
czarnoksiężnik, mag. Podejrzewam, że wszystkie wywodzą się z 
mitów Starej Ziemi.
     Tolly skinęła głową.
     - Otóż to. Czasem wydaje mi się, że to nawiedzony statek.
     - Co dowodzi, czemu mądrzej jest polegać na rozsądku niż 
na uczuciach, kapitanie Mune. Zapewniam panią, że nawet gdyby 
duchy lub jakieś inne nadnaturalne stworzenia istniały 
naprawdę, to w chłodniach "Arki" mielibyśmy próbki ich komórek, 
na podstawie których moglibyśmy je odtworzyć. Ja jednak nigdy 
nie natrafiłem na takie próbki. Owszem, dysponuję możliwościami 
wyklonowania kapturzastych smoków, widm wietrznych, 
lykantrofów, wampirów, wiedźmokrzewów i wielu innych gatunków o 
podobnych nazwach, lecz obawiam się, iż nie mają one nic 
wspólnego ze swymi mitycznymi odpowiednikami.
     - I bardzo dobrze - odparła z uśmiechem Tolly.
     - Może jeszcze wina? To znakomity gatunek z Rhiann.
     - Dobry pomysł - zgodziła się, dolewając sobie do 
kieliszka. Znacznie pewniej czułaby się z tubą; płyny w 
otwartych naczyniach zachowywały się bardzo zdradliwie, 
przejawiając tendencję do rozlewania się. - Zaschło mi w 
gardle. Nie trzeba ci żadnych potworów, Tuf. Twój statek i tak 
mógłby zniszczyć niejedną planetę.
     - To oczywiste - zgodził się Tuf. - Równie oczywiste jak 
to, że mógłby niejedną ocalić.
     - Na przykład naszą? Masz w zanadrzu jeszcze jeden cud?
     - Cuda należą do tej samej kategorii mitycznych zjawisk co 
duchy i upiory, w zanadrzu zaś nic nie mam, gdyż, jak pani z 
pewnością widzi, w ogóle takowego nie posiadam. Mimo to mogę 
stwierdzić, że ludzki intelekt jest w stanie dokonać wielu 
znakomitych, choć nie mających nic wspólnego z cudownością 
osiągnięć. - Wstał powoli z fotela i wyprostował się na pełną 
wysokość. - Jeśli uporała się już pani z deserem, proponuję, by 
zechciała pani udać się ze mną do sali komputerowej. Pracowałem 
pilnie nad gnębiącymi was problemami i ośmielę się zaryzykować 
twierdzenie, iż udało mi się dojść do kilku interesujących 
wniosków.
     Tolly Mune zerwała się z miejsca.
     - W takim razie chodźmy.

- Proszę o uwagę - powiedział Haviland Tuf. Nacisnął 
klawisz i na jednym z monitorów pojawił się wykres.
     - Co to jest?
     - Graficzne przedstawienie obliczeń, jakich dokonałem pięć 
lat temu. - Dax wskoczył mu na kolana; Tuf pogładził go po 
jedwabistej, czarnej sierści. - Opierałem się wówczas na 
aktualnych danych dotyczących liczebności mieszkańców S'uthlam 
i przewidywanym tempie wzrostu ludności. Z mojej analizy wynikało, 
że dzięki dodatkowym źródłom pożywienia rozpowszechnionym w 
wyniku tego, co Cregor Blaxon był łaskaw nazwać Rozkwitem Tufa, 
powinny minąć co najmniej dziewięćdziesiąt cztery lata, zanim 
mieszkańcom waszej planety ponownie zajrzy w oczy widmo głodu.
     - Wygląda na to, że ta cholerna analiza nie była warta 
funta kłaków - zauważyła bez ogródek Tolly.
     Tuf uniósł palec.
     - Ktoś o mniej stałym charakterze mógłby poczuć się 
urażony podejrzeniem, że jego wyliczenia okazały się mało 
wiarygodne, ja jednak na szczęście hołduję zasadom samokontroli 
i tolerancji. Znajduje się pani w ogromnym błędzie, kapitanie 
Mune. Moja analiza była tak dokładna, jak to tylko było 
możliwe.
     - Chcesz więc powiedzieć, że za osiemnaście lat nie grozi 
nam głód i powszechny kryzys? Że mamy przed sobą prawie sto lat 
spokoju? - Potrząsnęła głową. - Bardzo chciałabym w to 
uwierzyć, ale...
     - Nic takiego nie twierdzę, kapitanie. Ostatnie obliczenia 
dokonane przez waszych specjalistów także wydają się 
najzupełniej prawidłowe, uwzględniając konieczny margines 
błędu, ma się rozumieć.
     - To niemożliwe, żeby obie analizy były słuszne - 
stwierdziła spokojnie. - To po prostu niemożliwe.
     - Pozostaje pani w błędzie. Podczas minionych pięciu lat 
wszystkie najistotniejsze czynniki uległy daleko idącym 
zmianom. Proszę spojrzeć. - Nacisnął kolejny klawisz. Na 
wykresie pojawiła się nowa linia, pnąca się raptownie ku górze. 
- Oto krzywa obrazująca obecne tempo przyrostu naturalnego na 
S'uthlam. Wznosi się zdumiewająco szybko. Gdybym był obdarzony 
duszą poety, rzekłbym, iż ulatuje ku niebiosom. Na szczęście 
ominęła mnie ta przykrość. Jestem prostym człowiekiem, który 
mówi wprost to co myśli. - Podniósł palec. - Zanim przystąpimy 
do prób poprawy sytuacji, musimy przede wszystkim zdać sobie 
sprawę z tego, jaka ona naprawdę jest i w jaki sposób do tego 
doszło. Sprawa jest zupełnie jasna. Przed pięciu laty 
wykorzystałem zasoby "Arki" i - za pani pozwoleniem odsunę na 
chwilę na bok wrodzone poczucie skromności - dostarczyłem wam w 
rekordowo krótkim czasie wiele nadzwyczaj efektywnych 
rozwiązań. Jednak S'uthlamczycy nie zwlekając przystąpili z 
entuzjazmem do niszczenia wszystkiego, co im ofiarowałem. 
Ujmijmy rzecz krótko i szczerze, kapitanie: Rozkwit nie zdążył 
się jeszcze na dobre zacząć, kiedy wasi obywatele popędzili 
gromadnie do alków i zaczęli rozmnażać się szybciej niż 
kiedykolwiek do tej pory, dając upust swoim wyuzdanym chuciom i 
ulegając moralnym nakazom wypełnienia rodzicielskiego 
obowiązku. Przez pięć lat liczebność statystycznej rodziny 
zwiększyła się o 0,072 osoby, statystyczny obywatel zaś staje 
się rodzicem o 0,102 roku wcześniej. Może powie pani, że zmiany 
są niewielkie, ale jeśli weźmie się pod uwagę, że zaszły w tak 
niesamowicie licznym społeczeństwie, ich wagę trudno będzie 
przecenić. Stąd właśnie wzięła się ta różnica - osiemnaście 
zamiast dziewięćdziesięciu czterech lat.
     Tolly Mune przez dłuższą chwilę wpatrywała się w wykres.
     - A niech to szlag... - wymamrotała wreszcie. - Powinnam 
była się domyślić! Takie informacje są ściśle utajnione, 
wiadomo dlaczego, ale i tak powinnam była się domyślić! - 
Zacisnęła pięści. - Niech to wszystko nagły szlag trafi! Nic 
dziwnego, że to się stało, skoro Creg tak rozdmuchał cały ten 
przeklęty Rozkwit. Dlaczego ktoś miałby powstrzymywać się przed 
rozmnażaniem? Przecież problem żywnościowy został rozwiązany, 
zgadza się? Przecież tak powiedział sam Przewodniczący Rady 
Planety! Nadeszły dobre czasy, hura! Ci przeklęci zeroiści 
znowu okazali się wstrętnymi, występującemi przeciwko życiu 
panikarzami. Technokraci dokonali kolejnego cudu. Czy 
ktokolwiek mógł wątpić, że zrobią to jeszcze raz i jeszcze 
jeden i jeszcze? Skądże znowu! Słuchaj tego, co mówią w 
kościele, produkuj dzieci, pomagaj ludzkości w dążeniu do 
boskości i walce z entropią. Pewnie, czemu nie? - Parsknęła z 
oburzeniem. - Tuf, dlaczego ludzie są takimi cholernymi 
kretynami?
     - Obawiam się, iż jest to zagadnienie znacznie bardziej 
złożone niż dylemat, wobec jakiego stanęli mieszkańcy S'uthlam, 
i nie sądzę, aby udało mi się udzielić zadowalającej 
odpowiedzi. Skoro jednak zajęła się pani rozdziałem 
odpowiedzialności za taki stan rzeczy, kapitanie, byłoby chyba 
wskazane, by zrzuciła pani jej część na swoje barki. Fałszywe 
wrażenie, jakie starał się stworzyć Przewodniczący Rady Planety 
Cregor Blaxon, zostało przecież poparte finałową przemową 
osobnika odtwarzającego moją postać w "Tufie i Mune".
     - Zgoda, ja też jestem winna. Pomogłam to wszystko 
upichcić, ale to było wtedy, a teraz jest teraz. Problem polega 
na tym, czy możemy coś na to poradzić?
     - Obawiam się, że nie możecie - odparł Haviland Tuf z 
pozbawioną jakiegokolwiek wyrazu twarzą.
     - A ty? Przecież dokonałeś cudu z chlebem i rybami. Czy 
możemy liczyć na repetę?
     Haviland Tuf zamrugał powiekami.
     - Jako inżynier ekolog dysponuję teraz znacznie większym 
doświadczeniem niż wtedy, kiedy po raz pierwszy zmierzyłem się 
z problemami trapiącymi S'uthlam. Znam dużo więcej gatunków, 
których komórki są przechowywane w sejfach "Arki" i wiem, w 
jaki sposób oddziaływują one na różne ekosystemy. Podczas 
rozlicznych podróży udało mi się nawet zwiększyć nieco stan 
posiadania. Zaiste, myślę, że mógłbym okazać się pomocny. - 
Wyłączył monitor i splótł dłonie na wypukłości brzucha. - 
Obawiam się jednak, że będziecie musieli za to zapłacić.
     - Zapłacić? Przecież już ci zapłaciliśmy, nie pamiętasz? 
Moi pajęczarze naprawili ten cholerny statek!
     - Zaiste, ja zaś w tym samym czasie naprawiłem waszą 
ekologię. Tym razem nie wymagam dalszych napraw ani 
uzupełnienia wyposażenia "Arki". Wy jednak zdołaliście w ciągu 
pięciu lat doprowadzić swoją ekologię do takiej ruiny, że moje 
usługi stały się dla was wręcz nieodzowne. Wydaje mi się 
słuszne, bym został wynagrodzony za swoje wysiłki. Największy 
procentowo udział w ponoszonych przeze mnie kosztach ma mój 
wciąż jeszcze znaczny dług wobec Portu S'uthlam. Dzięki 
znojnej, wyczerpującej harówce na wielu planetach udało mi się 
uzbierać połowę kwoty trzydziestu trzech milionów standardów, 
jaką mnie obciążyliście, ale pozostaje mi do spłacenia jeszcze 
drugie tyle, a mam na to zaledwie pięć krótkich lat. Skąd mogę 
wiedzieć, czy to będzie możliwe? Kto wie, czy następnych 
dziesięć planet, jakie odwiedzę, nie będzie miało doskonałych, 
niczym nie zakłóconych ekosystemów, albo nie okaże się tak 
ubogimi, że będę zmuszony udzielić im znacznych rabatów, by w 
ogóle mogły skorzystać z moich usług? Ogromne rozmiary mego 
długu nie dają mi spokoju ani w dzień, ani w nocy. Rozmyślam o 
tym bez ustanku, co w znaczny sposób pogarsza mą profesjonalną 
sprawność, a odnoszę graniczące z pewnością wrażenie, iż byłoby 
lepiej, gdybym borykając się z tak wielkimi problemami, wobec 
których stanęła planeta S'uthlam, mógł korzystać bez żadnych 
ograniczeń z całego potencjału intelektualnego.
     Tolly Mune spodziewała się czegoś w tym rodzaju. 
Uprzedziła Crega, on zaś udzielił jej ograniczonych 
pełnomocnictw finansowych. Mimo to zdołała przywołać na twarz 
nieprzychylny grymas.
     - Ile chcesz, Tuf?
     - Przychodzi mi na myśl suma dziesięciu milionów 
standardów - odparł. - Jest tak okrągła, że da się bez trudu 
odliczyć od mojego długu, nie powodując żadnych komplikacji 
związanych z koniecznością przeprowadzania trudnych operacji 
arytmetycznych.
     - Za dużo - stwierdziła stanowczo. - Może udałoby mi się 
nakłonić Radę, żeby odjęła ci jakieś dwa miliony, ale na pewno 
nie więcej.
     - Pójdźmy na kompromis i zgódźmy się na dziewięć milionów 
- zaproponował Tuf. Długi biały palec podrapał Daxa za czarnym 
uchem. Kot w milczeniu skierował spojrzenie swoich złotych oczu 
na Tolly.
     - Dziewięć milionów to żaden kompromis między dziesięcioma 
i dwoma - odparła sucho.
     - Zdaje się, że jestem znacznie lepszym inżynierem 
ekologiem niż matematykiem - przyznał Tuf. - W takim razie
może osiem?
     - Cztery i ani kalorii więcej. Cregor i tak rozerwie mnie 
na strzępy.
     Tuf bez słowa wpatrywał się w nią nieruchomym spojrzeniem. 
Jego twarz nie odzwierciedlała żadnych uczuć.
     - Cztery i pół - wykrztusiła Tolly, uginając się pod 
ciężarem jego spojrzenia. Czuła na sobie także wzrok Daxa; 
nagle zaświtało jej podejrzenie, czy ten cholerny kocur 
przypadkiem nie czyta w jej myślach. - Cholera, ten mały czarny 
drań dokładnie wie, jak daleko mogę się posunąć, prawda? - 
zapytała.
     - Interesująca uwaga - odparł Haviland Tuf. - Sądzę, że 
usatysfakcjonowałoby mnie siedem milionów. Znajduję się dzisiaj 
w wyjątkowo dobrym nastroju.
     - Pięć i pół.
     - Co oznacza, że zostanie mi do spłacenia jedenaście 
milionów w ciągu pięciu lat. Zgoda, kapitanie Mune, ale pod 
jednym dodatkowym warunkiem.
     - Jakim? - zapytała podejrzliwie.
     - Że wnioski, do jakich doszedłem, będę mógł przedstawić 
pani i Przewodniczącemu Rady Planety na otwartej konferencji 
prasowej, transmitowanej bezpośrednio przez wszystkie sieci 
informacyjne waszej planety.
     Tolly Mune wybuchnęła głośnym śmiechem.
     - To niemożliwe - stwierdziła stanowczo. - Creg nigdy się 
na to nie zgodzi. Wybij to sobie z głowy.
     Haviland Tuf w milczeniu głaskał czarne futerko Daxa.
     - Nie doceniasz trudności. Sytuacja jest diabelnie 
niestabilna. Musisz zrezygnować z tego warunku.
     Milczenie przeciągało się.
     - Niech mnie szlag trafi! - zaklęła Tolly. - Wiesz co? 
Napisz to, co chcesz powiedzieć, i daj nam do przejrzenia. Jeśli 
będziesz unikał wszystkiego, co mogłoby sprowadzić na nas 
kłopoty, myślę, że pozwolimy ci wystąpić przed kamerami.
     - Wolałbym wygłosić swoje uwagi w bardziej spontaniczny 
sposób.
     - W takim razie może zarejestrujemy konferencję i nadamy 
ją po montażu?
     Tuf nic nie odpowiedział. Dax wpatrywał się w nią szeroko 
otwartymi ślepiami.
     Tolly Mune zajrzała w nie głęboko i westchnęła.
     - Wygrałeś. Cregor wścieknie się jak diabli, ale przecież 
ja jestem cholerną bohaterką, a ty powracającym zdobywcą, więc 
myślę, że uda mi się jakoś wepchnąć mu to do gardła. Ale 
dlaczego tak ci na tym zależy?
     - To jedna z moich słabostek - odparł Haviland Tuf. - 
Ostatnio coraz częściej zdarza mi się im ulegać. Być może, 
pragnę rozkoszować się popularnością i odegrać rolę wybawcy, a 
być może, chcę pokazać wszystkim S'uthlamczykom, że nie noszę 
wąsów.
     - Prędzej uwierzę w duchy i upiory niż w te brednie. 
Pamiętaj o tym, że istnieją poważne powody, dla których 
informacje o tempie przyrostu naturalnego  i groźbie klęski 
głodu są utrzymywane w ścisłej tajemnicy. Względy polityczne. 
Chyba nie chciałbyś otworzyć tej... eee... puszki ze 
szkodnikami?
     - Interesujący pomysł - stwierdził Haviland Tuf z 
doskonale nieruchomą twarzą.
     Dax zamruczał cichutko.

- Mimo iż nie przywykłem do publicznych wystąpień i taniej 
popularności - rozpoczął Haviland Tuf - to jednak uznałem za 
nieodzowne stawić się przed wami i wyjaśnić pewne zagadnienia.
     Stał przed czterometrowym ekranem w największej sali 
Pajęcznika, mogącej pomieścić prawie tysiąc osób. Wszystkie 
miejsca były zajęte; dwadzieścia pierwszych rzędów zajmowali 
stłoczeni w niesamowity sposób telereporterzy, rejestrujący
zainstalowanymi pośrodku czoła kamerami przebieg wydarzeń. 
Dalsze rzędy roiły się od gapiów, których przyciągnęła 
niezwykłość sytuacji. Znajdowali się wśród nich pajęczarze 
różnych płci i profesji - od cybertechów i urzędników 
poczynając, na erotycystach i poetach kończąc - zamożne 
dżdżownice, które specjalnie na tę okazję przybyły z planety 
windą orbitalną, a nawet muchy z odległych systemów gwiezdnych. 
Na podniesionej platformie oprócz Tufa znajdowali się kapitan 
Portu S'uthlam Tolly Mune oraz Przewodniczący Rady Planety 
Cregor Blaxon. Na twarzy Blaxona widniał nieszczery uśmiech; 
być może Przewodniczący wciąż jeszcze rozpamiętywał trwającą, 
wydawałoby się, w nieskończoność chwilę, kiedy Tuf mrugając 
nieśpiesznie przyglądał się jego wyciągniętej ręce, a 
reporterzy filmowali tę żenującą sytuację. Z tego samego powodu 
Tolly Mune sprawiała wrażenie lekko zaniepokojonej.
     Tuf natomiast wyglądał wręcz imponująco. Ubrany w 
obszerny, szary płaszcz i czapkę ze złotym emblematem IKE 
górował nad wszystkimi zebranymi.
     - Po pierwsze - kontynuował - niech mi będzie wolno 
zwrócić uwagę na fakt, że nie mam wąsów. - Odpowiedział mu 
chóralny wybuch śmiechu. - Nie jest również prawdą, abym wraz z 
kapitanem portu kiedykolwiek uczestniczył w jakichś seksualnych 
igraszkach, aczkolwiek mam wszelkie powody, by przypuszczać, iż 
jej umiejętności w tym względzie zadowoliłyby nawet najbardziej 
wybrednych znawców i młośników sztuki erotycznej.
     Stado reporterów niczym jakiś stugłowy potwór skierowało 
spojrzenia swoich trzecich oczu na Tolly Mune. Kapitan Portu 
S'uthlam osunęła się w fotelu najniżej jak mogła i drżącą 
dłonią pocierała sobie skronie. Jej rozpaczliwe westchnięcie 
dotarło aż do czwartego rzędu.
     - Obie te sprawy nie mają jednak większego znaczenia, a 
poruszam je tylko ze względu na moje zamiłowanie do ścisłości i 
jasności. Główny powód, dla którego optowałem za zwołaniem tego 
zebrania, jest bardziej natury profesjonalnej niż osobistej. 
Nie ulega dla mnie najmniejszej wątpliwości, że każdy z was, 
którzy teraz słuchacie mego wystąpienia, zdaje sobie sprawę z 
istnienia zjawiska, które wasza Rada Planety nazwała Rozkwitem 
Tufa.
     Cregor Blaxon uśmiechnął się i skinął głową.
     - Obawiam się jednak, iż nie macie pojęcia o tym, że 
nieuniknione jest nadejście czegoś, co pozwolę sobie szczerze i 
otwarcie nazwać Uwiądem S'uthlam.
     Uśmiech Przewodniczącego zwiądł także. Tolly skrzywiła się 
boleśnie, a reporterzy skoncentrowali uwagę na Tufie.
     - Zaiste macie ogromne szczęście, że jestem człowiekiem 
płacącym długi i wypełniającym zobowiązania, gdyż mój 
punktualny powrót na S'uthlam pozwolił mi po raz wtóry 
pośpieszyć wam z pomocą. Wasi przywódcy nie byli zupełnie 
szczerzy. Gdyby nie moja interwencja, najdalej za osiemnaście 
lat mieszkańcom S'uthlam zagroziłoby widmo powszechnego głodu.
     W sali zapadła głucha cisza. Dopiero po dłuższej chwili 
przerwały ją odgłosy jakiejś szamotaniny dobiegające od strony 
drzwi; ktoś był siłą usuwany na korytarz. Tuf nie zwrócił na 
ten incydent najmniejszej uwagi.
     - Program inżynierii ekologicznej, jaki zapoczątkowałem 
podczas mojej poprzedniej wizyty, zaowocował istotnym wzrostem 
produkcji żywności, który udało się osiągnąć dość 
konwencjonalnymi metodami. Wprowadzenie nowych gatunków roślin 
i zwierząt pozwoliło zdecydowanie zwiększyć wydajność 
rolnictwa, nie powodując jednocześnie poważniejszych zmian w 
ekologii waszej planety. Bez wątpienia możliwe są dalsze 
wysiłki zmierzające w tym samym kierunku, lecz obawiam się, że 
nie przyniosłyby spodziewanych efektów. Tym razem za główne 
założenie przyjąłem konieczność wprowadzenia radykalnych zmian 
nie tylko w waszym ekosystemie, lecz także łańcuchu pokarmowym. 
Być może, niektórzy z was zareagują niechętnie na moje 
propozycje, ale zapewniam was, że alternatywa - to znaczy głód, 
epidemie i wojny - jest jeszcze mniej atrakcyjna. Niemniej 
jednak wybór należy do was i nawet przez myśl by mi nie 
przeszło pozbawiać was możliwości jego dokonania.
     W sali powiało lodowatym chłodem. W martwej ciszy słychać 
było jedynie szum pracujących kamer. Haviland Tuf uniósł palec.
     - Po pierwsze... - zawiesił głos, a na wielkim ekranie za 
jego plecami pojawił się obraz przekazywany bezpośrednio z 
"Arki", przedstawiający jakąś rozdętą potworność wielkości 
sporego pagórka, pokrytą błyszczącą oleiście skórą. Drżała 
lekko, jakby składała się z półprzezroczystej, różowej 
żelatyny. - Mięsozwierz - oznajmił Tuf. - Znaczną część użytków 
rolnych wykorzystujecie na wypas rzeźnych zwierząt, których 
mięso stanowi przysmak nielicznej grupy zamożnych 
S'uthlamczyków mogących pozwolić sobie na luksus spożywania 
gotowanych, smażonych lub duszonych tkanek zwierzęcych. Jest to 
postępowanie nad wyraz nieekonomiczne, jako że istoty te 
pochłaniają znacznie więcej kalorii niż mogą potem oddać, a 
ponieważ stanowią produkt naturalnej ewolucji, znaczna część 
ich ciała w ogóle nie nadaje się do spożycia. Dlatego właśnie 
proponuję, byście natychmiast wyeliminowali je ze swojego 
ekosystemu.
     Mięsozwierz, którego widzicie przed sobą, należy do 
najwspanialszych osiągnięć inżynierii genetycznej. Z wyjątkiem 
niewielkiego jądra stworzenie to składa się z masy 
samopowielających się, nie zróżnicowanych komórek, będąc 
jednocześnie pozbawione tak nieistotnych dodatków jak 
narządy zmysłów, nerwy czy kończyny. Gdyby ktoś zechciał 
posłużyć się wyszukaną metaforą, mógłby określić go jako 
gigantyczny jadalny nowotwór. Tusza mięsozwierza zawiera 
wszystkie niezbędne składniki odżywcze, obfitując w proteiny, 
witaminy i sole mineralne. Jeden dorosły osobnik hodowany w 
podziemiach wieży mieszkalnej dostarczy w ciągu roku tyle 
kalorii co dwa znane wam do tej pory zwierzęta, tereny zaś, 
wykorzystywane dotąd jako pastwiska, będzie można zamienić w 
pola uprawne.
     - A jak smakuje to cholerstwo? - zawołał ktoś z końca 
sali.
     Haviland Tuf majestatycznie odwrócił głowę i spojrzał 
prosto na człowieka, który zadał pytanie.
     - Nie potrafię udzielić jednoznacznej odpowiedzi, jako że 
sam nie spożywam pokarmów pochodzenia zwierzęcego, niemniej 
jednak wyobrażam sobie, że każdy głodujący mieszkaniec S'uthlam 
uzna mięsozwierza za niezrównany i wyrafinowany przysmak. - 
Podniósł otwartą dłoń. - Idźmy dalej - powiedział i obraz za 
jego plecami uległ zmianie. Teraz zebrani mogli podziwiać 
bezkresną równinę, nad którą świeciło podwójne słońce. Równina 
od horyzontu po horyzont była porośnięta roślinami - były 
paskudne, dorównujące wysokością Tufowi, o czarnych liściach i 
takich samych łodygach, uginających się pod ciężarem 
nabrzmiałych białych strąków, z których kapała jakaś biaława, 
półprzezroczysta ciecz.
     - To, co widzicie, z nie znanych mi bliżej powodów nazwano 
krowimi strąkami - oznajmił Haviland Tuf. - Pięć lat temu dałem 
wam omnizboże o wydajności kalorycznej z metra kwadratowego 
zdecydowanie przewyższającej wydajność nanopszenicy, neotrawy i 
innych roślin, które wówczas uprawialiście. Dostrzegam, że 
potrafiliście wykorzystać jego zalety, lecz nie umknęło również 
mojej uwagi, że w dalszym ciągu uprawiacie nanopszenicę, 
neotrawę, smaczniaki i pikantną fasolę, bez wątpienia mając na 
uwadze urozmaicenie diety i przyjemności podniebienia. Trzeba 
położyć temu kres. S'uthlamczycy nie mogą już sobie pozwolić na 
urozmaicanie diety. Od tej pory wszystkie wysiłki musicie 
skoncentrować na osiągnięciu maksymalnej wydajności. Każdy metr 
kwadratowy powierzchni planety oraz waszych asteroidów 
rolniczych musi natychmiast zostać oddany pod uprawę krowich 
strąków.
     - A co z nich kapie? - odezwał się czyjś głos.
     - To właściwie owoc czy warzywo? - zainteresował się jeden 
z reporterów.
     - Można z tego zrobić chleb? - chciał wiedzieć inny.
     - Krowie strąki są niejadalne - wyjaśnił Tuf.
     W sali wybuchła niesamowita wrzawa, na którą złożyły się 
krzyki co najmniej setki ludzi, którzy zerwali się z miejsc, 
wywrzaskiwali jeden przez drugiego pytania i wygłaszali opinie. 
Haviland Tuf czekał cierpliwie tak długo, aż wreszcie ponownie 
zapanowała cisza.
     - Obecny tu Przewodniczący Rady Planety mógłby 
potwierdzić, gdyby tylko zechciał, że co roku zmniejsza się 
procentowy udział terenów rolniczych S'uthlam w ogólnej 
produkcji kalorii. Wciąż powiększający się niedostatek 
wyrównuje wzmożona praca fabryk żywności, przetwarzających 
surowce petrochemiczne na jadalne pasty, wafle i odżywcze 
napoje. Jednak zapasy ropy naftowej, jakimi dysponuje wasza 
planeta, zaczynają się powoli wyczerpywać. Ten proces można 
spowolnić, lecz z pewnością nie uda się go zupełnie 
powstrzymać. Import żywności osiągnął już taki poziom, że nie 
da się go zwiększyć w istotny sposób. Przed pięciu laty 
wprowadziłem do waszych mórz gatunek planktonu zwany szalem 
Neptuna, którego kolonie okupują teraz niemal wszystkie plaże i 
żyją w płytkich wodach szelfu kontynentalnego. Po obumarciu 
plankton ten może być wykorzystywany w fabrykach żywności jako 
substytut ropy naftowej.
     Krowie strąki stanowią coś w rodzaju jego lądowego 
odpowiednika. Ciecz, którą wytwarzają, na tyle przypomina ropę 
naftową, że po niewielkich przeróbkach dokonanych w fabrykach 
żywności - przeróbkach, które dla cywilizacji stojącej na tak 
wysokim poziomie rozwoju technologicznego nie powinny 
nastręczać żadnych trudności - z łatwością uda się wykorzystać 
ją jako surowiec do produkcji substancji pokarmowych. Muszę 
jednak wyraźnie podkreślić, iż nie wystarczy posiać krowich 
strąków tu i ówdzie jako uzupełnienia dotychczasowych upraw. 
Dla osiągnięcia maksymalnego efektu trzeba wprowadzić je 
wszędzie, zastępując nimi omnizboże, neotrawę oraz inne rośliny 
stanowiące dotychczas źródło pożywienia.
     Jakaś szczupła kobieta siedząca w jednym z dalszych rzędów 
zerwała się z miejsca.
     - Kim jesteś, żeby żądać od nas, byśmy w ogóle 
zrezygnowali z naturalnej żywności? - wykrzyknęła z gniewem w 
głosie.
     - Ja, szanowna pani? Jestem tylko skromnym inżynierem
ekologiem, który całkowicie poświęcił się wykonywaniu swego 
zawodu. Nie do mnie należy podejmowanie decyzji. Moje, jakże 
niewdzięczne, zadanie sprowadza się do tego, by przedstawić wam 
fakty i zaproponować efektywne, aczkolwiek być może 
nieprzyjemne sposoby wyjścia z sytuacji. Rząd i obywatele 
S'uthlam muszą samodzielnie wybrać sposób postępowania. - Na 
salę znowu wkradł się niepokój. Tuf uniósł długi palec. - 
Proszę o ciszę. Wkrótce zakończę swoje wystąpienie.
     Obraz na ekranie zmienił się raz jeszcze.
     - Zarówno niektóre gatunki jak i ekostrategie, jakie 
wprowadziłem na S'uthlam przed pięciu laty, mogą i powinny być 
w dalszym ciągu wykorzystywane. Założone w podziemiach miast 
farmy grzybów i porostów należy utrzymywać i rozbudowywać. 
Dysponuję wieloma nowymi gatunkami porostów, które jestem gotów 
w każdej chwili zademonstrować. Nie ulega najmniejszej 
wątpliwości, iż trzeba przystąpić do intensywniejszej 
eksploatacji mórz, przez co rozumiem nie tylko wykorzystywanie 
powierzchniowych warstw wody, ale również dna oceanów. Stosując 
odpowiednie metody można wzmóc tempo rozmnażania szalu Neptuna, 
tak by pokrył każdy skrawek słonej wody na tej planecie. 
Dysponujecie roślinami, które znakomicie sobie radzą w rejonach 
arktycznych. Wasze pustynie rozkwitają, bagna zostały osuszone 
i dają ogromne plony. Osiągnęliście wszystko, co można osiągnąć 
na ziemi i wodzie. Pozostaje tylko powietrze. W związku z tym 
proponuję wprowadzenie do górnych warstw atmosfery S'uthlam 
całkiem nowego, kompletnego ekosystemu.
     Na ekranie za moimi plecami widzicie ostatnie ogniwo 
nowego łańcucha pokarmowego, który pragnę wam ofiarować. Ta 
wielka istota o czarnych, trójkątnych skrzydłach jest 
pochodzącym z Claremontu powietrznym żeglarzem znanym także pod 
nazwą ororo, odległym odpowiednikiem czarnego banshee z 
Kavalaan i biczoogoniastej płaszczki z Hemadoru. Jest to 
drapieżca grasujący w wyższych warstwach atmosfery, szybownik i 
myśliwy, rodzący się i umierający w powietrzu, który nigdy nie 
styka się z ziemią ani wodą, gdyby bowiem wylądował, prędko by 
zginął, jako że nie mógłby ponownie poderwać się do lotu. Na 
Claremoncie ororo dorasta do niewielkich rozmiarów, jego mięso 
zaś uważane jest za włókniste i niesmaczne. Odżywia się 
ptakami, które lekkomyślnie zapuszczą się na wysokości, gdzie 
grasuje, a także różnymi unoszącymi się w powietrzu 
mikroorganizmami, latającymi grzybami i skupiskami pleśni, 
którą także mam zamiar wprowadzić do waszej atmosfery. Z myślą 
o S'uthlam przygotowałem genetycznie zmodyfikowaną wersję 
powietrznego żeglarza - ma skrzydła o rozpiętości dwudziestu 
metrów, może latać niemal nad samą powierzchnią gruntu i 
dysponuje masą ciała sześciokrotnie większą od swego 
pierwowzoru. Niewielki pęcherz wypełniony wodorem, umieszczony 
bezpośrednio za organami zmysłów, pozwoli tej istocie na 
swobodny lot mimo znacznie zwiększonego ciężaru. Dzięki swoim 
maszynom latającym nie będziecie mieli żadnych kłopotów z 
polowaniem na ororo, który stanie się dla was wspaniałym 
źródłem protein.
     Ponieważ zawsze ogromną wagę przywiązywałem do uczciwości, 
muszę stwierdzić, iż te ekologiczne modyfikacje pociągną za sobą 
pewne niedogodności. Pozbawione naturalnych wrogów 
mikroorganizmy, pleśń i grzyby będą szybko rozmnażać się w 
atmosferze, osiadając na wyższych kondygnacjach waszych 
wielopiętrowych budowli, co będzie oznaczało konieczność 
częstszego niż do tej pory przeprowadzania zabiegów 
pielęgnacyjnych. Większość ptaków zamieszkujących od dawien 
dawna S'uthlam, jak również gatunki przywiezione z Tary i 
Starej Ziemi, ulegnie zagładzie, nie mogąc przystosować się do 
zmienionych warunków. Po pewnym czasie niebo nad waszymi 
głowami pociemnieje, do powierzchni planety zacznie docierać 
mniej światła słonecznego, klimat zaś ulegnie istotnym zmianom. 
Wątpię jednak, by doszło do tego przed upływem około trzystu 
lat. Ponieważ w przypadku, gdybyście zdecydowali się nie 
podejmować żadnych działań, zagłada spotka was znacznie 
wcześniej, z całym przekonaniem namawiam was do zastosowania 
metod, które przed chwilą przedstawiłem w najbardziej ogólnym 
zarysie.
     Reporterzy zerwali się na równe nogi i jeden przez 
drugiego zaczęli zadawać pytania. Tolly Mune siedziała z kwaśną 
miną, Cregor Blaxon zaś nie wykonał najmniejszego ruchu, 
wpatrując się przed siebie szklanym spojrzeniem. Na jego 
szczupłej twarzy o ostrych rysach zastygł bezmyślny uśmiech.
     - Jeszcze chwilę, jeśli wolno prosić - powiedział Haviland 
Tuf. - Zbliżam się już do końca mego wystąpienia. Usłyszeliście 
moje rady i zobaczyliście nowe gatunki, dzięki którym mam 
zamiar dokonać przebudowy waszej ekologii. Teraz proponuję, 
byście w szczególny sposób wytężyli uwagę. Opierając się na 
założeniu, iż Rada Planety zdecyduje się wykorzystać 
mięsozwierze, krowie strąki i ororo w sposób zgodny z moimi 
sugestiami, komputery "Arki" dokonały nowych obliczeń mających 
na celu ustalenie, jak wiele czasu pozostało wam do początku 
poważnego kryzysu żywnościowego. Oto wynik tych obliczeń.
     Wszystkie oczy skierowały się na ekran. Nawet Tolly Mune 
odwróciła głowę, Cregor Blaxon zaś, wciąż z tępym uśmiechem 
przyklejonym do twarzy, wstał z fotela i stanął przodem do 
ekranu, z kciukami wbitymi głęboko w kieszenie spodni. Na 
ekranie pojawił się układ współrzędnych, a w chwilę potem dwie 
linie, zielona i czerwona.
     Hałas ucichł.
     Przez długie sekundy nic nie zakłócało niezmąconej ciszy.
     Przerwał ją dopiero Cregor Blaxon. Jego niepewne 
chrząknięcie usłyszeli nawet siedzący w ostatnich rzędach.
     - Słuchaj no, Tuf... - bąknął z wahaniem. - Chyba coś tu 
się nie zgadza.
     - Zapewniam pana, że tak nie jest.
     - Ta kreska - wskazał palcem - to "przed", nie "po", 
prawda? Chodzi mi o to, że ta cała inżynieria ekologiczna, 
uprawianie strąków, rozmnażanie planktonu, wdmuchiwanie różnych 
świństw do atmosfery, hodowanie w każdej piwnicy gór mięsa...
     - Mięsozwierzy - poprawił go Tuf. - Aczkolwiek muszę 
przyznać, iż określenie "góra mięsa" nie jest pozbawione 
swoistego uroku. Posługuje się pan bardzo obrazowym językiem i 
wykazuje talent do tworzenia łatwo wpadających w ucho terminów, 
panie Przewodniczący.
     - To bardzo radykalne środki - brnął uparcie Blaxon. - 
Wydaje mi się, że w związku z tym mamy prawo oczekiwać 
radykalnej poprawy.
     Na sali odezwały się potwierdzające okrzyki jego 
popleczników.
     - Ale z tych obliczeń wynika... To znaczy, jeśli 
prawidłowo odczytuję ten wykres...
     - Panie Przewodniczący, obywatele S'uthlam - przerwał mu 
Haviland Tuf. - Odczytujecie go jak najbardziej prawidłowo. 
Jeśli wprowadzicie w życie wszystkie moje propozycje, uda wam 
się oddalić niebezpieczeństwo katastrofy. Tylko oddalić, nie 
zlikwidować. Powszechny głód nadejdzie albo za osiemnaście lat, 
na co wskazują aktualne wyliczenia, albo za sto dziewięć, jak 
wynika z tych, które wam przedstawiłem, ale nadejdzie z całą 
pewnością. - Uniósł palec. - Jedyne prawdziwe i trwałe 
rozwiązanie waszych problemów nie znajduje się na pokładzie 
"Arki", lecz w umyśle i lędźwiach każdego obywatela S'uthlam. 
Musicie narzucić sobie wstrzemięźliwość i wprowadzić ścisłą 
kontrolę przyrostu naturalnego. Musicie natychmiast zaprzestać 
niczym nie ograniczonej prokreacji!
     - O, nie... - jęknęła Tolly Mune. Domyślała się jednak, że 
coś takiego nastąpi, i rzuciła się w jego stronę wzywając na 
pomoc strażników, zanim rozpętało się prawdziwe piekło.

- Ratowanie cię zaczyna powoli wchodzić mi w krew - 
powiedziała Tolly Mune znacznie później, kiedy znaleźli się już 
w bezpiecznym wnętrzu promu "Feniks", cumującym w jednym z 
najbardziej odległych doków przy ramieniu numer sześć. Statek 
otaczały dwa oddziały strażników uzbrojonych w paralizatory, 
starając się utrzymać w ryzach szybko gęstniejący i coraz 
bardziej niespokojny tłum. - Masz trochę piwa? - zapytała. - 
Przydałoby mi się. Niech to wszystko szlag trafi! - Powrót na 
prom przypominał paniczną ucieczkę, mimo podwójnej eskorty 
strażników. Tuf poruszał się niezgrabnym kłusem, ale Tolly 
musiała przyznać, że rozwijał zadziwiająco dużą szybkość. - A 
tak w ogóle, to jak się czujesz?
     - Dzięki intensywnym zabiegom higienicznym udało mi się 
usunąć z mego ciała większość plwocin - odparł Haviland Tuf, 
sadowiąc się dostojnie w fotelu. - Piwo znajdzie pani w 
chłodziarce, pod pulpitem do gier. Proszę korzystać, jeśli ma 
pani ochotę. - Dax zaczął wspinać się po jego nodze, wbijając 
pazurki w materiał bladoniebieskiego kombinezonu, w który Tuf 
przebrał się natychmiast po powrocie na statek. Wyciągnął rękę 
i podniósł czarnego kociaka. - W przyszłości będziesz mi 
wszędzie towarzyszył, aby uprzedzić mnie zawczasu o podobnych 
niebezpieczeństwach.
     - Ja bym cię uprzedziła, i to porządnie, gdybyś zechciał 
poinformować mnie wcześniej, że masz zamiar potępić w czambuł 
nasze przekonania, wiarę i cały cholerny sposób życia. Czego 
się spodziewałeś? Że dadzą ci medal?
     - W zupełności usatysfakcjonowałaby mnie długotrwała 
owacja.
     - Już cię kiedyś ostrzegałam, Tuf. Na S'uthlam lepiej nie 
występować przeciwko życiu.
     - Kategorycznie protestuję przeciwko rozpowszechnianiu 
takich opinii o mojej osobie. Jestem ogromnym zwolennikiem 
życia. Sam je codziennie tworzę w komorach wzrostu i 
inkubatorach. Nabrałem zdecydowanej awersji do śmierci, 
entropia budzi mój największy niesmak, a gdyby poproszono mnie, 
bym uczestniczył w cieplnej śmierci wszechświata, z pewnością 
kategorycznie bym odmówił. - Podniósł palec. - Niemniej, 
kapitanie Mune, powiedziałem to, co należało powiedzieć. 
Nieograniczona prokreakcja zalecana przez Kościół Życia 
Rozkwitającego i praktykowana przez niemal wszystkich 
S'uthlamczyków, z wyjątkiem pani oraz nielicznych zeroistów, 
świadczy o całkowitym braku odpowiedzialności i głupocie, gdyż 
przyczynia się do geometrycznego wzrostu populacji, co 
ostatecznie musi doprowadzić do zagłady waszej wspaniałej 
cywilizacji.
     - Haviland Tuf, prorok nieszczęścia - westchnęła Tolly. - 
Znacznie bardziej lubili cię jako zuchwałego ekologa i 
romantycznego kochanka.
     - Wszędzie, gdzie się zjawiam, bohaterowie stanowią 
gatunek zagrożony wymarciem. Możliwe, iż wywołuję 
korzystniejsze wrażenia estetyczne wygłaszając zza zasłony 
sztucznego zarostu fałszywe, acz pocieszające zapewnienia, 
najlepiej w finale melodramatycznego dzieła filmowego 
ociekającego nieszczerym optymizmem i poorgazmowym zidioceniem. 
Tu właśnie czai się największe niebezpieczeństwo dla 
S'uthlamczyków: postrzegacie rzeczy, takimi jakie chcielibyście 
je widzieć, a nie takimi, jakie są naprawdę. Najwyższa pora, 
byście ujrzeli nagą prawdę, czy to w mojej bezwłosej twarzy, 
czy w niedalekiej perspektywie klęski powszechnego głodu.
     Tolly Mune pociągnęła łyk piwa.
     - Pamiętasz, co ci powiedziałam pięć lat temu?
     - O ile sobie przypominam, mówiła pani wówczas wiele 
rzeczy.
     - Pod sam koniec, kiedy zdecydowałam się pomóc ci w 
ucieczce, zamiast oddać "Arkę" w ręce Josena. Zapytałeś mnie 
wtedy, dlaczego to robię, a ja wyjaśniłam ci powód.
     - Powiedziała pani, że władza deprawuje, a władza 
absolutna deprawuje absolutnie, że "Arka" zdeprawowała już 
Przewodniczącego Josena Raela i jego współpracowników, i że 
lepiej, bym to ja zachował we władaniu statek Inżynierskiego 
Korpusu Ekologicznego, ponieważ nie można mnie zdeprawować.
     Uśmiechnęła się lekko.
     - Niezupełnie. Powiedziałam, że nie wydaje mi się, by 
istniał człowiek, którego nie można zdeprawować, ale gdyby 
istniał, to byłbyś nim właśnie ty.
     - Zaiste - odparł Haviland Tuf, gładząc czarną sierść 
Daxa. - Tak właśnie było.
     - Teraz jednak poważnie się zastanawiam - ciągnęła Tolly 
Mune. - Czy wiesz, co dziś zrobiłeś? Obaliłeś kolejny 
rząd. Creg nie zdoła utrzymać się na stanowisku po tym, jak 
oznajmiłeś całemu światu, że jest kłamcą. Może to słusznie - ty 
go stworzyłeś i ty zniszczyłeś. Wygląda na to, że żaden 
Przewodniczący nie ma szans zostać na fotelu, kiedy ty 
zdecydujesz się odwiedzić naszą planetę. Ale to nieistotne. 
Oprócz tego poinformowałeś trzydzieści kilka miliardów wiernych 
Kościoła Życia Rozkwitającego, że ich najgłębsze religijne 
przekonania nie są warte funta kłaków. Dałeś jasno do 
zrozumienia, że cała technokratyczna filozofia, którą Rada 
kieruje się od ładnych paru stuleci, opiera się na fałszywych 
podstawach. Będziemy mieli dużo szczęścia, jeśli w następnych 
wyborach nie zwyciężą ekspansjoniści, bo jeśli tak się stanie, 
to będzie oznaczało wojnę. Vandeen, Jazbo i ich sprzymierzeńcy 
nie zaakceptują rządu złożonego z ekspansjonistów. Oprócz tego 
wygląda na to, że zniszczyłeś moją karierę. Znowu. Chyba będę 
musiała zwijać się jeszcze szybciej niż poprzednim razem. 
Będzie mi cholernie trudno, bo teraz nie jestem już bohaterskim 
kapitanem portu i nieokiełznaną kochanką, tylko kościstą starą 
wiedźmą, która lubi bajdurzyć o swoich zmyślonych przygodach 
seksualnych, a w dodatku pomaga paskudnym typkom występującym 
otwarcie przeciwko życiu. - Westchnęła ciężko. - Chyba uparłeś 
się, żeby mnie gnoić, Tuf. Ale to też nic. Jakoś dam sobie 
radę. Najgorsze jest to, że uznałeś za stosowne narzucać swoje 
zdanie czterdziestu paru miliardom ludzi, nie zdając sobie 
prawie wcale sprawy z konsekwencji takiego postępowania. Na 
jakiej podstawie, Tuf? Kto dał ci do tego prawo?
     - Odnoszę niejasne wrażenie, że każda istota ludzka ma 
prawo mówić prawdę.
     - Akurat wtedy, kiedy jej słowa są transmitowane na całą 
cholerną planetę? Jesteś tego pewien? Na S'uthlam znajdzie się 
kilka milionów osób należących do frakcji zeroistów. Ja jestem 
jedną z nich. Powiedziałeś to samo, co my powtarzamy od lat, 
tyle tylko, że zrobiłeś to znacznie głośniej.
     - Zdaję sobie z tego sprawę. Żywię ogromną nadzieję, że 
wypowiedziane tego wieczoru słowa, choć gorzkie i brutalne, 
wywrą jednak dobroczynny wpływ na politykę i społeczeństwo 
S'uthlam. Być może Cregor Blaxon i jego technokraci pojmą 
wreszcie, iż prawdziwego ratunku nie należy szukać ani w 
Rozwicie Tufa, ani w tym, co nazwała pani kiedyś cudownym 
rozmnożeniem chleba i ryb. Może od tej chwili poglądy ulegną 
pewnej zmianie. Może następne wybory zakończą się zwycięstwem 
zeroistów.
     Tolly Mune skrzywiła się paskudnie.
     - To diabelnie mało prawdopodobne i lepiej, żebyś o tym 
wiedział. Nawet gdybyśmy wygrali, powstaje pytanie, co 
powinniśmy zrobić. - Pochyliła się do przodu w fotelu. - Czy 
mielibyśmy prawo wprowadzić  p r z y m u s o w ą  kontrolę 
urodzeń? Nie wydaje mi się. Zresztą nie to jest w tej chwili 
najbardziej istotne. Chcę powiedzieć tylko tyle, że nie masz 
żadnego cholernego monopolu na prawdę. Każdy zeroista mógłby 
powiedzieć dokładnie to samo co ty. Do licha, nawet połowa 
technokratów zdaje sobie doskonale sprawę z tego, na jakim 
jedzie wózku. Creg nie jest idiotą. Biedny Josen też nim nie 
był. Wiesz, co pozwoliło zrobić ci to, co zrobiłeś? Władza. 
Władza, jaką daje ci "Arka". Możliwość udzielenia nam pomocy 
lub jej wstrzymania, zależnie od twojej woli.
     - Zaiste - odparł Haviland Tuf i mrugnął dwa razy. - 
Trudno mi dyskutować z panią w tej sprawie. Ze smutnych nauk 
wynikających z historii da się jednak wyciągnąć oczywisty 
wniosek, iż nierozumne masy są zawsze gotowe pójść za silnym, 
nigdy zaś za mądrym.
     - A kim  t y  jesteś, Tuf?
     - Jestem tylko skromnym...
     - Tak, wiem! - parsknęła. - Przeklętym skromnym 
inżynierem ekologiem, który uznał za stosowne odegrać rolę 
proroka. Skromnym inżynierem ekologiem, który odwiedził 
S'uthlam tylko dwa razy w życiu, przebywał na nim w sumie nie 
więcej niż sto dni, a mimo to ma czelność obalać nasze rządy, 
dyskredytować religię i pouczać czterdzieści parę miliardów 
ludzi, ile mają mieć dzieci! Może są krótkowzrocznymi idiotami, 
może nawet są ślepi, ale ja jestem jedną z nich i nic tego nie 
zmieni. Szczerze mówiąc wcale mi się nie podoba, że zjawiasz 
się tu nie wiadomo skąd i próbujesz przerobić nas zgodnie z 
własnymi oświeconymi wzorcami.
     - Kategorycznie protestuję, szanowna pani. Bez względu na 
to jak wyglądają moje osobiste przekonania, nie usiłuję ich 
nikomu narzucać. Postanowiłem tylko wyrazić głośno pewne 
oczywiste prawdy i uświadomić waszemu społeczeństwu obiektywne 
fakty, których suma zapowiada nieodwracalne nieszczęście i 
których nie da się zmienić samą tylko siłą wiary, modlitwami 
ani melodramatycznymi romansami prezentowanymi przez sieci 
informacyjne.
     - Zapłacono ci...
     - Stanowczo zbyt mało - przerwał jej Tuf.
     Tolly uśmiechnęła się na przekór samej sobie.
     - Zapłacono ci za dokonanie zmian w ekologii, nie za 
wygłaszanie pouczeń dotyczących polityki i religii.
     - Z całą pewnością, kapitanie Mune. - Tuf z namysłem 
złożył dłonie. - Ekologia... Warto zastanowić się nad 
znaczeniem tego słowa. Jeśli przyjmiemy, że ekosystem wchodzi 
w skład znacznie większej biologicznej maszyny, to posuwając 
się dalej tropem tej analogii będziemy zmuszeni uznać, iż 
ludzkość także stanowi jej część i to nawet bardzo istotną. W 
żadnym wypadku nasz gatunek nie istnieje gdzieś "obok", jak 
często głosili siewcy fałszywych poglądów. Ergo, jeśli ktoś 
taki jak ja podejmuje się zadania kształtowania ekologii, musi 
siłą rzeczy zajmować się także współistniejącymi z nią ludźmi.
     - Zaczynam się ciebie bać, Tuf. Chyba zbyt długo byłeś sam 
na tym ogromnym statku.
     - Pozwolę sobie nie zgodzić się z tą opinią.
     - Ludzie to nie są maszyny, które można zmieniać i 
modernizować.
     - Zaiste, przewyższają stopniem skomplikowania wszystkie 
istniejące mechanizmy - zgodził się Tuf.
     - Niezupełnie to miałam na myśli.
     - Mieszkańcy S'uthlam osiągnęli chyba szczególnie wysoki 
stopień komplikacji.
     Tolly Mune pokręciła głową.
     - Pamiętaj, co powiedziałam. Władza deprawuje.
     - Zaiste - odparł.
     Nie miała pojęcia, jak powinna to zinterpretować.
     Haviland Tuf podniósł się z fotela.
     - Już wkrótce mój pobyt tutaj dobiegnie końca - 
oświadczył. - Dokładnie w tej chwili w polu czasowym "Arki" 
następuje przyśpieszony rozwój organizmów, które przygotowałem 
z myślą o waszej planecie. "Bazyliszek" i "Mantykora" 
przygotowują się do dostarczenia towaru, oczywiście zakładając, 
że Cregor Blaxon albo jego następca zdecydują się zaakceptować 
moje propozycje. Szacuję, że najdalej za dziesięć dni S'uthlam 
będzie już dysponował mięsozwierzami, krowimi strąkami, ororo, 
a także wszystkimi pozostałymi organizmami, o jakich 
wspominałem. Kiedy to nastąpi, pozwolę sobie opuścić ten rejon 
galaktyki, kapitanie Mune.
     - Ponownie porzucona przez gwiezdnego kochanka... - 
mruknęła z przekąsem Tolly. - Może uda mi się to jakoś 
wykorzystać.
     Tuf spojrzał na Daxa.
     - Kpina zaprawiona goryczą - stwierdził, po czym zamrugał 
kilkakrotnie. - Sądzę, że wyświadczyłem waszej planecie ogromną 
przysługę. Żałuję, jeśli moje metody uraziły pani uczucia. 
Zapewniam, iż nie leżało to w moich zamiarach. Pragnąłbym 
wynagrodzić pani poniesione straty moralne.
     Przechyliła głowę i utkwiła w nim ostre spojrzenie.
     - Ciekawa jestem, jak masz zamiar to zrobić?
     - Za pomocą drobnego podarunku - odparł Tuf. - 
Przebywając z panią na pokładzie "Arki" zwróciłem uwagę na 
przyjazne uczucia, zresztą w pełni odwzajemnione, jakimi 
obdarzała pani gromadkę kociąt. W dowód ogromnego szacunku, 
jaki wobec pani żywię, chciałbym ofiarować pani dwoje z nich.
     - Masz nadzieję, że odstraszą strażników, którzy zjawią 
się, by mnie aresztować? Nic z tego, Tuf. Doceniam twoją 
propozycję i kusi mnie jak cholera, żeby ją przyjąć, ale 
trzymanie szkodników jest surowo zakazane.
     - Jako kapitan Portu S'uthlam może pani zmieniać niektóre 
przepisy.
     - Jasne. Świetnie by to wyglądało. Nie dość, że występuje 
przeciwko życiu, to jeszcze jest całkowicie skorumpowana. 
Zdobyłabym nielichą popularność.
     - Sarkazm - poinformował Tuf Daxa.
     - A co będzie, jeśli usuną mnie ze stanowiska? - zapytała.
     - Nie ulega dla mnie żadnej wątpliwości, że zdoła pani 
przetrwać tę zawieruchę  i wyciągnąć z niej nie mniejsze 
korzyści niż z poprzedniej.
     Tolly Mune wybuchnęła donośnym śmiechem.
     - Cieszę się, że tak myślisz, ale nic z tego. Po prostu 
nie da rady.
     Haviland Tuf milczał przez dłuższą chwilę. Na jego bladej, 
pociągłej twarzy nie malowały się żadne uczucia. Wreszcie 
uniósł palec.
     - Wydaje mi się, że znalazłem rozwiązanie tego problemu - 
oznajmił. - Oprócz dwojga kociąt ofiaruję pani także statek 
kosmiczny. Jak pani z pewnością wie, posiadam ich znaczny 
zapas. Może pani trzymać koty na jego pokładzie, poza 
jurysdykcją Portu S'uthlam. Zaopatrzę panią nawet w zapas 
pokarmu na pięć lat, tak by nikt nie mógł zarzucić, iż karmi 
pani szkodniki odbierając kalorie głodującym ludziom. W celu 
poprawienia swojego wizerunku w środkach masowego przekazu może 
pani oświadczyć, iż wzięła koty jako zakładników, aby upewnić 
się, że powrócę za pięć lat i ureguluję pozostałą część 
długu.  
     Na otwartą twarz Tolly wypełzł chytry uśmieszek.
     - Do licha, to może się udać! Trudno mi się oprzeć. Statek 
kosmiczny, powiadasz?
     - Zaiste.
     Uśmiechnęła się szeroko.
     - W porządku, przekonałeś mnie. Które kociaki?
     - Żal i Niewdzięczność.
     - Jestem pewna, że chcesz mi coś przez to powiedzieć, ale 
nie będę wnikać co. I zapas pokarmu na pięć lat?
     - Z dokładnością do jednego dnia. Do chwili, kiedy 
powrócę, by doprowadzić do końca nasze rozliczenia.
     Tolly Mune spojrzała na niego - na wydłużoną, nieruchomą, 
białą twarz, blade dłonie splecione na imponującej wypukłości 
brzucha, na czapkę z daszkiem tkwiącą na pozbawionej włosów 
czaszce, na małego czarnego kota spoczywającego na jego 
kolanach. Przyglądała mu się bardzo długo i bardzo uważnie, a 
potem z jakiegoś tajemniczego powodu zadrżała jej ręka. Piwo 
chlapnęło na jej rękaw, przesiąkło przez cienki materiał i 
pociekło w kierunku łokcia.
     - O, rety... - westchnęła. - Nic tylko ten Tuf i Tuf. 
Wprost nie mogę się doczekać...
 
                         Przełożył Arkadiusz Nakoniecznik

                     GEORGE R.R. MARTIN
Znakomity amerykański pisarz, dobrze znany naszym stałym 
Czytelnikom. W "Nowej Fantastyce" nr 6-7/91 
przedstawiliśmy jego mikropowieść "Chleb i ryby", 
rozpoczynającą cykl historii podróżnika-ekologa Havilanda 
Tufa, właściciela gigantycznego statku kosmicznego "Arka". W 
opowiadaniu "Repeta" Tuf (dziwnie przypominający samego 
autora) powraca po pięciu latach na planetę S'uthlam, by 
spłacić swój dług i znowu udzielić pomocy.
   Angielski tytuł ma dwa znaczenia: repeta lub druga pomoc.
