Autor: Nancy Kress
Tytul: Bzdury 
   
(Craps)   

Z "NF" 5/95

   
   Nigdy nie uwierzę, że Bóg gra ze światem w kości.
                                   Albert Einstein

   Koniecznie zagramy, bo ze wstydu skonamy.
                                    Nathan Detroit
   
   Charlie Foster jadł w "Gąszczu Paproci" lunch z 
klientem, kiedy zakrztusił się kawałkiem broccoli al dente 
w Fettucine Primavera. Krtań i płuca drgnęły boleśnie, 
lecz mimo to nadal uśmiechał się uprzejmie do rozmówcy, 
Marva Spanmana ze Spanmana i Spółki. Ten sądził, że 
Charlie ma jakieś problemy z protezą dentystyczną, więc 
przeprosił taktownie i wyszedł do toalety. Charlie z całej 
siły walił się w piersi i przełykał ślinę. Kiedy to nie 
pomogło, wstał przewracając puste krzesło i machając ręką 
wskazywał palcem swoje gardło.
   - Boże! - zawołał ktoś przy sąsiednim stoliku. - Ten 
człowiek się dusi!
   Zabieg Heimlicha, nawet przeprowadzony przez 
potężnego szwedzkiego barmana, także nie pomógł. Trochę 
powietrza musiało jednak dochodzić do płuc, gdyż Charlie 
nie stracił przytomności. Ktoś wezwał karetkę. Charlie 
zatoczył się, przewrócił jeszcze dwa krzesła i zrzucił na 
podłogę porcję kurcząt Greco. Wrócił Marv Spanman i 
przyklęknął przy nim, by zapewnić:
   - Nie martw się, Chuck. Cokolwiek się stanie, 
dostaniecie to zlecenie.
   Kobiety krzyczały, zawyła syrena.
   W karetce Charlie próbował oddychać bezskutecznie 
wsysając powietrze do płuc. Przewracał się z boku na bok i 
rozsiewał zapach czosnku z kurcząt Greco. Sanitariusz 
ciągle jeszcze próbował przypiąć go pasami do noszy, gdy 
karetka zderzyła się ze srebrzystym mercedesem benzem na 
rogu Broad i Exchange Street. Wstrząs poruszył brokułem i 
wyrzucił go na szybę szoferki. Charlie zassał powietrze.
   Sanitariusz upewnił się, że paznokcie pacjenta 
nabierają normalnego koloru i wyskoczył na ulicę. Kierowca 
mercedesa stał wymachując pięściami i wrzeszczał na 
kierowcę karetki, który wzruszył ramionami. Drzwi 
mercedesa od strony pasażera złożyły się w pół jak 
nieudane origami. Właściciel, cały czas krzycząc, sięgnął 
przez okno po klucz do kół i wykorzystał go, by wgnieść 
maskę karetki, tuż nad chłodnicą.
   Drżąc na całym ciele, Charlie wstał i dotknął kawałka 
brokułu, leżącego na podłodze tuż przy otwartych drzwiach. 
Brokuł był śliski od śliny i nakrapiany krwią. Jakiś 
chłopiec w czapeczce Pepsi Coli zajrzał do wnętrza, by 
sprawdzić, czy przypadkiem nie ma tam jakiegoś trupa. 
Charlie spojrzał groźnie i mała twarzyczka zniknęła.  
   Pozostawiając brokuł Charlie wysiadł z karetki 
akurat na czas, by zobaczyć, jak sanitariusz rzuca się na 
właściciela mercedesa i próbuje odebrać mu klucz. Kierowca 
zaszedł walczących od tyłu i złapał właściciela mercedesa, 
przyciskając mu ramiona do ciała. Sanitariusz wyrwał klucz 
i natychmiast zaczął pytać świadków o nazwiska i adresy. 
Właściciel mercedesa nadal wrzeszczał coś niezrozumiale. 
Charlie zatrzymał taksówkę i pojechał do domu.
   
   - No cóż, to z pewnością niezwykły przypadek - 
stwierdziła żona Charliego, Patti. Kiedy już się 
przekonała, że mężowi nic nie grozi, straciła 
zainteresowanie. Szczupła blondynka o bladej cerze, 
przywodzącej na myśl wypolerowany opal, Patti robiła 
karierę w dziedzinie fizyki cząstek elementarnych. Studia 
kończyła w Stanford, pracowała w Laboratorium Fermiego i 
miała iloraz inteligencji 163. Po latach małżeństwa, 
zawartego jeszcze na studiach, Charlie zaczął się jej 
trochę bać. Dzieci nie mieli.
   - Uważam, że więcej niż niezwykły - oświadczył. - 
Takie rzeczy po prostu się nie zdarzają. - Nie bardzo 
wiedział, co chciał przez to powiedzieć.
   Patti przyglądała mu się przez chwilę. Potem objęła 
go chłodnymi ramionami. Miała na sobie letnią sukienkę bez 
rękawów.
   - Biedaczek! Nikt się nad tobą nie użalił, 
chociaż o mało co nie zginąłeś...
   - Nie o to chodzi - burknął Charlie rozumiejąc, że to 
kłamstwo. - Po prostu takie rzeczy się nie zdarzają.
   - Tylko tobie - uśmiechnęła się Patti i zostawiła go, 
by powrócić do swych notatek pełnych precyzyjnych 
matematycznych symboli o skomplikowanych kształtach 
brokułów.
   
   Marv Spanman dotrzymał słowa i powierzył agencji 
Charliego kampanię reklamową: kwartalnik informacyjny plus 
promocja filmowa plus broszura w kolorze. Robota była 
warta jakieś 125 tysięcy dolców i szef Charliego, od 
tygodnia piszący podręcznik na zlecenie rządowe, rzucił 
kilka dowcipnych powiedzonek na temat wywierania wrażenia 
za pomocą symulowanego zadławienia artystycznego przy 
kliencie w atrakcyjnym lokalu (SZAKAL). Maszynistka, 
plastyk i sekretarka roześmieli się serdecznie. Charlie 
jednak czuł, że jego własny śmiech jest nieco wymuszony, 
co wprawiło go w zakłopotanie. Starał się potem unikać 
rozmów o wypadku.
   Trzy dni później postanowił wrócić do domu na 
piechotę. Patti wyjechała na jakąś konferencję do Chicago. 
Lato w mieście osiągnęło pełnię, gorącą i duszną. 
Kobiety w sandałach i pastelowych spódnicach mijały go 
niosąc jaskrawe torby z zakupami. Manekiny na wystawach 
trzymały w rękach niezmiennie uniesione tenisowe rakiety. 
Powietrze ociekało aromatem doniczkowych kwiatów, maszyn 
asfaltujących, gorących precli i jeszcze gorętszych 
chodników. Stuk młotów pneumatycznych i rockowa muzyka 
mieszały się z ciągłym zgrzytem hamulców przepełnionych 
autobusów. A nad tym wszystkim migotał złocisty, przymglony 
blask późnego popołudnia. Charlie, który dwadzieścia lat 
temu bez żadnego rozsądnego powodu skończył antropologię, 
myślał nieskładnie o pełnych życia i gwaru miastach 
starożytnej Sumerii próbując sobie przypomnieć, gdzie 
właściwie owa Sumeria leżała.
   Na rogu Main i Clarke stała Katedra Najświętszego 
Imienia, olbrzymi, mroczny stos chłodnego kamienia. Nie 
strzyżone krzewy pod oknami sięgały do parapetów, w górę 
masywnych murów. Charlie osłonił oczy i odchylił głowę, by 
spojrzeć tam, gdzie iglica katedry przebijała niebo. Cegła 
wypadła z ościeżnicy pod iglicą i zaczęła spadać wprost na 
niego.
   Zdawało się, że spada zbyt szybko, by zdążył się 
uchylić, jednak na tyle wolno, by miał czas pomyśleć: "No 
tak, chwila nadeszła". Ale nie nadeszła. Duży gołąb 
wyleciał zza Charliego, uderzył w cegłę i zginął na miejscu.
Zderzenie odchyliło trajektorie gołębia i cegły. Ta 
ostatnia minęła Charliego o trzy cale i roztrzaskała się 
na kawałki, które odskakiwały i odbijały się, lecz nie od 
niego. Gołąb trafił w ziemię jako krwawy kleks i leżał 
patrząc czarnymi oczami na człowieka, na którego butach 
osiadał drobniutki pomarańczowy pył.
   Charlie osunął się i siadł na środku chodnika. Jakaś 
kobieta podbiegła do niego, by spytać, czy nic mu się nie 
stało. Brodaty młody człowiek z walkmanem pognał po schodach 
katedry i zaczął walić pięściami w drewniane drzwi żądając 
pojawienia się kogoś odpowiedzialnego. Mężczyzna wcisnął 
Charliemu wizytówkę, na której było napisane: MARTIN CASSIDY 
- ADWOKAT - SPECJALISTA OD SPRAW CYWILNYCH. Charlie schował 
kartkę do kieszeni kamizelki i spojrzał na kobietę. Miała 
zwykłą twarz w średnim wieku, teraz wyrażającą niepokój.  
   - To była boska interwencja - stwierdził z prostotą.
   Niepokój znikł z twarzy kobiety. Jej oczy, broda, 
usta i brwi zafalowały podejrzliwie: czy nie jest 
wariatem, czy słusznie do niego podeszła? Charlie 
dostrzegł tę zmianę i spróbował się roześmiać. Wyszło mu 
średnio, ale wzmocnił efekt żartobliwym, ironicznym 
wzruszeniem ramion, tak często wywierającym dobre 
wrażenie na klientach, którzy wyszli z 
szeregów producentów i w związku z tym uważali agencje 
reklamowe za zbędne. Kobieta chyba się uspokoiła, bo 
pomogła Charliemu wstać. Raz jeszcze spojrzał na katedrę, 
na cząstki cegły i ciemne, niezgłębione oczy martwego 
gołębia. Poczuł drżenie, którego nie rozumiał, lecz które 
w jakiś dziwny, także niezrozumiały sposób, zadowoliło 
część jego jaźni myślącej o Sumerii.
   
   - Książki? - zdziwiła się Patti.
   - Książki - potwierdził Charlie. Stali przy stole w 
kuchni. Patti gryzła kawałek pozostawionej po obiedzie 
sushi i spoglądała na stos tomów z biblioteki. Zmarszczyła 
nos.
   - Pachną tak, jakby nikt ich jeszcze nie pożyczał.
   - Ta ma nawet nie rozcięte kartki - zauważył Charlie. 
Był zadowolony z siebie. Położył dłoń na książce ze 
szczytu stosu. Tomasz z Akwinu, Duns Scotus, Francisco 
Sanchez, Nicolas Malebranche, George Berkeley. Patti 
westchnęła.
   - Naprawdę masz zamiar przeczytać całą tę filozofię?
   - Jak najbardziej!
   - Po co?
   - Potrzebuję.
   - Potrzebujesz? Charlie, dobra powieść kryminalna da 
ci więcej.
   - Więcej czego? - Nie odpowiedziała od razu i Charlie 
poczuł nagły przypływ pewności siebie. Dodał więc: - 
Wszechświat opiera się na niezwykłości, Patti. Nie 
zwracamy na nią dostatecznej uwagi.
   Patti przestała gryźć. W jej wzroku pojawiła się 
dawna niechęć.
   - Ja zwracam - powiedziała cicho. - Zwracam uwagę na 
to, na czym opiera się Wszechświat każdego dnia mojej 
pracy. Zaś ty jesteś obojętny, choćbym ci tłumaczyła, jakie 
to dla mnie ważne.
   - Nie chodzi o cząstki elementarne - wyjaśnił Charlie, 
słysząc w swym głosie zniecierpliwienie, jakiego się po 
sobie nie spodziewał. Coś w jej wyglądzie znów obudziło w 
nim dawny lęk.  
   - One właśnie tam są.
   - Nie - odparł. Patti odłożyła skrawek sushi i 
odwróciła się. Charlie poczuł nagły gniew, czułość, 
maniakalną wzgardę. Nie rozumiała. Uważała, że cały świat 
da się zweryfikować równaniami, zredukować do elektronów i 
neutrino. Myślała... tylko myślała. Nie dławiła się 
brokułem, nie uratowało jej zderzenie karetki, nie 
zagroziło nieprawdopodobieństwo spadającej cegły i nie 
była świadkiem jeszcze większego nieprawdopodobieństwa 
martwego gołębia, nie dostrzegła błysku fundamentalnej 
niezwykłości... czymkolwiek, do diabła, ta niezwykłość była.
   - Pamiętaj tylko - powiedziała Patti z nieoczekiwaną 
napastliwością. - Pracujesz w reklamie.
   Charlie spojrzał na nią zdumiony. Ona sama zdawała 
się zaskoczona złośliwą energią tego ataku. Przybrała 
najbardziej obojętny i uprzejmy wyraz twarzy - taki, z 
jakim zwykle występowała na naukowych seminariach. 
Patrzyła na niego. Charlie czuł mrowienie przebiegające 
wzdłuż kręgosłupa. Nie rozumiał jak, ale chyba zwyciężył. 
Był wolny od uzdy jej naukowych uprzedzeń. Sama go 
uwolniła płytką złośliwością swych słów. Ktoś, dla kogo 
prawdopodobieństwa świata nagięły się - dwa razy - nie 
mógł czuć się dotknięty takim drobiazgiem. To, co mu się 
wydarzyło, było zbyt potężne, wspaniałe i ważne.
   Uśmiechnął się do niej współczująco.
   
   Książki jednak przyniosły porażkę. W "Traktacie 
dotyczącym zasad ludzkiej wiedzy" przeczytał:
   Można się spierać, że jeśli trwanie i forma istnieją 
tylko w umyśle, to sam umysł jest trwały i uformowany; 
ponieważ trwanie jest trybem bądź atrybutem, o którym 
orzeka przedmiot, w którym istnieje. Odpowiadam na to, że 
owe cechy istnieją w umyśle jedynie tak, jak są przezeń 
obserwowane - a więc nie na sposób trybu lub atrybutu, a 
na sposób idei.
   Charlie przeczytał ten fragment dwukrotnie; 
trzykrotnie. Przeczytał go po prysznicu, który wziął, by 
odświeżyć umysł. Potem, kiedy się dobrze wyspał; po dżinie 
z tonikiem, po przechadzce. Kiedy przeczytał go po raz 
jedenasty, w środę wieczorem, zapakował wszystkie książki 
i odniósł je do biblioteki.
   Wrzucił Berkeleya i Dunsa Scotusa do pojemnika na książki 
zwrócone z tym samym uczuciem pełnego wyzwolenia, jakie czuł 
podczas pierwszych randek z Patti. Książki nic nie 
wiedziały. Suche słowa, intelektualna gimnastyka, szczere i 
rozpaczliwe poczucie wyższości tego samego typu, jaki 
przedstawiały brokułokształtne symbole w notesie Patti. I 
nic więcej. Charlie poszedł już dalej. Wiedział. Zamykając 
metalową klapę pojemnika zaczął gwizdać Beethovena. Noc była 
chłodna, niebo ponuro zachmurzone. Charlie nie zauważał 
tego. Szedł do domu w koszulce, z gęsią skórką i "Piątą". 
Kiedy o pięć cali ominął go buick wyjeżdżający zza rogu 
Canal Street - widocznie skończył się film - Charlie 
zatrzymał się i patrzył na samochód rozszerzonymi strachem 
oczyma, większymi niż oczy przerażonej nastolatki, 
prowadzącej samochód bez zezwolenia ojca i władz stanu Nowy 
Jork.  
   - Nic się panu nie stało? Boże, czy nic się panu nie 
stało?
   Charlie uśmiechnął się do niej. Nie zdołał się 
powstrzymać. Była prześliczna, najładniejsza, jaką w życiu 
widział, długie blond włosy i delikatna skóra, czarna 
skórzana kurtka i koszulka z obscenicznym nadrukiem.
   - Nic mi się nie stało.
   - Jest pan pewny? Nawet pana nie zauważyłam. 
Wyjechałam zza zakrętu i... Nic panu nie jest?
   - Czuję się świetnie - zapewnił ją Charlie. - Cieszę 
się, że do tego doszło.
   Dziewczyna patrzyła na niego zdumiona. Jej 
przyjaciółka, mniej efektowna, za to nosząca w uszach 
cztery pary kolczyków z górskiego kryształu, pochyliła się 
do okna, by lepiej słyszeć.
   Charlie nadal się uśmiechał.
   - To zupełnie normalne. Nie żaden znak. Norma.
   Dziewczyna cofnęła się i zwolniła ręczny hamulec. 
Charlie chciał krzyknąć "Dziękuję!", lecz wiedział, że i 
tak powiedział za dużo, że dziewczyna wyczuła whisky w 
jego oddechu, że nie zrozumiała go w najmniejszym stopniu. 
To nie miało znaczenia. Poprzestał na pomachaniu ręką za 
odjeżdżającym buickiem.
   - Pieprznięty facet - mruknęła dziewczyna i rozmazała 
gumę opon po nawierzchni Canal Street.
   
   Rankiem, już trzeźwy, pomyślał, że zachował się pewnie 
jak idiota. Myślał chyba też jak idiota. Szorując zęby i 
wiążąc krawat powtarzał sobie, że rozumuje w sposób 
nietypowy, że przeżywa momentalne impulsy elektryczne w 
synapsach, kryzys wieku średniego, objawy stresu, 
wszystkie te popularne psychologiczne terminy, jakie 
mógłby znaleźć w pierwszym z brzegu magazynie. Nie 
potrafił siebie przekonać. Wczorajsze poczucie tryumfu, 
wolności, własnej wyjątkowości wobec świata nie chciało go 
opuścić. Uśmiechał się do ludzi w poczekalni biura; wgryzł 
się w scenariusz jakiegoś początkującego pracownika do 
filmu dla Fullman Foods; załatwił osiem spraw i 
odpowiedział na wszystkie telefony.
   - Ktoś tu jest w świetnym nastroju - zauważyła 
sekretarka.
   Charlie roześmiał się.
   - Czy wierzysz w przypadek, Carol? W szansę?
   - Jasne. Co wtorek kupuję los na loterię.
   Znowu się roześmiał. Los na loterię! Pochylił się ku 
jej twarzy pokrytej warstwą pudru i cieni do oczu.
   - Zdradzę ci pewien sekret - powiedział. - Bóg gra 
ze światem w kości.
   - Co?
   - Bóg gra ze światem w kości. Prawa nie są stałe. 
Realność dnia codziennego to tylko jedna strona. Wszystko 
może się zdarzyć, absolutnie wszystko.
   Carol zmarszczyła brwi.
   - To znaczy, że mogę się stać bogata?
   - Możesz się stać królową Sumerii! Musisz tylko to 
zobaczyć! Jest coś, co podejmuje decyzje, coś równie 
realnego jak to pieprzone biurko.
   - Niezbyt mi odpowiada taki język, panie Foster - 
odparła zimno.
   - Och, Carol - powiedział cicho. Marszcząc czoło 
spoglądała za nim, gdy szedł do gabinetu. Kiedy wyszedł 
dwie godziny później, wykonawszy więcej pracy niż w ciągu 
jakichkolwiek dwóch godzin swego życia, spojrzała na niego 
znowu. Wszedł do windy ze swoim szefem i dyrektorem sekcji 
plastycznej. Gdy tylko drzwi się zamknęły, coś zgrzytnęło 
głośno. Winda runęła sześć pięter w dół, do piwnicy. 
Szef i dyrektor zginęli na miejscu. Charlie wyszedł 
zataczając się lekko, ale bez najmniejszego nawet 
skaleczenia.
   Trzech inżynierów z kompanii zajmującej się windami 
orzekło, że była to szansa jedna na milion, niespotykana 
interakcja wektorów. Dwóch lekarzy z towarzystwa 
ubezpieczeniowego stwierdziło, że to bezprecedensowy 
medyczny precedens. Charlie, zbadany przez zdumiony 
personel, siedział w izbie przyjęć szpitala i czekał, aż 
żony i rodzice zabitych przyjadą odebrać zwłoki. Bez 
mrugnięcia patrzył na białą ścianę.
   
   Patti była cierpliwa. Siedziała przy nim na kozetce w 
izbie przyjęć, trzymała za rękę i wolno pocierała kciukiem 
o jego dłoń.
   - Posłuchaj, Charlie, takie rzeczy się zdarzają. Oni 
zginęli, skarbie, a ty nie. Wszyscy czują się winni, gdy 
trafia się im coś takiego, to uczucie ma nawet nazwę: 
"sumienie ocalonego". Proszę cię, nie przejmuj się tym.
   - Nie rozumiesz - odparł Charlie. - Nic mi nie jest. 
Nie czuję się winny.
   - Nie?
   - Nie. Czuję się gotowy.
   Kciuk Patti znieruchomiał.
   - Gotowy na co?
   - Jeszcze nie wiem.
   - Charlie...
   - To musi czemuś służyć. Brokuł, cegła, winda - to 
nie mogło się zdarzyć bez powodu.
   - Charlie!
   - Mogę zaczekać. Przynajmniej mam na co. Rzut kośćmi 
nie ma reguł, ale ma wyniki.
   Patti wstrzymała oddech. Spojrzała na Charliego, a on to 
zauważył i uśmiechnął się tak delikatnie i czule, że nie 
wiedziała, co myśleć. Do izby przyjęć weszła żona zabitego 
dyrektora sekcji plastycznej z twarzą zalaną łzami. Charlie 
wstał i pewnym krokiem ruszył jej na spotkanie wyciągając 
ramiona. Patti do bólu przygryzała wargi siedząc na skraju 
leżanki, z której podniósł się właśnie jej mąż.  
   
   W ciągu następnych kilku miesięcy Charlie stał się 
filarem swojej agencji i źródłem plotek w kręgach 
pracowników reklamy. Wykonywał pracę swojego szefa i 
własną tak skutecznie, że w październiku stał się 
wspólnikiem firmy. Co niedziela z Patti wychodzili z wdową 
po dyrektorze sekcji plastycznej i dwójką jej małych 
dzieci: spacer po parku, wyjazd na plażę, dziecięce 
przedstawienie "Lampy Aladyna". Dżinn pojawił się, by 
spełnić trzy życzenia Aladyna i młodsze dziecko z 
przerażenia zalało się łzami. Charlie uspokoił go 
batonikiem Marsa, który przyniósł w kieszeni. Patti 
spojrzała z dumą, zachwycona jego zdolnością  
przewidywania.
   Ludzie zaczynali podziwiać spokój i uprzejmość Charliego 
i to, jak dzielnie zniósł wypadek. Wrócił do gry w squasha, 
zrzucił piętnaście funtów i zaczął wygrywać z partnerami 
młodszymi od siebie o dziesięć lat. Okazywał klasę przy 
zwycięstwach, jeszcze lepszą przy przegranych.  
   W listopadzie razem z Patti świętowali rocznicę ślubu 
w Palermo, gdzie miała referat na temat trajektorii 
mionów. Charlie przyszedł na odczyt, przez cały czas 
okazując powagę i zainteresowanie. Na posesyjnym przyjęciu 
jej koledzy byli pod jego wrażeniem, mimo że był spoza 
grupy. Bez wysiłku uniknął zakłopotania, jakie wywołuje 
zbędna obecność małżonków: nie próbował opanować 
towarzystwa, nie siedział ponuro, nie chował się po kątach. 
Gdy Patti przyjmowała gratulacje - jej praca została 
doceniona - trzymał ją za rękę i uśmiechał się. 
Potem dyskutował na temat układu dróg Sycylii, bez 
skrępowania czy nerwowego śmiechu.  
   - Bardzo miły facet z tego twojego męża - powiedział 
Patti francuski naukowiec, kiedyś potencjalny kandydat na 
romans. - Ale stale robi wrażenie, jakby na coś czekał, 
n'est-ce pas? Nie wiesz, o co chodzi?
   Patti zamarła. Ale gdy obserwowała Charliego, wydał 
się jej szczęśliwszy niż kiedykolwiek, a ponieważ sama 
także była szczęśliwa, zapomniała o całej sprawie. Po 
konferencji pojechali do Paryża. Obejrzeli Saint-Chapelle, 
objadali się w patisseriach, kupowali litografie w 
antykwariatach i kochali się każdej nocy.
   W marcu Patti odkryła, że jest w ciąży. Odbyła z 
Charliem długą rozmowę na temat poświęceń, kariery i 
zegara biologicznego, po czym postanowili, że urodzi 
dziecko.
   - Będziesz dobrym ojcem - powiedziała. - Naprawdę.
   Dziecko miało przyjść na świat w grudniu. Patti i 
Charlie kupili dom na przedmieściu w pobliżu dobrej 
szkoły, we wrześniu zlikwidowali mieszkanie i 
przeprowadzili się. Cały październik, kiedy nawet w 
mieście ulice pokryły się złotymi i żółtymi liśćmi, 
Charlie remontował dom. Przystrzygł tuje, naprawił 
podjazd, oczyścił ścieki. Stał się spokojniejszy, lecz nie 
na tyle, by Patti - zaabsorbowana ciążą i pionami - to 
zauważyła.
   Wracała z laboratorium do domu, gdy rozszalała się 
burza, typowa dla tego regionu w październiku. Liście ze 
strugami deszczu uderzały o przednią szybę, usuwane na 
boki wycieraczkami. Huknął grom, z początku pełną minutę 
po błyskawicy, lecz odstęp czasowy zmniejszał się 
gwałtownie, aż burza dotarła do niej z kakofonią grzmotów 
i stroboskopowymi błyskami. Gałęzie zginały się niemal w 
pół od samego naporu dźwięku. Patti jechała wolno i z ulgą 
skręciła na podjazd. Zygzak błyskawicy wybuchł po prawej 
stronie, na moment łącząc chmurę z ziemią. Postanowiła 
zostać w samochodzie, dopóki nie przesunie się ośrodek 
burzy.
   Poprzez strumienie wody na szybie zobaczyła, jak 
Charlie otwiera boczne drzwi. Szedł schylony walcząc z 
wichurą z powolnością człowieka poruszającego się pod 
wodą. Miał na sobie dżinsy, czerwoną koszulkę i płócienne 
mokasyny. Zdawało się, że przejście przez ogród trwa 
niesamowicie długo. Szedł w stronę jedynego dużego drzewa 
na ich terenie, czterdziestostopowego jaworu, którego 
gałęzie niby bicze chłostały przestrzeń wokół pnia.
   Patti oparła dłoń na klamce. Charlie odchylił głowę 
do tyłu tak mocno, że trudno było pojąć, jak potrafi 
utrzymać równowagę. Potem wolno oparł rękę o pień drzewa. 
Zajaśniała błyskawica i niemal natychmiast huknął grom, 
jak gdyby burza przysunęła się jeszcze bliżej. Charlie 
opuścił głowę i nawet przez zasłonę deszczu Patti widziała 
jego rozświetlone oczy. Wtedy uderzył kolejny piorun, pień 
jawora rozpadł się do wysokości piętnastu stóp od ziemi, a 
Charlie rozdarł ramionami powietrze rozszarpane już 
ogłuszającym hukiem.
   
   Charlie leżał zabandażowany w szpitalnym łóżku. 
Warstwy gazy okrywały go niby welon. Za każdym razem, gdy 
na niego spojrzała, Patti trzęsła się z wściekłości, która 
ją samą przerażała na tyle, że wypowiadała słowa 
stosunkowo spokojnie, jak gdyby prowadziła dyskusję na 
temat książek z biblioteki, brokułów, sumienia ocalonego 
po wypadku z windą. Charlie odpowiadał tym samym tonem. 
Przechodząca pielęgniarka mogłaby pomyśleć, że omawiają 
nową ustawę podatkową.
   - Dlaczego, Charlie?
   - Nie mogę ci wytłumaczyć. Przykro mi.
   - Przykro ci? Charlie, na miłość boską... spróbuj!
   Milczał. Szerokie czarne kręgi pod oczami wyglądały 
jak pozostałość po pojedynku na pięści. Patti pomyślała, 
że gdyby w takim stanie spotkała go na ulicy, mogłaby go 
nie poznać.
   - Charlie... zlękłam się. Lekarze mówią, że masz 
szczęście, że w ogóle żyjesz. W ogóle. Chciałabym 
zrozumieć. Charlie?
   - Myślałem... nie przejmowałbym się bólem i 
oparzeniami, gdyby tylko...
   - Gdyby co?
   - Błyskawice trafiają w drzewa cały czas. Tak jak 
wtedy. Siedemdziesiąt pięć tysięcy pożarów lasu rocznie 
zaczyna się uderzeniem pioruna.
   Patti odetchnęła głęboko. Położyła obie dłonie na 
wypukłym brzuchu, lecz głos nadal miała spokojny.
   - Charlie, byliśmy tacy szczęśliwi przez ten rok. 
Byliśmy szczęśliwi?
   - Bardziej niż kiedykolwiek w życiu.
   - Czy to dlatego... czy to z tego powodu? Bo uważałeś, 
że zasady prawdopodobieństwa wokół ciebie nie działają? Że 
przeżyłeś to dziwaczne zadławienie, dziwaczny upadek 
cegły, dziwaczną katastrofę windy? Że aż do teraz 
wierzyłeś, że odbywa się jakaś idiotyczna nadnaturalna 
rozgrywka i ty jesteś faworyzowanym graczem?
   Charlie spoglądał na nią podkrążonymi oczyma.
   - Nie - mówiła wolno Patti. - Nie dlatego, że 
wygrywałeś. Po prostu dlatego, że wszedłeś do gry. Bo 
myślałeś, że toczy się jakaś gra. Zgodziłbyś się zostać 
kaleką, byle tylko piorun zostawił wypalone na pniu 
hieroglify. Gdyby przemówił do ciebie z tych cholernych 
płonących krzaków. Zaryzykowałbyś... to w porządku, że Lem i 
Ed zginęli w windzie, jeśli tylko było to znakiem, że 
jest... naprawdę wolałbyś...
   - Nie - zaprzeczył Charlie. Ale bardzo cicho.
   Patti spojrzała na niego, wstała i obciągnęła swój 
ciążowy sweter - zbędny gest, całkiem do niej nie pasujący. 
Nigdy mniej nie przypominała naukowca i nigdy Charlie nie 
czuł przed nią większego lęku. Sięgnęła po torebkę, 
wiszącą na oparciu twardego szpitalnego krzesła, zarzuciła 
pasek na ramię i wyszła.
   Charlie odwrócił się twarzą do ściany.
   
   Trzy noce później na oddziale oparzeń we wschodnim 
skrzydle szpitala wybuchł pożar. Zawył alarm; włączył się 
system zraszający. Charlie przebudził się czując delikatny 
deszcz padający mu na twarz. Leżał spokojnie nasłuchując 
tupotu nóg i podniesionych głosów z korytarza. Zapach 
dymu, ostry i dokuczliwy jak z wulkanu, przesączał się 
przez drzwi. Krzywiąc się z bólu Charlie wypełzł z łóżka.
   Był sam w trzyosobowej sali - w tym tygodniu na 
oddziale oparzeń nie było wiele do roboty. Podszedł 
niezdarnie do drzwi, stanął, by oprzeć się o szafkę 
pomalowaną na obrzydliwy różowy kolor przypalonej skóry. 
Ogień płonął chyba na dalszym końcu korytarza, skąd 
unosiły się leniwie kłęby dymu. Na odcinku paru kroków z 
jego pokoju temperatura podniosła się o kilka stopni.
   Tęga pielęgniarka rzuciła cicho przez zaciśnięte ze 
strachu zęby:
   - Proszę wychodzić, panie Foster. Tędy. Proszę wyjść 
na zewnątrz.
   Chwyciła Charliego za rękę, tuż poniżej rękawa luźnej 
szpitalnej koszuli.
   Charlie strząsnął jej dłoń i ruszył do windy.
   - Podczas pożaru winda jest nieczynna, panie Foster - 
zawołała ostro. - Musi pan... - dzwonki alarmowe zagłuszyły 
resztę.
   Czerwony napis WYJŚCIE wciąż świecił. Potykając się 
Charlie poszedł w stronę klatki schodowej. Sanitariusz 
niosący na rękach starszą panią owiniętą bandażami tak, że 
widać było tylko jej pomarszczone ramię, pierwszy dotarł 
do drzwi i otworzył je nogą.
   Charlie przepchnął się obok nich nie zważając na 
krzyk mężczyzny. Na schodach światło nie działało. Zaczął 
schodzić w dół, a za nim najpierw sanitariusz, potem tęga 
pielęgniarka prowadząca dwie zabandażowane postacie, dalej 
jeszcze dwójka ludzi obijająca poręcz czymś, co wyglądało 
na nosze. Tymczasem alarm dzwonił, cichł i dzwonił znowu. 
W chwilach ciszy Charlie słyszał, jak ludzie z noszami 
klną metodycznie. Za każdym razem, kiedy na górze 
otwierały się drzwi, na klatkę schodową wpadało więcej 
dymu.
   Na podeście pierwszego piętra drzwi otworzyły się z 
rozmachem i Charlie znalazł się w grupie młodych kobiet, z 
których żadna nie wyglądała na chorą, choć wszystkie miały 
na sobie szpitalne szlafroki. Obijały się o jego 
oparzenia. Krzyknął, lecz dzwonki alarmu zagłuszyły jego 
głos. Cierpiąc w tłumie pięknych ciał dotarł na parter i 
niepewnym krokiem wyszedł w chłód nocy. Z dala od budynku 
upadł na trawnik ozdobiony klombem nagietek w kręgu 
kamieni, przypominającym bardzo poprawnie zbudowane 
ognisko. Za rogiem budynku wyły syreny. Ktoś pochylił się 
nad nim, krzyknął "Ten jest w porządku" i zniknął. 
Charlie objął ramieniem kępkę nagietek i trzymał mocno. 
Zadrżał.
   Kiedy drżenie ustało, podniósł głowę i spojrzał na 
budynek szpitala. Wydawał się solidny i pewny, ciemny z 
wyjątkiem drugiego piętra wschodniego skrzydła, gdzie 
przez zasłonięte okna sączył się łagodny blask. Charlie 
poczuł, że płacze.
   - Co jest? - odezwał się obok młody głos. - Proszę 
przestać. Nic się nie stało. Jakiś strażak mówił, że 
wyprowadzili wszystkich na czas.
   Dziewczyna położyła dłoń na poparzonym ramieniu 
Charliego. Cofnęła ją, kiedy wrzasnął. Jej ładna, młoda 
buzia wyrażała troskę. Kiedy się pochyliła, włosy opadły 
jej na oczy i szpitalna koszula zsunęła się z ramienia. 
Wyglądała na piętnaście lat.
   - Wszyscy... wyszli? - szepnął Charlie. Mówienie 
sprawiało ból.
   - Tak.
   - Ja nie - oświadczył Charlie. Nagietki łamały mu się 
w ręku.
   Dziewczyna spojrzała uważnie.
   - Nie rozumiem.
   - Nawet nie popatrzyłem. Na pożar. Zwyczajnie 
uciekłem. Nawet nie spojrzałem.
   Dziewczyna odsuwała się od niego po trawie. Charlie 
złapał ją za kolano.
   - Czy to był zwykły pożar? Normalny?
   - Co?
   - Normalny pożar? Czy było w nim coś niezwykłego, 
nieprawdopodobnego? Cokolwiek? Proszę sobie przypomnieć.
   Dziewczyna przestała się odsuwać i zdjęła z kolana dłoń 
Charliego. Ściągając wargi przyjrzała się bandażom na jego 
ciele, dzikim oczom, pękowi zduszonych nagietek.  Charlie 
zauważył, że - choć to dziwaczne - żuje gumę.  
   - Czy zawsze żuje pani gumę? - spytał gorączkowo. - 
Tak? Czy żuje pani gumę podczas pożarów?
   - Czy zawsze... pan jest szurnięty, wie pan?
   Charlie znowu ją złapał.
   - Żuje pani?
   - Dotknij tylko jeszcze raz mojego kolana, to 
oberwiesz! Taki chory i poparzony, a do czego się zabiera!
   Charlie jęknął. Ten głos sprawił, że dziewczyna 
zapomniała o zagrożonej cnocie, wzbudził za to 
współczucie. Westchnęła i poprawiła flanelową koszulę.
   - Nie wiem, czy zawsze żuję gumę podczas pożarów, czy 
nie. Nigdy jeszcze nie widziałam pożaru. Po prostu żuję 
gumę, odkąd zaszłam w ciążę, bo przestałam palić. To 
szkodzi dzieciom.
   - W ciążę? Jest pani w ciąży?
   Dziewczyna skrzywiła się. Nagle wydała się znacznie 
starsza. Niespodziewanie reflektor zalał szpitalny budynek 
potokiem blasku. Charlie spostrzegł, że dziewczyna ma 
miękkie, kasztanowe włosy i oczy tak samo niebieskie jak 
jej koszula. W ostrym świetle mocno rysował się jej 
podbródek.
   - Czy dziecko ma... - wykrztusił - ...fizycznego ojca?
   - Chyba nie da się tego załatwić inaczej.
   - Przecież muszę znaleźć jakiś sposób, żeby się 
dowiedzieć!
   - Czego się dowiedzieć, jak rany?
   - Wiedzieć - powtórzył Charlie, ale zdobył się 
jedynie na szept.
   Dziewczyna westchnęła.
   - Nie ma nic ciekawego. To był taki facet, którego 
poznałam w pralni. Człowieku, potrzebna ci pomoc. Nie 
ruszaj się, poszukam kogoś.
   Odeszła. Charlie leżał nieruchomo i patrzył na 
szpital. Pojawiły się i zniknęły zwyczajne przy pożarach 
atrybuty: wozy strażackie, drabiny, strugi wody wylewane w 
mrok.
   - Wszystko jest pod kontrolą - odezwał się w 
ciemności z lewej strony jakiś męski głos. - Ludzie 
bezpieczni. Ogień opanowany. Wszyscy zasłużyliśmy na 
medale.
   - Zwyczajny podręcznikowy pożar - roześmiał się ktoś 
inny.
   - Ale czy toczy się gra! - krzyknął Charlie.
   Dziewczyna wróciła i usiadła obok niego.
   - Nic panu nie dolega? Nie mogłam nikogo znaleźć, 
wszyscy są zajęci innymi pacjentami. Ale nikomu nic się 
nie stało. Niech to szlag, proszę spojrzeć, złamałam 
paznokieć! - pochyliła się, po czym podniosła na Charliego 
swe błękitne oczy. - To cud, że paznokcie w ogóle się 
trzymają. Mówię panu, pieprzony cud.
                               Przełożył Piotr W. Cholewa

                         NANCY KRESS
   Jedna z najciekawszych amerykańskich autorek SF ostatnich 
czasów. Urodziła się w 1948 roku, debiutowała w 1976 
(opowiadaniem "The Earth Dwellers"). W początkowym okresie 
specjalizowała się w fantasy (powieści "The Prince of 
Morning Bells", "The Golden Grove", "The White Pipes"), po 
czym wydała znakomity zbiór opowiadań, w którym ujawniła 
skalę swego talentu. W zbiorku znalazł się m.in. utwór 
"Wśród wszystkich tych jasnych gwiazd" ("F" 3/87), za który 
otrzymała Nebulę. Swą czwartą powieścią "An Alien Light" 
zdecydowanie wkroczyła w obszar science fiction. Zdobytą 
pozycję ugruntowała nowelą "Hiszpańscy żebracy" ("NF" 8-
9/94), którą następnie rozwinęła w powieść pod tym samym 
tytułem. Za nowelę otrzymała swoją drugą Nebulę. Od tego 
czasu wydała już dalszy ciąg "Hiszpańskich żebraków" pt. 
"Beggers and Choosers" (książki te przygotowujemy w serii 
"Nowej Fantastyki") oraz kolejne nagrodzone Nebulą 
opowiadanie "Dancing on Air", które niedługo również Państwu 
przedstawimy.  
                                                       D.M.
