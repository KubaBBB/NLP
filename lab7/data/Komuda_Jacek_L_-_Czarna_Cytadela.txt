Autor: Jacek Komuda
Tytuł: Czarna Cytadela

Z "NF" 5/91

Nadesłane na konkurs "Fantastyka'90"


Wysokie, letnie słońce schowało się za welonem chmur, 
płynących od wschodu. Na równinie, urozmaiconej kępami 
krzewów i wstęgą lasu na horyzoncie, panowała cisza. Suche 
trawy nadal trwały w bezruchu, nie szeleściły liście drzew. 
Tylko żar zelżał nieco.
   Rżenie koni zburzyło martwotę krajobrazu. Po drodze, 
przebiegającej poprzez trawiasty płaskowyż, jechało wolno 
kilku ludzi. Kołysali się sennie w takt końskich kroków. 
Wszyscy, a było ich sześciu, rozglądali się uważnie nie 
bacząc na pot, spływający z czół.
   Pierwsza piątka nosiła na sobie lekkie karacenowe zbroje, 
stanowiące jednak świetne zabezpieczenie przed uderzeniami 
mieczy i toporów. Jako broń mieli długie, proste miecze i 
topory osadzone na stalowych rękojeściach. Przy każdym z 
siodeł wisiał też ostry nadziak i pięknie rzeźbiona, stale 
naciągnięta kusza. Tylko jeździec w białej opończy, 
podążający z tyłu, nie miał żadnej broni.
   Nagle jedący na przedzie zatrzymał konia. Rozejrzał się, 
zaklął głośno i zwrócił do nadjeżdżających kompanów zmęczoną 
twarz.
   - Co się stało? - zapytał wysoki rycerz, zbliżywszy się 
do niego.
   - Chyba zgubiliśmy drogę. Jesteś pewien, Revorze, że 
dobrze jedziemy?
   - Nie mam pojęcia.
   Do przodu wysunął się rosły mężczyzna o spalonej słońcem 
twarzy. Przez chwilę stał, zapatrzony w widnokrąg, w końcu 
westchnął ciężko.
   - Jesteś durniem, Revorze. Nie poznaję tej okolicy. To 
nie ta droga.
   - No tak! - zakrzyknął pierwszy z rycerzy. - I co teraz? 
Będziemy musieli zawrócić. Nie mogłeś powiedzieć tego 
wcześniej? Tyle mil jazdy w takim upale.
   - W dodatku zanosi się na burzę - uzupełnił Revor. - 
Erlofie, to Arstat chciał, abyśmy skręcili. Twierdził, że w 
okolicy musi być inna droga.
   - Nie czas na spory. Jedziemy dalej, czy wracamy?
   - A co powie nasza piękność? - zapytał Arstat. - Zawsze 
powtarzam, że kobiety przynoszą nieszczęście.
   Ostatni jeździec przybliżył się, odrzucił biały, 
chroniący przed słońcem kaptur i ciemne włosy rozsypały się 
po jego ramionach.
   - Przestańcie - powiedziała dziewczyna. - Kłócicie się od 
początku podróży. Najpierw o podział łupów, a teraz o 
wybór właściwej drogi. Po cóż właściwie wyjeżdżaliśmy z 
Cannavae?
   - No tak - westchnął Erlof. - A gdyby twierdza została 
zdobyta? Daliśmy wprawdzie dobrą nauczkę tym dzikusom z 
Birvannt, ale Alaryk zamierza ruszyć na wschód. Myślałaś, że 
pozwolę, abyś została na granicy? I to w tak słabo 
umocnionym grodzie? Wybij to sobie z głowy! Muszę odwieźć 
cię do twego ojca.
   - A także łupy, które zgarnąłeś na tej wyprawie - Revor 
odkręcał ze swego naplecznika wysokie skrzydła z orlich piór 
osadzonych w metalu. - Ciężko mi nosić to żelastwo - dodał - 
upał coraz większy.
   - Więc co robimy? - zapytał ktoś z tyłu.
   Na wschodzie pociemniało. Zbliżała się niska, ciemna 
chmura.
   - Niech decyzję podejmie nasz dowódca - zaproponował 
Revor.
   Erlof z wściekłością wyciągnął zza pasa buławę.
   - Słuchajcie mnie, zgrajo łajdaków - rzucił. - Zbliża się 
burza, a my nie mamy schronienia. Ta droga prowadzi w stronę 
lasu. Pojedziemy tam - rozkazał i ruszył z miejsca, a 
pozostali podążyli za nim. Chwilę jechali szybko, potem 
zmęczone konie zwolniły. Las zbliżał się powoli; na 
horyzoncie błysnęło, po czym rozległ się osłabiony 
odległością grzmot - pierwsze ostrzeżenie. Upał i duchota 
jeszcze wzrosły, a oni uparcie podążali naprzód. Erlof 
zbliżył się do dziewczyny.
   - Jesteś zmęczona?
   Odwróciła doń zagniewaną twarz. Milczała.
   - Uspokój się! - wykrzyknął. - Wiesz dobrze, że nie 
możesz zostać ze mną. Po co tu przyjeżdżałaś? Naraziłaś mnie 
na kpiny! Dowódca chorągwi narodowego autoramentu nie może 
wytrzymać miesiąca bez narzeczonej. Jak wyglądam w oczach 
Alaryka? Co on teraz o mnie pomyśli? - grom zawtórował jego 
słowom. 
   Gigantyczna błyskawica przecięła pół nieba. Dziewczyna 
pisnęła i przywarła do napierśnika mężczyzny. Burza wisiała 
w powietrzu. Ciężkie, czarne chmury zasnuły widnokrąg, nadal 
jednak nie czuło się najsłabszego podmuchu wiatru.
   - Hej! - zawołał nagle jadący na przedzie Arstat. - Coś 
widzę! Spójrzcie w kierunku lasu!
   - To zamek - zaczął rycerz zwany Hellegrenem.
   - Raczej ruiny - przerwał Arstat. - Ruiny starej fortecy.
   Ponaglili zmęczone konie i po kilku chwilach pośród 
gęstwiny zarysowało się wyniosłe wzgórze, zwieńczone szarą, 
wysmukłą budowlą. Podjechali jeszcze bliżej i dostrzegli 
zarysy zniszczonych murów, zabudowania straszące czernią 
pustych okien, a także wysoką, poszczerbioną wieżę. Martwa 
cisza i spokój panowały nad tym rumowiskiem. Tylko wysoko w 
górze niebo ciemniało od chmur nadciągającej nawałnicy.
   - Ruiny twierdzy - przemówił Thrvald. - Mieliście rację.
   Wjechali w las. Wzgórze wznosiło się w pewnej odległości 
i jadąc w jego kierunku widzieli tylko niewyraźny zarys 
między drzewami.
   Ciemniało już, gdy wynurzyli się spod zielonego 
sklepienia. Stoki wzgórza porastał gęsty las, ponad murami 
twierdzy wznosiły się też korony drzew rosnących na 
wewnętrznym dziedzińcu. Zatrzymali się obok wąskiej, 
zarośniętej dróżki.
   - Nie wiedziałem, że w tej okolicy znajdują się takie 
budowle - odezwał się Erlof. - Dziwne, że nikt nie odbudował 
tej cytadeli. Potrzebujemy przecież tutaj takich fortec. 
Ciekawe, kto ją zbudował.
   Nowy grzmot wstrząsnął powietrzem. Zrobiło się jeszcze 
ciemniej.
   - Tutaj niebezpiecznie - rzekł Erlof. - A ten zamek jest 
tylko częściowo zburzony. Za mną! - rozkazał i ruszył pod 
górę.
   Arstat zbliżył się do Hellegrena.
   - Nie podoba mi się to miejsce - mruknął cicho. - Ta 
cytadela nie została z pewnością zbudowana przez 
Paleodyjczyków. Jedynie na tych kresach spotyka się podobne. 
Nie cieszą się dobrą sławą.
   - To tylko legendy - powiedział Hellegren. - Ludzie w 
tych stronach są bardzo przesądni.

Gdy dotarli na szczyt wzniesienia czarne chmury całkowicie 
objęły niebo, a częste błyskawice rozjaśniały ich splątane 
kłęby. Przed grupką jeźdźców rozpościerała się stara, 
zniszczona brama. Wąskie strzelnice ziały pustką i 
zapomnieniem, przejście zaś nie było niczym przegrodzone. 
Przejechali pod łukowym sklepieniem i zatrzymali się na 
popękanych płytach dziedzińca porośniętego drzewami. Erlof 
wskazał w głębi pomiędzy kolumnami czarny prostokąt wejścia. 
Odkryli sporą wnękę w ścianie sąsiedniego budynku, uwiązali 
w niej konie i zanim pierwsze krople deszczu spadły na 
ziemię, przekroczyli otwór wejściowy.
   Byli w ciemnym pomieszczeniu, z widocznym zarysem pnących 
się w górę schodów. W ścianach widniały przejścia do 
sąsiednich komnat; ich ciemne i wilgotne wnętrza nie 
pociągały nikogo, toteż wspięli się na piętro. Dopiero teraz 
widać było jak wielka jest cytadela. Wyposażenie komnat 
strawił czas, mury zachowały się w lepszym stanie. Pod 
butami chrzęściły jednak kamyki i gruz odpadły ze stropów, w 
podłodze otwierały się dziury i szczeliny, odsłaniając 
leżące niżej pokoje. Trzeba było nie lada uwagi, by nie 
zgubić się w tym kamiennym labiryncie.
   W pustych salach słychać było poświstywanie wiatru, a 
potem także szmer wody, albowiem na dworze zaczęło padać. 
Przeszli przez korytarz o ścianach pokrytych spłowiałymi 
malowidłami i znaleźli się w rozległym pomieszczeniu. W 
otworach po wybitych oknach widniały szarpane wiatrem fale 
deszczu. Erlof powiódł wzrokiem po ścianach i zauważył 
wmurowane kamienne tablice pokryte napisami w nieznanym 
języku. Zdecydował, iż zatrzymają się właśnie tutaj.
   Hellegren i Revor odeszli po żywność pozostawioną w 
jukach wierzchowców, Erlof zaś zdjął i cisnął na ziemię 
pancerz opatrzony, tak samo jak u towarzyszy, parą 
potężnych, złoconych skrzydeł. Po namyśle odkręcił je, zaś 
zbroję założył z powrotem, po czym usiadł na rzuconej 
niedbale skórze.
   Błysnęło. Głuchy huk zatrząsł murami. Dziewczyna drgnęła 
i przysiadła obok.
   - Straszne miejsce - szepnęła. - W dodatku ta burza.
   - Nie przesadzaj, Dyano.
   Wstał i podszedł do okna. Ulewa zelżała nieco. 
Widać było mglisty zarys wieży, a obok mokrą ścianę 
popękanego muru. Dalej brama. Nagle zadudniły kroki 
powracających kompanów. Odwrócił się.
   - Tu nie da się rozpalić ognia - powiedział Revor. - 
Przynieśliśmy to, co można zjeść i bez niego - podał Dyanie 
wołowy udziec, a na podłodze postawił bukłak z winem.
   Arstat sięgnął do swego worka i wydobył ciemną, oplataną 
butelkę. Wlał do gardła dużą porcję, po czym mlasnął.
   - Nie ma jak gorzałka - mruknął. - Ale najlepiej smakuje 
na polu bitwy - rozsiadł się na resztce marmurowej kolumny. 
Ukrywał niepokój, starając się, by w jego ruchach nie było 
śladu niepewności i uważnie obserwował otoczenie.
   Burza ucichła i chociaż dzień miał się już ku końcowi, 
pojaśniało. Na niebie ukazał się błękit, z drzew skapywały 
krople wody, bursztynowo-złote blaski rozjaśniały liście. 
Słoneczna tarcza pojawiła się na chwilę i zaraz schowała się 
za brzegiem spłaszczonej chmury, wypływającej zza horyzontu. 
Deszcz miał jeszcze padać.
   Erlof otarł usta wierzchem dłoni. Wstał skończywszy 
posiłek i podszedł do Arstata zajętego napisami wyrytymi w 
kamieniu.
   - Chyba zostaniemy tu na noc - powiedział. - Za parę 
godzin będzie ciemno. I tak nie dojechalibyśmy do Wysokich 
Wież przed wschodem słońca.
   Stary wojownik spojrzał dowódcy prosto w oczy.
   - Nie radzę - ostrzegł. - Nie podoba mi się to miejsce.
   - Znów zaczynasz - rzucił Thorvald. - Dość mam twoich 
przesądów!
   - Dobrze, dobrze - rzekł Arstat i rozgniewany odwrócił 
się ku napisom. Erlof także przyglądał  się im w zadumie. 
   - Dziwny alfabet - mruknął. - To nie są nasze litery. 
Potrafisz to przetłumaczyć?
   Stary rycerz pokręcił głową.
   - Kiedyś widziałem już takie napisy - rzucił cicho - ale 
nie wiem gdzie. Tylko niektóre znaki są dla mnie zrozumiałe. 
Powtarza się tu nazwa "Czarna Cytadela" i imię "Monevor". 
Chyba je kiedyś słyszałem.
   - Pewno w legendach twojej babki - wtrącił Revor. - 
Prawdę mówiąc, to i mnie nie odpowiada to miejsce. Skąd 
właściwie wzięła się cytadela na Wielkich Kresach? Kto ją 
zbudował?
   - Może ten, którego imię wyryte jest na tablicach?
   - Gdzie jest Hellegren? - zapytał nagle Thorvald.
   Rozejrzeli się. Hellegrena nie było.
   - Nie widziałaś go? - Erlof zwrócił się do Dyany.
   - Wyszedł - odparła. - Poszedł tam - wskazała wyjście 
prowadzące na północ.
   - Na pewno do koni albo za potrzebą - uśmiechnął się 
Revor.
   Odetchnęli, Erlof podszedł jednak do okna pełen 
niepokoju. Deszcz znowu zaczynał padać i mrok spowijał mury 
zamku. Plac był pusty.
   - Nie ma go na dziedzińcu.
   - Może ogląda cytadelę? - odezwał się Thorvald.
   Arstat powstał.
   - Hellegrenie! - zawołał. - Gdzie jesteś?!
   Echo poniosło głos po wszystkich salach. Odbijał się od 
murów i sklepień.
   - A niechże was! - zakrzyknął. - Mówiłem, żeby tu nie 
wchodzić!
   Erlof zajrzał do sąsiednich komnat. Na próżno. 
Zdenerwowany, położył dłoń na rękojeści miecza.
   - Co robimy?
   - Ty coś rób! - wybuchnął Arstat. - Rozkazuj! Jesteś 
przecież dowódcą.
   - Musimy go poszukać - powiedział Erlof wyciągając broń. 
- Pójdziesz ze mną. Revor i Thorvald spenetrują sale po 
północnej stronie, my po południowej.
   - A ja? - zapytała Dyana. - Nie sądzisz chyba, że tu 
zostanę?
   - Pójdziemy we trójkę.

Drobny deszcz wciąż zacinał. Ze sklepień kapała woda, wolno 
sączyła się ze ścian i tworzyła mętne kałuże na zawalonej 
gruzem podłodze. Erlof, Arstat i Dyana nie trafili dotąd 
na ślad zaginionego. Dopiero w jednej z komnat na parterze 
Arstat przystanął.
   - Popatrzcie tam - powiedział.
   Erlof dostrzegł szeroki, ciemny otwór, przesłonięty 
kilkoma kolumnami. Zbliżył się i spojrzał w głąb czeluści.
   Korytarz lekko opadał w dół. W słabym świetle 
przedostającym się z sali dostrzegł płaskorzeźby na 
ścianach. Wytężył wzrok; zdawało mu się, że w głębi stoją 
białe, dziwnie ukształtowane posągi, nie mógł wszakże 
stwierdzić, co przedstawiały. Wycofał się.
   - Ten korytarz prowadzi do lochów albo do podziemi - 
rzucił. - Tam raczej się nie zapuścił. Wracamy.
   Wyszli z komnaty i zmierzali w kierunku północnym, gdy 
nagle rozległ się przytłumiony odległością okrzyk. 
Znieruchomieli. Był to głos człowieka wydany w chwili 
straszliwego przerażenia. Nie powtórzył się.
   - To chyba głos Revora - wykrztusił Arstat.
   Erlof zaklął i rzucił się w stronę głosu. Popędzili za 
nim. W biegu mężczyźni dobyli broni. Stal zadźwięczała, oni 
zaś przemierzali w milczeniu ponurą budowlę.
   Wpadli do długiego korytarza. Nagle z łukowego przejścia 
wyskoczyła postać w czarnym, rozwianym płaszczu. Erlof 
wzniósł miecz i zaraz go opuścił. Naprzeciwko stał Revor i 
dyszał ciężko, krople potu lśniły na jego czole.
   - Co się stało? - zapytał łagodnie Erlof. - Gdzie 
Thorvald?
   - Thorvald nie wróci!
   - Jak to?
   - To stało się tak nagle... Weszliśmy do dużej sali. 
Thorvald powiedział, bym spenetrował pokoje z prawej, a sam 
poszedł na lewo. Słyszałem najpierw jego kroki, potem 
zapanowała cisza. Wołałem, nie odpowiadał. Wróciłem do sali, 
lecz tam go nie było. Zajrzałem do wszystkich komnat w 
pobliżu. Nawet najmniejszego śladu! Musiał się oddalić, ale 
dokąd?... Tutaj coś mieszka! Coś straszliwego! - umilkł, a 
jego twarz stężała w grymasie przerażenia.
   Erlof potrząsnął nim mocno.
   - Uspokój się - powiedział.
   - Mówiłem, że to przeklęte miejsce - wtrącił ze złością 
Arstat. - Nie czas na dyskusje. Za mną!
   Czując na karkach zimny pot, popędzili na lewo i wbiegli 
na piętro. Znajdowali się w sali, w której zamierzali 
spędzić noc. Stanęli bezradnie.
   - Teraz tym przejściem - zakomenderował Erlof. Arstat 
wszakże, jakby lekceważąc rozkaz, zbliżył się ku tablicom i 
raz jeszcze przyjrzał się wyrytym na nich napisom.
   - Co robisz? - zapytał Erlof. Ochłonął już z pierwszego 
strachu. - Czekaj, postąpiliśmy jak głupcy! - powiedział 
nagle. - Skąd pewność, że nasi towarzysze zginęli? Może 
właśnie oczekują naszej pomocy... - urwał, dostrzegając 
dziwny wyraz twarzy odsuwającego się od ściany Arstata.
   - Czarna Cytadela! - wrzasnął tamten. - Przypomniałem 
sobie! To przeklęte miejsce. Uciekajmy stąd czym prędzej!
   - A Hellegren i Thorvald?
   - Jeżeli to Czarna Cytadela, są martwi, a nawet gorzej. 
Że też nie zorientowałem się wcześniej! Czarna Cytadela! 
   Nagle usłyszeli rżenie pozostawionych na dziedzińcu koni. 
Wierzchowce, którym udzieliła się ich trwoga głośno szarpały 
się i wierzgały. Nieoczekiwanie rozległ się stukot podków, 
cichnący w oddali.
   Erlof doskoczył do otworu okiennego. Nie
wiedział - zdawało mu się, czy też dostrzegł naprawdę - 
ciemną sylwetkę, która szybko wtopiła się w mrok po drugiej 
stronie dziedzińca.
   - Nasze konie! - wrzasnął Revor i jakby zbudzeni przezeń 
z głębokiego snu popędzili do przeciwległego przejścia. 
Wtedy Arstat uchwycił Erlofa za ramię.
   - Coś jest przed nami - szepnął. - Lepiej zejdźmy z 
drogi.
   Cofnęli się do niewielkiego pokoju. Revor zgasił 
latarnię.  Słychać było zbliżające się, dziwne, jakby 
niezdarne stąpanie. Gdy ciemna sylwetka przesłoniła 
przejście, Erlof z całej siły uderzył buławą.  
   Rozległ się trzask pękających kości. Bezwładne ciało 
osunęło się na posadzkę. Erlof dopiero w tym momencie 
uświadomił sobie, iż mógł powalić któregoś z zaginionych. 
Arstat pochylił się nad leżącym.
   - To obcy - powiedział z ulgą. - Bałem się, że zabiłeś 
Thorvalda albo Hellegrena.
   Revor zapalił latarnię, by mogli zobaczyć twarz zabitego. 
Nagle rozległ się przeraźliwy okrzyk, a wypuszczona z ręki 
latarnia zbiła się z hałasem. Dziewczyna osunęła się w 
ramiona Erlofa. Uniósł ją i poczuł, jak silne ramię Arstata 
wypycha go z komnaty.  
   - To nie był żaden z nich - szepnął Revor trzęsącym się 
ze strachu głosem. - Jego oczy... Nie, nie mogę już nic 
powiedzieć.
   Erlofowi dźwigającemu Dyanę zdawało się, iż serce 
wyskoczy mu z piersi. Kilkakrotnie był świadkiem niesamowitej 
odwagi przyjaciela na polach bitewnych i murach zdobywanych 
miast. Cóż za przerażający widok zatrwożył teraz tego 
nieulękłego rycerza?
   Szli w milczeniu. Cisza spowijała zamek i chociaż starali 
się iść ostrożnie, ich kroki dudniły głucho w pustych 
pomieszczeniach. W wielkiej sali Arstat zatrzymał ich, a w 
jego dłoni błysnął miecz. Zrobił jeszcze krok i ukazał 
leżące na posadzce ciało mężczyzny w karacenowej zbroi.
   Erlof poczuł, jak włosy stają mu dęba. Arstat błysnął 
latarnią i z okrzykiem przerażenia. Na podłodze leżał 
trup, a jego rysy zastygły w grymasie rozpaczy. Na 
pancerzu widniało kilka nacięć - śladów uderzeń 
zadanych ze straszliwą siłą.
   - To Thorvald - wydyszał Erlof.
   Arstat bez słowa ruszył do wyjścia. Erlof i Revor rzucili 
jeszcze kilka spojrzeń na swego kompana wpatrującego się w 
sufit martwym wzrokiem. Zeszli na parter i nagle niesiona 
przez Erlofa dziewczyna jęknęła cicho. Ułożył ją na podłodze 
i lekko potrząsnął. Otwarła oczy.
   - Gdzie jesteśmy? - spytała słabym głosem.
   - W Czarnej Cytadeli - mruknął Arstat.
   - Ten zabity... - szepnęła - jego oczy.
   - Dosyć! - uciął Erlof. - Możesz iść o własnych siłach?
   Kiwnęła głową i powstała. Pośpieszyli w kierunku 
następnego pomieszczenia. Gdy przeszli łukowe przejście, 
Arstat znów się zatrzymał. Naprzeciw widniał otwór 
wejściowy, za którym szemrały krople deszczu. Arstat 
rozejrzał się podejrzliwie, nie spostrzegł jednak niczego 
podejrzanego.
   - Szybko! - rzucił i popędził w tamtym kierunku. Mrok 
spowijał salę, przez którą biegli. Revor wysunął się nieco 
do przodu i gdy dopadał otworu, rozległ się trzask. 
Dostrzegli, jak płyta pod jego stopami opada w dół. Z 
okrzykiem przerażenia Revor runął w czeluść, kamień zaś, 
obróciwszy się dookoła własnej osi, wrócił na miejsce. Z 
wyjątkiem Revora nikt nie zdołał wydać z siebie głosu.
   - Zapadnia! - krzyknął Erlof. Podbiegł do zdradliwej 
płyty i usiłował ją podnieść lub obrócić, jednakże ta nawet 
nie drgnęła.
   - Czemuż nie uciekliśmy wcześniej?! - zawołał. - Cóż to 
za przeklęte miejsce?!
   - Czarna Cytadela - lakonicznie odparł Arstat. - Bądź 
lepiej cicho. Zmykajmy, póki czas. Może zdołamy ujść żywi.
   Drobny deszcz uderzył w ich twarze, gdy wyszli na 
zewnątrz. Zarysy murów i wież tonęły w mroku. Zdawało się, 
że teraz cytadela jest znacznie większa od oglądanej w 
blasku dnia. Z budowli biła nieokreślona złośliwość i 
potężne, zda się wszechmocne zło. W dziwny sposób 
przyciągała wzrok Erlofa.
   Bez trudu przebyli dziedziniec, lecz oto wyrósł przed 
nimi masyw zamkowej bramy. Przejście było szeroko otwarte, a 
za nim kołysały się kształty drzew.
   Wpadli do ciemnej wnęki bramy. Dyana pierwsza skoczyła 
na drugą stronę. W tej chwili rozległ się wibrujący 
dźwięk, z którym opadła w dół schowana dotąd masywna krata. 
Erlof wrzasnął ostrzegawczo, Arstat nie zdołał jednak 
uskoczyć i grube jak męskie ramię pręty spadające w dół, 
przebiły jego zbroję, przygniatając go do ziemi. 
Erlof rzucił się usiłując podnieść żelazną konstrukcję. 
Krata była zbyt ciężka.
   - Arstacie - szepnął w rozpaczy i opadł na kolana. Krew 
płynęła z ciała rannego, mieszając się z deszczem. Jego 
wargi rozchyliły się, więc Erlof pochylił głowę.
   - To Czarna Cytadela - wyszeptał umierający. - Słyszałem 
o tych ruinach. Uciekaj, a jeżeli nie zdołasz tego zrobić, 
zniszcz jego ciało. Zniszcz ciało Monevora.
   Umilkł, głowa opadła mu na ziemię.
   Erlof stał w bezruchu, z którego wyrwał go dopiero głos 
Dyany.
   - Co teraz zrobimy?
   Cofnął się i dokładnie obejrzał mury, nie dostrzegł 
jednak schodów ani drabiny, prowadzącej na szczyt. Był w 
pułapce.
   - Musisz uciekać - rozkazał. - Biegnij tą drogą w 
kierunku równiny. Proś o pomoc każdego napotkanego 
człowieka. Mów, że jestem w Czarnej Cytadeli. Pamiętaj, w 
Czarnej Cytadeli!!
   - A co będzie z tobą?
   - Idź. Przynajmniej ty się uratujesz.
   Dziewczyna łkając pobiegła przed siebie.
   Gdy jej postać zniknęła między drzewami, Erlof wydobył 
miecz i odwrócił się ku trwającej w mroku budowli.
   - Teraz zmierzymy się - powiedział, nie czując już lęku i 
położył dłoń na chłodnym ostrzu.

Krople ściekające z dachu rozpryskiwały się w kałużach, gdy 
przekraczał próg. Przed Erlofem otworzył się szeroki 
korytarz, zakończony niewyraźną plamą odległego przejścia, 
skąd płynęło słabe, żółte światło. Choć nic już, jak sądził, 
nie mogło go zdziwić, poczuł wstrząs na widok wielkiej sali. 
Jej sufit spowijał mrok, zalegał też pod kolumnami przy 
ścianach, wśród których stały tajemnicze posągi. Czyniły z 
tego pomieszczenia coś w rodzaju ponurej i odrażającej 
świątyni. Złotawy snop światła płynącego nie wiadomo skąd 
padał na środek sali. Stała w nim samotna, czarna sylwetka. 
Przezwyciężając bezwład nóg, Erlof zaczął podchodzić 
bliżej. Dziwna jasność unosiła się wokół postaci okrytej 
ciemnym płaszczem. Kaptur okrywał jej głowę, nie widać było 
rysów twarzy. Erlof czekał.
   - Zjawiłeś się wreszcie - powiedział metaliczny głos. Czy 
przemówiła postać, czy też głos dochodził z przestrzeni 
wokół nich, Erlof nie wiedział. Czuł, że opadają na niego 
niewidzialne więzy. Pomimo wysiłków nie był w stanie 
poruszyć ani ręką, ani nogą.
   - Kim jesteś? - zapytał. Jedyne, na co mógł się jeszcze 
zdobyć.
   - Jestem... cieniem człowieka, który żył dwa tysiące lat 
temu. Niegdyś byłem królem. Nazywałem się Monevor.
   - To ty zabiłeś moich przyjaciół! Dlaczego? 
   Nieznajomy roześmiał się cicho.
   - Jesteś Paleodyjczykiem - powiedział. - Tak samo twoi 
kompani. Każdy Paleodyjczyk jest moim wrogiem.
   - Dlaczego?
   - Czy słyszałeś o królestwie Tavonu?
   Erlof drgnął. Nazwa ta obiła się o jego uszy.
   - Zadrżałeś, co? - syknął tamten. - Tak, byłem niegdyś 
królem tego państwa. Przepiękna kraina! Pośród lasów, łąk i 
pól wznosiły się grody i miasta. Żyliśmy w spokoju i 
szczęściu. W dolinach rozbrzmiewały pieśni naszych kobiet, w 
lasach pełno było zwierzyny, cały kraj płynął miodem i 
mlekiem. Do czasu, gdy przybyli tu wasi przodkowie z 
zachodu. Przybyli, a potem zmietli nas z powierzchni ziemi. 
Wciąż jest we mnie pamięć o spalonych miastach, zrównanych z 
ziemią siołach, wymordowanych kobietach, dzieciach i 
starcach, o wojownikach palonych żywcem na stosach. Potężnym 
byliśmy narodem, ale ulegliśmy waszej przewadze. Zwycięzcy 
osiedlili się później na ruinach Tavonu i stworzyli nowe 
państwo - Paleodię, słynną ze swej jazdy. Zbudowaliście to 
państwo i nie wiedząc o tym, co zrobili z nami wasi 
przodkowie, podjęliście się obrony świata przed barbarzyńską 
potęgą Birvantt. Walczycie ze wschodem, a jesteście stokroć 
gorsi od mieszkających tam dzikusów. Ja byłem królem Tavonu. 
Z tego miejsca, z Czarnej Cytadeli, rządziłem moim państwem. 
To był ostatni punkt oporu, gdy zajęliście już kraj. Nie 
mogliście go złamać, a wtedy jeden z waszych 
czarnoksiężników rzucił na to miejsce klątwę. Ale ja byłem 
Nieśmiertelny. Ci, którzy się tu schronili, zginęli, ja 
jednak przeżyłem, choć moje ciało umarło.
   - Wiedziałem, że Tavon był przesiąknięty czarami - 
mruknął Erlof.
   - Zabiłem twoich przyjaciół - ciągnął tamten - zabijałem 
i innych, którzy tu trafili. Zniszczyliście Tavon, ja muszę 
go pomścić.
   - Minęło dwa tysiące lat! - krzyknął Erlof.. - Cóż my, 
dzisiejsi mieszkańcy Paleodii możemy dla ciebie zrobić? 
Zawinili nasi przodkowie, my nie mieliśmy na to wpływu.
   - Wszystko byłoby proste, gdyby czas cokolwiek znaczył. 
Ale on jest niczym. Nie podlegam mu, więc nie umniejsza mojej 
nienawiści.
   - Jesteśmy niewinni!
   - Twoi przodkowie zniszczyli mój lud. Należysz do tej 
samej rasy.
   Erlof zbierał rozproszone myśli.
   - Ciekaw jestem, o jaką zemstę ci chodzi? - powiedział w 
końcu. - Wydaje mi się, że nie możesz stąd wyjść. Jakże zatem 
dokonasz odwetu? Możesz zabijać tych, którzy tu wejdą, ale 
nie zdołasz pokonać całego narodu. Jesteśmy zbyt potężni, by 
ulec cieniowi z przeszłości.
   Monevor roześmiał się chrapliwie.
   - To, że zabijam, albo przejmuję władzę nad takimi jak 
ty, to zemsta za moje cierpienia - możesz tak to nazwać. 
Pozostaje odwet za zniszczenie Tavonu. Nie ja go dokonam. 
Gdy byłem człowiekiem, posiadałem dar przewidywania 
przyszłości. Czas nie mógł zabić mojej nienawiści, ale czas 
porządkuje wasz świat. Istnieje jedno przeznaczenie i 
chociaż nie potrafię go odgadnąć, to przecież mogę
stworzyć sobie jego wizję. Jesteście skazani na zagładę. 
Jako nieśmiertelny będę oglądał wasz upadek - oto moja 
zemsta. Nie muszę niczego robić. Z tej twierdzy ujrzę kres 
Paleodii. Pogrążycie się w cierpieniu na wieki. Sami zresztą 
doprowadzicie kraj do zguby. Czas was zniszczy i po tym 
przeklętym państwie nie zostanie nawet wspomnienie.
   - Po cóż mi to mówisz? Szukasz usprawiedliwienia? 
Dlaczego nie zabiłeś mnie od razu? - zapytał Erlof. - Dyana 
uciekła. Wszyscy dowiedzą się o tym miejscu. Nikogo już nie 
uśmiercisz.
   - Ja nie zabijam ludzi - odparł Monevor. - Przynajmniej 
staram się tego nie robić. To znaczy uśmiercam wszystkich, 
ale nad ich ciałami przejmuję władzę. Spotkało to jednego z 
twoich ludzi. Niestety, pozostali byli zbyt silni, a co za 
tym idzie, zbyt niebezpieczni. Ktoś zdaje się leży w jednej 
z sal na parterze, ktoś spoczywa na dnie głębokiego dołu, a 
ciało innego gnije przy bramie. Interesowała mnie twoja 
reakcja, gdy twoi towarzysze umierali w męczarniach bądź 
znikali bez śladu. Jesteś inny od tych, z którymi dotąd 
się spotykałem. Nie wiem, dlaczego zapragnąłem powiedzieć ci 
wszystko. Może po to, abyś umierał ze świadomością winy?
   - A jednak jesteś bardzo słaby - zauważył Erlof. - 
Potrafisz mordować, lecz nie dopuszczasz do siebie myśli, 
jak bardzo się mylisz. Nie potrafisz odejść z tego miejsca. 
Możesz tylko czekać. Wymyśliłeś bajeczkę o upadku Paleodii 
tylko po to, aby odnaleźć cel swojego istnienia.
   - Być może - odparł Monevor i zdjął kaptur.
   Erlof krzyknął z przerażenia. W miejscu głowy tamtego 
była duża fosforyzująca czaszka. W jej oczodołach czaiła się 
moc, ktora pomogła temu martwemu stworowi przetrwać wieki, 
dając mu przez cały ten czas pozory życia. Siła nienawiści?
   Erlof uwolnił się z okowów, krępujących jego ciało. 
Błysk szaleństwa zapalił się w mózgu rycerza. Monevor nie 
zdążył drgnąć, gdy dziwna siła popchnęła Erlofa do 
działania. Napiął mięśnie i skoczył wprost na postać okrytą 
czarnym płaszczem. Powietrze zawyło, gdy ciął z całej siły. 
Żelazo zagłębiło się w ciele widma nie napotykając oporu jak 
gdyby postać utworzona była z dymu lub mgły. Erlof ukląkł, 
straciwszy równowagę.
   - Nie możesz mnie zabić - powiedział Monevor. - Sądziłem, 
że będziesz rozsądniejszy. Jestem duchem człowieka, który 
zmarł dwa tysiące lat temu. Zachowałem nieśmiertelność 
właśnie w takiej postaci. A teraz żegnaj. Twoje 
przeznaczenie nadchodzi - postać widma zmalała, zbladła i 
rozwiała się. Erlof usłyszał jeszcze dziwne szelesty 
dochodzące ze wszystkich stron.
   Coś kryło się w cieniu kolumn. Czując, jak serce zaczyna 
mu bić coraz szybciej, Erlof dostrzegł wyłaniającą się z 
mroku mglistą sylwetkę człowieka w półpancerzu i hełmie. 
Dalej pojawił się drugi, trzeci. Były ich dziesiątki, 
zewsząd dochodziły ukradkowe stąpnięcia. Podchodzili coraz 
bliżej, a z nimi blade lśnienie wzniesionych mieczy, toporów 
i włóczni. Znalazł się w zacieśniającym się pierścieniu. 
Włosy zjeżyły mu się, gdy ujrzał oblicza przeciwników. Miał 
do czynienia nie z ludźmi, lecz z martwymi ciałami, 
ożywionymi diaboliczną siłą. Blade twarze były groteskowymi 
maskami bez wyrazu, trupy szły równym, aczkolwiek nieco 
bezwładnym krokiem. Najbardziej niepokojące były ich oczy - 
matowe i puste niczym u śniętych ryb. Zdawali się nie żyć od 
dawna, a jednak rozkład nie tknął obrzękłych, sinych twarzy 
i bladej skóry.
   Okrążyli go i zatrzymali się. Wiedział, że jeśli nie 
uczyni czegoś zdecydowanego - zginie.
   Rzucili się na niego; nie wydając żadnego dźwięku, nie 
byli przecież żywymi ludźmi, lecz tworami, utrzymywanymi na 
pograniczu życia i śmierci przez magię potężnego umysłu, 
który trwał przez wieki.
   Świsnęło ostrze. Najbliższy przeciwnik zwalił się, 
przecięty w pół paleodyjskim mieczem. Cofnęli się, po czym 
znów zaatakowali - nieporadnie i opieszale, jak gdyby dla 
powodującej nimi siły największą trudnością było 
przezwyciężenie martwoty ciał. Uderzali na oślep, a ich 
topory i miecze dźwięczały, odbijając się od hełmu i zbroi 
Erlofa. Przestrzeń wokół niego malała, co chwila jednak 
powiększała się, gdy na posadzkę opadało kolejne ciało. 
Rycerz opanowany szaleńczą pasją walki zataczał mieczem 
szerokie kręgi i sam uchylał się przed uderzeniami. Pod jego 
ciosami pękały ostrza, hełmy i pancerze nacierających. Krew 
nie plamiła podłogi, padające ciała przechodziły 
przerażającą przemianę - kurczyły się, ciemniały i 
rozsypywały w proch. W jednej krótkiej chwili czas 
egzekwował swe prawa.
   Stos przemieszanych kości, czaszek i pyłu wznosił 
się wokół niego, gdy pozostali przeciwnicy zamarli, po czym 
rozstąpili się. Z tłumu wynurzył się wojownik w karacenowej 
zbroi. Erlof rozpoznał Hellegrena. Okrzyk przerażenia zamarł 
na jego ustach. Towarzysz broni, który zniknął przed 
godziną, teraz kroczył sztywno trzymając wzniesiony w górę 
miecz.
   - Hellegrenie! - wrzasnął Erlof. - Hellegrenie! Nie 
poznajesz mnie?! - urwał, gdy uprzytomnił sobie, że ten, do 
którego mówi, musi być martwy.
   Hellegren zatrzymał się o krok. Od bladej postaci o 
wydętych sinych wargach i wytrzeszczonych oczach ciągnęło 
chłodem.  Chwila i oto długi miecz runął w dół szerokim 
łukiem. Erlof zdołał odskoczyć. Ostrze skrzesało iskrę z 
kamiennej podłogi, lecz wówczas świsnęła stal, po czym 
kolejne bezgłowe ciało osunęło się na ziemię.  
   Pozostali znów podnieśli broń i posunęli się do przodu. 
Zanim jednak zdołali otoczyć samotnego wojownika, ten rzucił 
się w bok, przebił przez linię wrogów i gnając jak opętany, 
wpadł w przejście, prowadzące do ciemnego korytarza. Tu 
rozepchnął ostatnich, którzy chcieli go zatrzymać i uciekł.

Pierwszą myślą Erlofa było pragnienie wydostania się z 
Czarnej Cytadeli. Zaraz jednak musiał o tym zapomnieć, 
bowiem tuż za plecami słyszał tupot wielu stóp. Podążali za 
nim. Zresztą krata, pod którą spoczywało ciało Arstata, na 
pewno też była opuszczona. Należało znaleźć inne wyjście.  
   Przebył klucząc kilka komnat i korytarzy, aż wreszcie 
otoczyła go cisza. Ucichły odgłosy pościgu, może 
prześladowcy zgubili jego ślad? Wyczerpany, zwalił się na 
marmurową ławę w jednej z sal, zagubiony w kamiennym 
labiryncie, którego mroki rozpraszała jedynie słaba 
poświata, przedostająca się przez otwory po przegniłych 
oknach. Po chwili odpoczynku zagłębił się w kolejny 
korytarz, którym doszedł do następnego wielkiego 
pomieszczenia.
   Nagle usłyszał cichy szelest, dochodzący zza przejścia w 
przeciwległej ścianie. Pod palcami poczuł rękojeść miecza, 
ręka chwyciła za nią bezwiednie. Światło księżyca 
uwolnionego z okowów chmur, zalśniło w przeciwległym kącie 
sali. Rozległo się ciche człapanie. Jeszcze chwila i z 
przejścia wysunęło się kilka ciemnych sylwetek. Cicho 
wycofał się z komnaty i przeszedł na drugą stronę korytarza.
   Wrogowie najwyraźniej rozdzielili swoje siły. Nie sądził, 
aby byli na jego tropie, ruszył więc w kierunku zakrętu 
korytarza. Kim byli za życia? Niemożliwe, by ciała ożywione 
szatańską mocą Monevora należały do Tavończyków. 
Najprawdopodobniej byli to tacy sami jak on, przypadkowi 
wędrowcy, którzy nieświadomi niebezpieczeństwa weszli do 
przeklętych ruin. Rozmyślając tak wszedł do ciemnego 
pomieszczenia. Przebite u góry dymniki i skośne kominy 
przepuszczały słaby poblask księżycowego światła. Wtem z 
mroku wyłoniła się biała sylwetka, ciało owinięte jasnym 
płaszczem. Palce Erlofa dotknęły rękojeści sztyletu. 
Świsnęło ostrze ciśnięte silną ręką i postać zniknęła. Nie 
wiedział, czy trafił, lecz już w następnej chwili usłyszał 
tupot kilkudziesięciu stóp i chrzęst oręża.
   Skoczył w otwór prowadzący do pokoju z lewej, a w 
przejściu odwrócił się błyskawicznie i zaatakował. Ostrze 
miecza zgrzytnęło, ocierając się o kość, Erlof odwrócił się 
i popędził w ciemność. Prześladowcy deptali mu już po 
piętach, gdy nagle ziemia pod nim rozstąpiła się. Poleciał w 
dół tak szybko, iż nie zdołał wydać z siebie żadnego 
dźwięku.
   Nie spadał zbyt długo. Nim zdążył zastanowić się, co go 
czeka, lądował na wysokim stosie gruzu, piętrzącym się w 
ciemnej komnacie. Przekoziołkował i potłuczony zerwał się na 
nogi. Czekając, aż uspokoi się bijące głośno serce starał 
się przebić wzrokiem otaczające ciemności.
   Niewątpliwie był to szczęśliwy przypadek. Uszedł swym 
prześladowcom, nie wiedział jednakże, gdzie się znajduje. W 
każdym razie nie spadł zbyt głęboko. Mury, których dotykał 
idąc po omacku, były wilgotne, w powietrzu trwał chłód, 
charakterystyczny dla lochów.
   Trochę trwało zanim dotarł do szerokich schodów 
prowadzących w górę. Wspiął się i stanął na progu obszernej, 
pustej sali. Zniżający się księżyc słał padający skośnie 
blask, gwiazdy lekko przybladły, niewątpliwie noc miała 
się ku końcowi. Naprzeciw widział czworokątny otwór, wypełniony 
gęstą, prawie namacalną ciemnością. Przecież znał to 
miejsce. Zamarł w bezruchu. Nagle, niczym olśnienie, 
spłynęło na niego wspomnienie słów wypowiedzianych przez 
Arstata przed śmiercią.
   - Zabij jego ciało - powtórzył szeptem. Patrzył w mroczną 
głębię otworu, rozdarty pomiędzy chęcią ucieczki z tego 
strasznego miejsca a pragnieniem zejścia galerią tam, gdzie 
spoczywa... - Nagle z obydwu przejść w ścianach wypadły 
czarne cienie otaczając go półkolem. Zanim uderzyli, podjął 
ostateczną decyzję, spojrzał za siebie i pobiegł tam, gdzie 
spoczywał martwy bądź tylko uśpiony pan tych ruin, 
przeklętych przez Boga i ludzi.

Korytarz nie nosił śladów zniszczenia, jakie szerzyło się w 
cytadeli. Spadek był łagodny, co kilkanaście kroków 
przestrzeń przecinały smugi białego światła. Nie płynęło ono 
z zewnątrz; jego źródłem były płyty wmurowane w ścianę w 
regularnych odstępach. Zrobione z fosforyzującej substancji 
dawały mocny, ostry blask, ale tylko w pobliżu muru. Ich 
światło nie do końca rozpraszało ciemności.
   Nikt go nie gonił. Być może jego wrogom nie wolno było tu 
wchodzić lub też w podziemiach czaiły się jeszcze gorsze 
okropieństwa. Strach na chwilę znowu sparaliżował jego 
ciało, przemógł się jednak i szedł dalej.
   Pojawiły się nisze, wykute po obu stronach korytarza. W 
każdej z nich tkwił duży, kamienny posąg. Oglądał je 
ciekawie. Wszystkie były precyzyjnie wykonane, gładkie, nie 
mógł jednakże stwierdzić, co przedstawiały. Miały ludzkie 
proporcje, niektóre jednak z istot przedstawionych w 
kamieniu posiadały po troje oczu, zazwyczaj też kilka rąk. Z 
ich palców zaś zwieszały się ciężkie, dziwnie ukształtowane 
macki.
   Spoglądał właśnie na jedną z kamiennych postaci, bardziej 
niż inne podobną do człowieka, gdy rozległ się cichy trzask. 
Rozejrzał się, niczego jednak nie spostrzegł; z powrotem 
skierował swój wzrok na posąg i włosy stanęły mu dęba. Oczy 
rzeźby wyglądały jak żywe! Poruszyły się lekko. Erlof 
odskoczył i z okrzykiem przerażenia pognał w dół.
   Nisze z przerażającymi lokatorami skończyły się wreszcie.
Korytarz opadał teraz stromo, a mógł obniżać się 
jeszcze długo, toteż należało oszczędzać i tak już 
nadwątlone siły. Starając się nie myśleć o chwili grozy, 
jaką przeżył wcześniej, Erlof schodził coraz niżej i niżej.
   W echo jego kroków wmieszały się ciężkie stąpnięcia 
dochodzące z tyłu. Spojrzał w górę korytarza. Ciemność, 
przetykana łatami światła, kryła ciszę i pustkę. Daleko jak 
okiem sięgnąć nie było za Erlofem nikogo.
   Przywidziało mi się - pomyślał. Przeszedł kilka kroków i 
znów wydało mu się, że ktoś za nim idzie. Raz jeszcze 
obejrzał się zaniepokojony, jednakże echo tajemniczych 
stąpnięć ucichło w oddali.
   Ruszył naprzód, a wówczas do tajemniczego odgłosu 
dołączyły następne. Wreszcie, gdy stąpnięcia maszerujących 
za nim istot zlały się w jeden równomierny pogłos, zatrzymał 
się przerażony i wtedy dźwięk ucichł. W przebłysku 
świadomości skojarzył go z posągami. Przestrach wstrząsnął 
jego ciałem; nie bacząc już na nic puścił się pędem przed 
siebie.
   Ciężkie wrota zamykały długą galerię. Ich powierzchnia, 
jak wszystko tutaj, pokryta była płaskorzeźbami. Dwie z nich 
wyobrażały smocze paszcze, z których zwieszały się żelazne 
pierścienie. Uchwycił jeden z nich i pociągnął. Jedno ze 
skrzydeł odchyliło się z lekkim szumem. Erlof prześliznął 
się przez szparę. Był w grobowcu.

Na środku komnaty spoczywała kamienna skrzynia ozdobiona 
twarzami prymitywnych bożków i symbolami, które wziął za 
herby rycerskie. Nie wątpił, że jest to sarkofag zawierający 
ciało Monevora. Chciał doń podejść, lecz lęk zatrzymał go na 
miejscu. Nie sądził, by w grobowcu znajdowała się pułapka; 
było to raczej zagrożenie mocą, jakiej dotąd nie napotkał.
   Stał w progu niezdolny do podjęcia decyzji. Za plecami 
miał ruchome posągi, przeciw którym jego miecz byłby zapewne 
bezsilny. Przed sobą nieokreślone, straszliwe zagrożenie. 
Usłyszał szmer, dochodzący z korytarza i czując, że nie 
wytrzyma dłużej w niepewności, postąpił naprzód. Był przy 
płaskim wieku sarkofagu, gdy stało się to, co przeczuł 
wcześniej.
   Kopuła stropu kończyła się zawieszoną wysoko tarczą, 
pokrytą niezrozumiałymi symbolami. Zobaczył ją kątem oka, 
bowiem w chwili, gdy dopadł skrzyni, zerknął w górę. Właśnie 
w tym momencie z sufitu skoczył na niego czarny, rozmazany 
cień. Erlof zdołał dostrzec bezkształtny pęcherz, otoczony 
wieńcem macek i odruchowo uskoczył zanim owa istota znalazła 
się na ziemi, chybiając celu. Ciało stworzenia przypominało 
gruby, ciemnobrązowy wór pokryty kłębem chaotycznie wijących 
się macek. Kilka z nich wysunęło się w kierunku Erlofa.
Miecz błysnął, stwór sprężył się, jakby zwarł w sobie i 
wówczas dyszący ciężko Erlof wbił ostrze w bąblaste ciało.
   Wyrwał broń i chwilę patrzył na miotającą się po posadzce 
poczwarę. Jej ciało zamarło w końcu, zaś Erlof odwrócił 
głowę i podszedł ponownie do kamiennej skrzyni. Oglądał ją 
dokładnie, szukając sposobu, dzięki któremu mógłby zajrzeć 
do środka. Pochłonięty opukiwaniem ścian, nie zwracał już 
uwagi na rozciągnięty nie opodal kształt podobny do 
olbrzymiego pająka skrzyżowanego z ośmiornicą.
   Zawiłe symbole pokrywały wierzch sarkofagu. Odnalazł w 
końcu szczelinę, obiegającą dookoła całą skrzynię. Do 
uniesienia kamiennej pokrywy nie starczyłoby z pewnością 
dwóch mężczyzn, Erlof zdołał jednak podnieść i odrzucić na 
bok kamienny blok. Ujął później rękojeść miecza i spojrzał w 
głąb odsłoniętego grobu. Leżał tam pożółkły szkielet 
obleczony w resztki przegniłej materii. Erlof westchnął 
ciężko wspierając ręce na krawędzi sarkofagu. To dziwne, ale 
nie czuł nienawiści. Kimże był ten król sprzed wieków? Jak 
długo jego duch żył nienawiścią do świata, który przecież od 
tamtych lat tak bardzo się zmienił? Nie jesteśmy już owym 
dzikim ludem, który przedostał się tu przez góry Lomill, 
ciągnąc z zachodu - pomyślał rycerz. Jaka tajemnica dała
nieśmiertelność tej duszy? Podniósł miecz do góry. Chciał go 
opuścić - nie mógł. Czyżby poczuwał się do winy? Do czynów, 
których nie popełnił? Czyżby to, co czynił tamten, było 
słuszne? Wiedział jedno - nie powinien bezcześcić zwłok. Ale 
może był to wpływ magii, a nie jego wewnętrzne, niezależne 
od niczego przekonanie?
   Nagle zamarł z podniesionym mieczem. Na korytarzu 
grzmiały czyjeś kroki, a mury i podłoga odpowiadały im 
donośnym echem. Musiało iść ku niemu coś bardzo ciężkiego. 
Nie sądził, by był to człowiek lub nawet jeden z 
odrażających trupów ożywionych czarnoksięskim kunsztem 
Monevora. Donośny dźwięk zwiastował coś znacznie bardziej 
niebezpiecznego.
   Zrobił kilka kroków w kierunku drzwi, tajemnicze 
stąpnięcia rozległy się jeszcze głośniej. Erlof konwulsyjnie 
ścisnął miecz, gdy w otwartych wrotach zarysowała się biała 
sylwetka. Tylko w zarysach przypominała człowieka. Chwilę 
stała w drzwiach, po czym ruszyła wprost na rycerza, a każdy 
jej krok dźwięczał głośno, jak gdyby uczyniona była z 
kamienia.
   Straszliwe przypuszczenie spowodowało, iż włosy stanęły 
mu dęba. Zacisnął szczęki i widząc, że tamto jest już przy 
nim - uderzył.
   Paleodyjski miecz przeciął ze świstem powietrze i 
skrzesawszy snop iskier, odbił się jak po uderzeniu w 
najtwardszą skałę. W tej samej chwili straszliwa siła 
odrzuciła Erlofa pod ścianę. Upadł, nie wypuścił jednak 
broni. Podniósł się obolały, a gigantyczna sylweta szła już 
na niego. Nie wątpił, że walczy z przeciwnikiem zbudowanym z 
kamienia. Nie wiedział wszakże, czy ma do czynienia ze 
statuą, ożywioną magią, czy też z demonem w rodzaju tych, 
jakie przyzywali na swoje usługi birvantyjscy czarownicy. 
Posadzka dudniła pod nogami potwora.
   Bezkształtne ręce wyciągnęły się w jego kierunku. 
Odskoczył i zaczął obchodzić sarkofag. Demon szedł za nim, 
Erlof cofał się coraz szybciej, nie znajdując w myślach 
żadnego wyjścia z tej fatalnej sytuacji.
   Ostrze miecza znów uderzyło w wyciągniętą kamienną rękę. 
Tylko zadźwięczało i odbiło się z trzaskiem. Erlof znowu 
odskoczył i dostrzegając ciężki kamień leżący na podłodze, 
uchwycił go i cisnął z rozpaczą. Ugodzony demon zatrzymał 
się na moment, a Erlof wykorzystał tę chwilę, aby zebrać 
siły. A więc nie miał wyjścia. Skoro tak... Gdy przeciwnik 
znów ruszył w jego kierunku, rycerz poczuł, że ogarnia go 
szaleństwo.
   Zmęczenie, obrzydzenie i strach nękające młodego woja już 
od paru godzin, zaowocowały raptem wściekłością. Ze 
zwierzęcym rykiem, nie bacząc już na nic, błyskawicznie 
rzucił się na wroga. Odłupywane kawałki skały rozpryskiwały 
się wokoło, gdy parł naprzód. Potwór cofnął się pod gradem 
uderzeń; ale jego łapa, zakończona czterema kamiennymi 
szponami, spadła na hełm rozszalałego rycerza. Blacha 
wygięła się i Erlof na chwilę stracił równowagę. Padając
rozpaczliwie pchnął od dołu. Poszczerbiona klinga ześliznęła 
się po ciele bestii, gigantyczne ramiona rozwarły się, aby 
zmiażdżyć rycerza w uścisku, lecz Erlof ostatkiem sił 
skoczył w bok.
   Demon obrócił się. Rycerz ciężko dysząc, oparty o 
sarkofag ujrzał raptem tuż przed sobą spowitą prochem 
rozsypującej się tkaniny czaszkę Monevora. Przed oczyma 
błysnęły mu rozwarte w trupim grymasie szczęki i zamknięte 
oczy zmarłego. Od widoku tych szczątków spadło na Erlofa 
takie znużenie, strach i zwątpienie, jakiego nigdy jeszcze 
nie doświadczył. Zrozumiał, że jeszcze chwila, a zginie i 
wówczas znów zadźwięczały mu w uszach słowa Arstata.  
Otrząsnął się z martwoty i ciął potężnie. Ostrze przeszyło i 
strzaskało pożółkły szkielet; pękła i rozpadła się czaszka 
pokryta zasuszoną skórą, a miecz zazgrzytał o dno kamiennej 
trumny.  
   Wiedziony instynktem przetoczył się w kąt sali; broń 
wypadła mu z ręki. Wsparty na łokciach leżał wpatrzony w 
koszmar rozgrywający się na środku pomieszczenia. Niezwykła 
jasność wydobywała się z sarkofagu. Białe światło oślepiało 
tak straszliwie, że musiał mrużyć oczy. W kręgu niesamowitej 
poświaty zjawiła się postać w czarnych szatach, która po 
chwili rozwiała się jak dym. Zapadły ciemności, a ściany i 
podłoga zadrżały gwałtownie; złowieszczy ryk wypełnił 
powietrze, z sufitu zaczęły sypać się odłamki muru, 
wypełniając salę pyłem, kurzem i hałasem. Posadzka dygotała 
coraz gwałtowniej, on zaś leżał oszołomiony nagłością 
wydarzeń.
   Na ziemię zaczęły walić się posągi, grube płyty ze ścian 
i w końcu wielkie odłamy skalne. Tracił już świadomość, gdy 
nagle pod wpływem wstrząsów zapadła się jedna z kaset 
pokrytych płaskorzeźbami ukazując schody.
   Nie wiedział kiedy i jak zerwał się i podniósł miecz. W 
chwilę potem pędził w górę po zakurzonych stopniach. 
Wszystko dokoła dygotało coraz gwałtowniej. Głuchy huk, 
dobiegający z dołu, nabrał jeszcze większej siły, gry Erlof 
dotarł do wielkiej, kamiennej płyty u szczytu schodów. 
Uchyliła się pod jego naporem, otwierając drogę do komnaty 
pełnej zwałów gruzu. Także tu, na powierzchni, wyczuwało się 
drżenie gruntu, toteż nie bacząc na nic Erlof puścił się 
pędem w kierunku jaśniejszego prostokątu drzwi. Przebiegł 
przez kilka pomieszczeń, aż w końcu niby we śnie wypadł na 
pomniejszy dziedziniec, wbiegł do ciemnego przejścia i 
pognał ku bramie.
   Była najciemniejsza godzina przed świtem. Księżyc wiszący 
ponad lasem rysował w ciemności kształt fortecznego muru, 
nie rozjaśniając jednak placu porośniętego drzewami. We 
wrotach nie było kraty, nie widać też było ciała Arstata. 
Czując jak dusi go walące mocno serce, Erlof przemknął przez 
bramę, zbiegł na dół wąską ścieżką pomiędzy drzewami i, gdy 
był już w lesie, upadł. Za nim rozległ się głuchy grzmot 
jakby burzy przetaczającej się po niebie. Zabrzmiał 
gwałtownie, a potem zapanowała cisza.

W mroku otaczającym Erlofa zadrgał płomień. Coś pozbawiało 
go spokoju, wyciągało z koszmaru. By wciągnąć w nowy? 
Najpierw uczuł czyjeś palce zaciśnięte na ramieniu, potem 
gwar głosów dookoła. Poczuł, a potem zobaczył promienie 
słońca padające na twarz.
   Otworzył oczy. Otaczali go skrzydlaci woje w pozłacanych 
zbrojach.
   - Przecież to rotmistrz Erlof - powiedział znajomy głos. 
Spojrzał w jego kierunku i dostrzegł obrysowaną słońcem 
postać rycerza.
   - Onotheon - wyszeptał.
   - Erlof! - krzyknął ktoś znowu.
   Jeszcze sekunda i Erlof trzymał w ramionach ciało Dyany.
   Onotheon chrząknął i zdziwiony powiódł wzrokiem po 
okolicy.
   - Twoja kobieta - mruknął widząc, że Erlof patrzy na 
niego wyczekująco - sprowadziła nas tutaj. Jechałem do 
Cleynor; znaleźliśmy ją zemdloną na drodze. Gdy przyszła do 
siebie, zaczęła błagać o pomoc. Pośpieszyliśmy na wskazane 
miejsce, lecz chociaż wielokrotnie przeszukiwaliśmy cały 
las, znaleźliśmy cię dopiero teraz. Co tu się właściwie 
stało?
   - Czarna Cytadela - odparł Erlof. - Trafiliśmy do Czarnej 
Cytadeli. Revor, Arstat, Hellegren i Thorvald nie żyją. Jej 
udało się uciec, a ja zniszczyłem ciało Monevora, władcy 
Tavonu.
   Onotheon z powątpiewaniem pokręcił głową.
   - Mówisz jak obłąkany. Nie widzę tu żadnej cytadeli - 
powiódł ręką po okolicy, a rycerz urażony jego 
niedowierzaniem, spojrzał na południe i zdębiał. Nie widział 
niczego oprócz falującego jednostajnie lasu.
   - Tam były ruiny zamku! - rzucił oniemiały. - Przecież 
chcieliśmy zatrzymać się tam na noc!
   - Nie ma żadnych ruin - przerwał Onotheon. - Nigdy nie 
słyszałem, aby były w tej okolicy.
   Erlof wstrząsnął głową.
   - Niczego nie rozumiem - powiedział. - Tam stała Czarna 
Cytadela, siedziba króla, którego państwo podbili nasi 
przodkowie. W odwecie jego duch zabijał wszystkich, którzy 
tam trafili. Zniszczyłem go i, choć to dziwne, 
nie mam pewności, czy postąpiłem słusznie. - Urwał, a jego 
wzrok padł na powiewającą nad oddziałem chorągiew z godłem 
Paleodii. - To wszystko wydaje się snem - dodał cicho i 
ukrył twarz w dłoniach.
                                            Jacek Komuda

                        JACEK KOMUDA
Urodzony 23.06.1972 r. w Warszawie, uczeń IV klasy Liceum 
Ogólnokształcącego im. Stefana Żeromskiego. Wychowany na 
Lemie ("Eden" był pierwszą powieścią jaką przeczytał), 
interesuje się fantasy i SF socjologiczną. W planach studia 
polonistyczne. "Czarna Cytadela" jest debiutem Jacka. 

                                                    (mp)

