Autor: Marek Bida
Tytul: Muzyka Słońca


Wyróżnione w konkursie "Fantastyka '90"

Z "NF" 4/92

Starał się nie słuchać rozmowy prowadzonej tuż za jego 
plecami, ale było to niemożliwe. Wiadomości z holoramy 
obejrzał już dwukrotnie, a stewardesa, którą poprosił o 
jakąś książkę, nie śpieszyła się zbytnio. Robert miał 
wrażenie, że potraktowała go jak wariata i teraz czeka na 
rychły koniec podróży, który uwolni ją od przykrego 
obowiązku i kłopotliwego pasażera. Sąsiad, gruby biznesmen w 
czapce z daszkiem koloru wyblakłego różu, chrapał w 
najlepsze i Robert nie wiedział, czy cieszyć się z tego 
powodu, czy mieć pretensję do losu. Iluminatory pozostawały
wciąż zasłonięte, więc nie miał na czym skupić uwagi. 
Naprawdę mógł tylko zacząć podsłuchiwać.
   - Gada pan, jakby sam należał pan do tych... no... 
nurków. - Mówiącemu najwyraźniej z trudem przechodziło przez 
gardło to określenie. - Ja uważam, że należałoby zabronić im 
nawet zbliżać się do Słońca. Czy nie tak, panie Debruse? - 
Głos należał do pewnego stoczniowca z Tytana nazwiskiem 
Richard Marker. Robert nie widział go i miał nadzieję, że 
nie będzie miał tej przyjemności.
   Natomiast Patrick Debruse, wysoki, muskularny Murzyn, 
zwrócił jego uwagę już na Lunie III. Nie wyglądał ani na 
przemysłowca, ani na dziennikarza, ani na jednego z tych 
dzianych próżniaków, którzy podróżują po całym układzie z 
braku lepszego zajęcia. Należał za to do wąskiego przedziału 
społeczeństwa, w którym odważano się tolerować nurków.
   - A niby dlaczego? - Robert wyczuł w głosie Debruse'a 
odrobinę irytacji.
   - Zna pan statystyki? Jeżeli połowa tych wariatów prędzej 
czy później...
   - Alpiniści też ginęli. Nikt im jednak nie zabraniał 
chodzić po górach.
   - Chyba nie chce pan TEGO nazywać sportem! - prychnął 
szczerze ubawiony Marker. - Nie wygląda pan na... nie 
ośmielam się kończyć.
   - Bardzo dziękuję! To miło z pana strony!
   Kto wie, jak potoczyłaby się dyskusja, gdyby nie 
rozbrzmiało ciche brzęczenie sygnału zwiastującego komunikat 
kapitana. Chwilę później Robert Grady i pozostali 
pasażerowie promu zostali poinformowani, że zbliżają się do 
punktu docelowego i powinni przygotować się do opuszczenia 
pokładu. Na koniec kapitan Palmer Kruger gorąco podziękował 
za wspólny lot i zachęcił do podziwiania widoków z lewej 
burty. Robert miał szczęście, że siedział właśnie z tej 
strony.
   Komunikat obudził także sąsiada Roberta, który gapił się 
teraz ponad jego ramieniem na rozsuwającą się przesłonę 
iluminatora. Światło w przedziale pasażerskim gasło powoli, 
wpuszczając z zewnątrz mrok próżni. Gruby biznesmen, który 
przedstawił mu się na początku podróży jako Jake, poskarżył 
się głośno:
   - Nic nie widzę!
   Robert cicho zachichotał.
   - Lecimy na wyciągnięcie ręki od Słońca - rzekł. - I prom 
i stacja znajdują się jednak w cieniu wielkiej, ochronnej 
płyty, której krawędzi nie możesz dostrzec ze swego miejsca, 
Jake.
   - No tak, zapomniałem.
   - Ale gdybyś wytężył wzrok, dostrzegłbyś skupisko 
wirujących, kolorowych światełek. To jest właśnie "Królowa 
Wiktoria".
   - Och!
   Chętnie zamieniłby się z grubasem miejscami, niestety, 
było to absolutnie zakazane. Wciąż znajdowali się w stanie 
nieważkości, ale w razie rozpoczęcia hamowania odczepienie 
się od fotela mogło spowodować katastrofę. A hamowania 
należało się spodziewać w każdej chwili. Robert, nie mając 
nic lepszego do roboty, oglądał stację po raz trzeci w 
życiu.
   "Królowa Wiktoria" była najmniejszą zamieszkaną bazą 
umieszczoną na najniższej bezpiecznej orbicie Słońca. 
Bezpieczeństwo było względne, bo gdyby nie obecność 
ochronnej tafli z gordonu (od nazwiska wynalazcy), prędzej 
czy później stacja dostałaby się w zasięg jakiejś większej 
protuberancji i wyparowała razem z załogą i tłumem gości. 
Mało kto wiedział, że około miliona ośmiuset 
dziewięćdziesięciu kilometrów poniżej temperatura atmosfery 
gwiazdy sięga półtora do dwóch milionów stopni Kelvina. Od 
czasu do czasu jasne obłoki plazmy o nieco tylko mniejszej 
temperaturze lizały zewnętrzną powierzchnię płyty, 
przyprawiając dowódcę bazy o drżenie serca. Trwało to czasem 
kilka godzin, czasem kilka minut - w każdym przypadku 
kapitan Boris Sniegnin bał się równie mocno.
   Kilkanaście minut później prom wirował już razem ze 
stacją, przyczepiony do jednego z jej czterech ramion, a 
Robert w gronie pozostałych pasażerów przeciskał się przez 
przezroczysty rękaw próżniowy. Wrażenie, jak zwykle, było 
niesamowite, co wielu podróżnych potwierdzało głośnymi 
westchnieniami. Kilkoro łudziło się zapewne, że wystarczyłby 
nóż w ręku szaleńca, aby przenieść ich wszystkich do krainy 
wiecznej szczęśliwości. Nieco lepiej zorientowany Robert 
bawił się świetnie, usiłując zignorować strach, który 
kołatał się gdzieś głęboko w śledzionie. Nie było to łatwe.

Pomieszczenia stacji wydały się wszystkim bardzo swojskie. 
Siła odśrodkowa zapewniała ciążenie większe niż 
na Księżycu, skąd rozpoczęli podróż, a wystrój wnętrz nie 
różnił się bardzo od tego, co mogli zapamiętać z Ziemi. 
Odprawa celna odbywała się w malutkiej klitce wyściełanej 
czerwonym materiałem i zdobionej reprodukcjami francuskich 
impresjonistów. Młoda urzędniczka w uniformie ONZ starała 
się bardzo, aby wszyscy czuli się jak u siebie w domu. Może 
i by się jej to udało, gdyby nie fakt, że do głównej części 
stacji trzeba było wchodzić po drabince. Konstruktorom 
zabrakło inwencji na zainstalowanie windy, a może zaważyły 
względy bezpieczeństwa... któż to może wiedzieć.
   W dużym holu przy Głównym Korytarzu na pasażerów czekała 
spora grupa przyjaciół, krewnych, wspólników oraz 
przypadkowych i mniej przypadkowych gapiów. Robert również 
miał swojego reprezentanta w tym tłumie - rozpoznał go po 
znaczku Coca-Coli wpiętym w klapę modnej, zielonej 
marynarki. Krótko ostrzyżony, młody blondyn również go 
rozpoznał i pośpieszył naprzeciw.
   - Pan Grady? Nazywam się Michael Towel, jestem 
przedstawicielem koncernu. Czy podróż minęła dobrze?
   - Nieźle. A tutaj, czy wszystko w porządku?
   - Oczywiście. Proszę za mną.
   Robert ruszył za młodzieńcem, rozglądając się wokoło. Na 
pierwszy rzut oka nie widać było żadnych zmian od czasu jego 
ostatniej wizyty. Dopiero po chwili zauważył nieznaczną 
różnicę w zdobieniu ścian i umeblowaniu. Na "Królowej 
Wiktorii" epoka wiktoriańska powoli odchodziła w 
zapomnienie. Przy tych kosztach usług i tranzytu ONZ mogła 
sobie na to pozwolić. Mogła sobie pozwolić na wszystko.
   Towel nie był zbyt rozmownym towarzyszem, zresztą 
Robertowi bardzo to odpowiadało. Pożegnali się na progu 
wynajętej kabiny Grady'ego i młody inżynier bez słowa 
zniknął w krzywiźnie korytarza. Robert wszedł do środka i 
rzucił neseser na wąskie łóżko, popisując się w tym 
względzie niemałą precyzją. Następnie, zamknąwszy za sobą 
drzwi, rozejrzał się badawczo. Włączył okno, ale żaden z 
widoków nie wydał mu się zachęcający. Przyciemnił nieco 
światło i usiadł na łóżku. Był jeszcze odtwarzacz 
sfereofoniczny, lecz nie TAKIEJ muzyki chciał teraz słuchać.
   Zastanawiał się, jak wypełnić czas do jutra. Myśl o 
tabletce nasennej wywoływała tylko nieprzyjemne skurcze w 
żołądku.
   Chwilę potem był już w drodze do restauracji "Gorące 
Źródło". Do wnętrza wchodziło się wprost z Głównego 
Korytarza drewnianymi, misternie rzeźbionymi drzwiami, ale 
na tym kończyła się tradycja. Za progiem szkło, plastyk, 
kolorowe światła i dźwięki elektronicznej muzyki uderzyły w 
nic nie podejrzewającego Roberta, zatrzymując go w pół 
kroku.
   Otrząsnął się szybko i rozejrzał za wolnym miejscem, 
wszystkie stoliki były jednak okupowane. Odwracając się już, 
dostrzegł muskularnego Murzyna w żółtych goglach, 
zmagającego się za pomocą pałeczek z miską chińskiego 
przysmaku. Robert nie miał ochoty na towarzystwo, ale 
Patrick Debruse, obrońca nurków, powinien być możliwy do 
zniesienia. Nie namyślając się dłużej, pośpieszył do jego 
stolika.
   - Można? - Uśmiechnął się nieśmiało i zupełnie 
niepotrzebnie, bo Murzyn nie odrywał wzroku od miski. 
Uczynił jednak przyzwalający gest manewrując naczyniem w 
powietrzu.
   - Nazywam się Robert Grady, lecieliśmy tym samymy promem.
   Debruse zerknął na niego spod oka i skinął głową, 
przełykając głośno wonną porcję mieszaniny ryżu, ryby, mięsa 
i warzyw.
   Robert uśmiechnął się znów, tym razem do siebie. Nie mógł 
lepiej trafić. Patrick Debruse nie tylko tolerował nurków, 
ale w dodatku był milczkiem.
   Dokonał zamówienia i czekając na posiłek przyglądał się 
ciężkiej pracy młodzieży na parkiecie. Muzyka nabrała trochę 
żywszego tempa, a i światła się zmieniły - mimo starań nie 
potrafił tylko zlokalizować ich źródeł. Sąsiad oderwał go od 
tego mało produktywnego zajęcia.
   - Patric Debruse - przedstawił się Murzyn, zdejmując 
swoje żółte gogle i odsłaniając przeraźliwie białe białka. - 
Co pana tu ściągnęło?
   Robert zawahał się na moment, co było nabytą, odruchową 
już reakcją obronną.
   - Jestem nurkiem.
   - Tak sobie pomyślałem. - Debruse powrócił do jedzenia, 
ale już z mniejszym zapałem. - To pan ustanowił rekord 
cztery lata temu?
   - Tak. - Grady powstrzymał się przed skrzywieniem ust. - 
To było moje pierwsze zanurzenie. Pan jest dobrze 
zorientowany, jak widzę.
   - No tak... moja siostra jest nurkiem.
   Robert wysilił pamięć.
   - Tracy Debruse?
   Murzyn rozpromienił się w jednej chwili.
   - Pan ją zna?
   - Właściwie nie. Właściwie nie znam zbyt wielu nurków.
   - No jasne. Nie jest pan wyjątkiem wśród nich.
   - Więc Tracy jest tutaj?
   - Czekam na jej powrót.
   Podeszła kelnerka i Robert miał kilka sekund na 
zastanowienie. Dlatego zrezygnował z narzucającego się 
pytania i rzekł:
   - Płynę jutro po południu. To mój trzeci raz i jestem 
cholernie wystraszony. Zna pan jakieś lekarstwo?
   - Niestety. - Patrick Debruse rozłożył ręce. - Ale powiem 
panu, że moja siostrzyczka robiła to siedem razy i dzisiaj 
też ma zamiar wrócić. Niech pan nie pyta, skąd mam taką 
pewność, po prostu to wiem. I dlatego jestem tutaj, a nie 
przy śluzach.
   Siedem razy. Robert długo trawił tę wiadomość. Tracy 
Debruse była z pewnością kimś wyjątkowym. Przypomniał sobie 
rekordzistę, Tony'ego Rudnicky'ego. Ale ten był kompletnie 
stuknięty, zresztą jak wszyscy Amerykanie. Roześmiał się, 
sam był Amerykaninem.
   - Co pana tak rozbawiło? - zagadnął Murzyn pogodnie.
   - Nic. Właśnie przypomniałem sobie, skąd pochodzę.
   - Wszyscy jesteście trochę stuknięci - stwierdził Debruse 
bez odrobiny złośliwości.

Kilka godzin później maszerował korytarzem w stronę części 
mieszkalnej. Po prawej miał kruchy pancerz zewnętrznego 
pierścienia z oknami powybijanymi w regularnych odstępach. 
Za nimi czaił się zimny i bezwzględny Kosmos. Z lewej i nad 
głową, za jeszcze bardziej kruchą ścianą, pracowały 
urządzenia podtrzymujące życie mieszkańców tego mikroświata. 
Tu życie, tam śmierć. A on był pośrodku, na wyciągnięcie 
ręki od jednego i drugiego.
   Pozostawało kilkanaście metrów od odnogi wiodącej w 
stronę śluz, kiedy ją zobaczył. Na łukowatym zagłębieniu 
korytarza, którego podłoga wydawała się jego stopom zupełnie 
płaska, nie było nikogo więcej, więc nie mógł nie zwrócić na 
nią uwagi. Miała na sobie lekki, rozpięty pod szyją, 
srebrzysty kombinezon i szła chwiejnie chwytając się ścian - 
raz jednej, raz drugiej. Miała bardzo ładną, czarną buzię, w 
której bez trudu dopatrzył się kobiecej wersji Patricka 
Debruse'a,
   Tracy Debruse powróciła po raz ósmy.
   Przylgnął do ściany jak mokra płachta papieru, ale i tak 
potrąciła go łokciem. Ale nawet gdyby zderzyła się z nim, 
nie wiedziałaby o tym. Patrzyła przed siebie zamglonym 
wzrokiem, na jej twarzy widniały ślady łez i potu. Kiedy go 
mijała, spostrzegł, że kombinezon na jej lewym ramieniu jest 
solidnie nadpalony.
   Tracy Debruse powróciła w ostatniej chwili.
   Kiedy dotarł w końcu do swojej kabiny i odseparował się 
drzwiami od świata, z wielką ulgą rzucił się na łóżko, 
zwalając nie rozpakowany neseser na podłogę. Na suficie 
jaśniał wyrazisty hologram Księżyca w pełni. Robert myślał o 
muzyce.

Pół następnego dnia spędził na zabijaniu czasu, nie mogąc 
przestać myśleć o zbliżającym się momencie zanurzenia. Około 
południa odbył półgodzinną konferencję prasową, potem 
reklamował Coca-Colę, co wchodziło niestety w zakres umowy, a 
potem udał się na lunch, który przeciągał tak długo, jak 
tylko się dało. Rozglądał się za rodzeństwem Debruse, ale 
albo byli już w drodze na Ziemię, albo nie opuszczali 
kabiny ciesząc się swoją obecnością. Zauważył za to sąsiada 
z promu, biznesmena Jake'a, który niestety nie mógł mu 
poświęcić zbyt wiele czasu. Najprawdopodobniej grubasek 
przeżył szok dowiedziawszy się, że normalnie wyglądający, 
sympatyczny facet, z którym przyjemnie się gawędziło podczas 
lotu, jest nurkiem. Jake nie miał pojęcia, jak rozmawia się 
z kimś takim, więc znalazł wymówkę w postaci odlatującego 
promu. Robert mógł łatwo zdemaskować to oszustwo, dzwoniąc 
do portu, ale darował sobie.
   Z restauracji przeniósł się do miniparku, gdzie miał 
okazję podziwiać trzy hinduskie tancerki na gościnnych 
występach. Mundurowy załogant "Królowej Wiktorii" twierdził, 
że to światowej sławy zespół folklorystyczny na urlopie. W 
słowach tych nie było żadnej przesady. Robert nie znał się 
wprawdzie na sztuce, ale znał doskonale koszt takiego 
urlopu.
   O piątej po południu obejrzał nadawany z Ziemi dziennik 
dla wszystkich stacji orbitalnych Planet Wewnętrznych. 
Hologramowe widmo spikerki usadowiło się na blacie 
marmurowego stolika tuż przed jego nosem, ale pochylił się 
jeszcze, aby obejrzeć dokładnie jej nogi i mikroskopijny 
biust. Nie pochodził z dżungli - po prostu zestawienie 
naturalnego głosu młodej kobiety z jej nienaturalnymi 
wymiarami potrafiło go zawsze rozbroić.  
   Wreszcie w dobrym humorze i z dużą ilością adrenaliny we 
krwi poszedł do śluz towarowych, z których korzystały teraz 
wszystkie batyskafy. Przypuszczał, że znajdzie tam dwa: 
swoją "Jutrzenkę" i pojazd panny Debruse. Niewiele się 
pomylił.
   Główny hangar miał wymiary prowincjonalnej hali sportowej 
i znajdowały się tam trzy stanowiska. Robert stanął na 
umocowanej pod sufitem szerokiej rampie dla publiczności. 
Kilkanaście stóp niżej grupa czterech lekko wstawionych 
techników krzątała się wokół zawieszonej w sieci czarnej, 
poskręcanej bryły metalu. Z lewej kilku absolutnie trzeźwych 
mężczyzn pracowało przy jego srebrzystym batyskafie z 
wymalowanym na pancerzu znakiem firmowym Coca-Coli. I ten 
pojazd spoczywał w kołysce ze stalowych lin. Trzecie 
stanowisko było natomiast wolne - grube zwoje zwisały 
bezwładnie pieszcząc gładką, lśniącą metalicznie podłogę.
   Robert zszedł spiralnymi schodkami z boku pomieszczenia i 
mijając środkową sieć doznał olśnienia. Zatrzymał się i 
wlepił oczy w kupę złomu, która była niegdyś batyskafem panny 
Debruse. Jeden ze skośnookich techników ze sponsorującego 
dziewczynę koncernu Kawasonic dostrzegł jego zdumienie i 
zbliżył się szczerząc zęby.
   - Tak, tak - zamruczał, zerkając na jego plakietkę 
identyfikacyjną. - To jest właśnie jej batyskaf.
   - Co...
   - Ma na zegarze minus dwanaście minut. Szczęściara!
   Wstrząśnięty Robert powlókł się dalej, nie mogąc jednak 
oderwać wzroku od wraku. Tracy Debruse oszukała Pana Boga na 
całe siedemset dwadzieścia sekund. Braciszek mógł być dumny.
   Zazdrościł jej, że ma kogoś, kto na nią czekał. A raczej 
dziwił się. Nie znał dotąd nurka mogącego pochwalić się 
radziną, która się od niego nie odwróciła. Nie miał pojęcia, 
po której stronie leżała tu wina. Gdyby miał jeszcze okazję, 
zapytałby o to Patricka Debruse'a.
   Zza wypukłości pojazdu wyłoniła się słomiana grzywa 
Michaela Towela.
   - Przyszedłem sprawdzić, jak wam leci.
   - Wszystko OK - zapewnił inżynier znudzonym głosem.
   - A jak prognozy?
   - Wiatr w normie. Chromosfera mało aktywna, jak nigdy w 
tym okresie. Bez widoków na silniejsze protuberancje.
   - Jakieś plamy?
   - W zasięgu tylko jedna, w stadium zaniku.
   - To znaczy?
   - Pięćdziesiąt tysięcy średnicy. Są też pochodnie...
   - To nieważne. Co z tą plamą?
   Towel zmarszczył brwi. Robert niecierpliwił się zerkając 
na wypolerowany pancerz "Jutrzenki". Tęsknił za nią.
   - Raczej niezbyt. Powiem panu przed startem.
   - To bez znaczenia... te kilka minut...
   Towel zerknął znacząco ponad jego ramieniem na resztki 
pojazdu Tracy Debruse. Robert skinął głową.
   - Tak, wiem. - Odwrócił się na pięcie i wyciągnął rękę. - 
Mogę pana zapewnić, że mnie nic takiego się nie zdarzy. 
Jeżeli nie będę chciał wrócić, to nie wrócę. - Zaśmiał się 
nerwowo i spojrzał na wykrzywioną twarz inżyniera. - Ale pan 
jest chyba zwolennikiem teorii Blackfielda?
   - Co proszę?
   - Myśli pan, że oni nie wracają, bo nie mogą?
   Młody inżynier wzruszył ramionami.
   - Gówno mnie to obchodzi - powiedział szczerze.
   Prawdę powiedziawszy, Robert również miał to gdzieś. 
Jeżeli ktoś miał prawo wyrażać na ten temat jakieś opinie, 
to chyba tylko Tony Rudnicky. Może Tracy Debruse.

Rodzeństwo Debruse przyszło go pożegnać, co było jedynym 
miłym akcentem imprezy. Robert z trudem wyłowił ich twarze w 
gęstym tłumie na rampie, wśród trzasków holokamer i 
błyskających reklam. Cały ten zgiełk pozostawił za sobą, 
zamknąwszy właz od środka. Seria mikroskopijnych wybuchów 
wtopiła pokrywę w pancerz odcinając go od wszystkich 
błahostek i poważnych problemów zewnętrznego świata.
   Wcale nie odczuwał tego jako odizolowanie od świata, 
wręcz przeciwnie. Jeżeli świat wewnątrz batyskafu nie był 
rozleglejszy, to przynajmniej był dużo bardziej pociągający.
   Kabina miała kształt kuli i nie znalazło się tu wiele 
miejsca poza przestrzenią dla ciała Roberta. Przypominało to 
klatkę dla niebezpiecznego wariata - obite miękkim, białym 
materiałem wnętrze i absolutnie żadnych urządzeń. Jedynym 
punktem, na którym można było oprzeć wzrok i myśli, była 
zielonkawa płytka dwóch wskaźników: regulatora zegarowego i 
miernika wysokości. Obydwa wyświetlacze pokazywały szereg 
zaokrąglonych zer.
   Robert wyciągnął się na podłodze, wyginając ciało 
stosownie do jej powierzchni, co nie było wcale tak 
niewygodne, jak można by przypuszczać. Czekał na zgaśnięcie 
światła, które wydobywało się z niewielkich szczelin w 
powłoce ścian, a raczej w sferycznej ścianie. Czuł się 
trochę jak mucha przyłapana przez reflektor na gładkiej, 
białej powierzchni. Pocieszał się, że nikt nie może go 
zobaczyć, ale przeszkadzała mu własna wyobraźnia.
   Procedura przedłużała się, a może to czas płatał mu 
figle, trudno było powiedzieć. We wnętrzu batyskafu 
wszystkie fizyczne zasady zewnętrznego świata nabierały 
innych znaczeń. Świat ograniczał się do przestrzeni 
kończącej się o wyciągnięcie ręki, a jego reguły zależały 
tylko od niego. Nie, to przesada i to gruba. W 
rzeczywistości nie miał wpływu na tę przestrzeń. To ona 
rządziła nim wedle swojej, trudnej do pojęcia woli.
   Dlatego Robert nie potrafił stwierdzić, ile sekund, minut 
czy godzin przeleżał w bezruchu, czekając na start.
   I nie przejmował się tym. Cóż znaczył upływający czas 
wobec obcowania z otaczającym żywiołem? Bo za chwilę Robert 
Grady i jego "Jutrzenka" znów połączą się ze Wszechświatem, z 
tym, że to już nie będzie ten sam Wszechświat. Nie będzie 
ludzi, nie będzie planet, nie będzie próżni i zimna Kosmosu, 
nie będzie Boga.
   Będzie Muzyka Słońca.
   Tylko dlaczego, do cholery, tak długo to trwa?
   Nagle zaczął się ruch. Odczuł to jako niewielkie wahania 
ciężaru ciała. Usiadł i podkurczył nogi, ale oba wskaźniki 
wciąż pokazywały zera. Chwilę potem nastąpiło silne 
szarpnięcie i Robert pofrunął do góry. Góra stała się dołem, 
a wnętrze kabiny zawirowało. Trwało to tylko krótki moment - 
po chwili nurek znów siedział na podłodze. Podniósł powieki, 
które zacisnął wcześniej odruchowo i stwierdził, że otacza 
go ciemność.
   Serce podskoczyło mu do gardła, ale nie miało to nic 
wspólnego ze strachem. Wytężył wzrok i odnalazł pod nogami 
oddalające się światła "Królowej Wiktorii". Gdzieś z boku 
wirowały dwa rzędy cyferek zawieszone pośród gwiazd i 
wyróżniające się na ich tle jaskrawą zielenią. Gdyby nie 
namacalna obecność powłoki, mógłby stracić zmysły, pomimo że 
było to już jego trzecie zanurzenie. Za każdym razem szok 
trwał jednak krócej. Był to zresztą szok ze wszech miar 
pozytywny - podobnie czuli się chyba niektórzy mieszkańcy 
Hiroszimy obserwując atomowy wybuch. Zanim zginęli. Bo, jak 
wiadomo, grzyb atomowy to najpiękniejsze z dzieł człowieka, 
przewyższające też wszystko, co stworzyła natura. Z 
wyjątkiem Muzyki Słońca.
   I dlatego Robert miał serce w gardle.
   Gdzieś z góry, która w rzeczywistości była dołem, 
spływała ku niemu jarząca się, pozioma kreska. Była to 
krawędź ochronnej, gordonowej płyty, która, choć pochłonęła 
ogromne ilości energii i materiału, nie miała w sobie nic 
wielkiego. To zresztą typowe dla wszystkich trwałych 
wytworów człowieka. Nawet drapacze chmur i egipskie piramidy 
wydawały się emocjonalnie puste wobec ogromnych i malutkich, 
lecz zawsze harmonijnych dzieł natury. Lub też Stwórcy, 
zależy, jak na to spojrzeć. Wrażenia estetyczne nie należą 
jednak do prawd ogólnych i każdy ma prawo do wyrażania 
własnych opinii. Być może, niektórym wydawało się, że wielka 
płyta z gordonu jest urzeczywistnieniem doskonałości, której 
zawsze brakowało przyrodzie. Zresztą harmonia i doskonałość 
to również pojęcia względne, takie wywody nie prowadzą do 
niczego. Robert był jednak pewny swojej racji i nikt nic nie 
mógł na to poradzić.

Słońce pojawiło się zupełnie niespodziewanie. Nie miało to 
nic wspólnego ze wschodem obserwowanym na Ziemi, choć i tam 
bywali ludzie, którzy witali ten wschód z równą żarliwością, 
jak on teraz. Nie został oślepiony, gdyż nie patrzył 
bezpośrednio na gwiazdę. To, co miał przed oczyma, było 
tylko zmyślną projekcją holowizorów, w większości całkowicie 
fikcyjną. "Jutrzenka" została wyposażona w czujniki 
temperatury i z pochodzących z nich informacji układała 
obraz, który wyświetlała w kabinie. Szczegóły tego obrazu 
czerpała z pamięci posługując się na pół inteligentnym 
programem, który zapewniał dużą zgodność z rzeczywistością. 
Innego sposobu nie było - pancerz batyskafu nie miał prawa 
przepuszczać żadnego promieniowania, może z wyjątkiem 
neutrino. Robert patrzył na Słońce, ale jego sztuczny blask 
nie raził oczu.
   Spadał ze stałym przyśpieszeniem. Nie miał możliwości 
kontrolowania tego procesu, nad wszystkim czuwały automaty, 
których zadaniem było sprowadzenie go jak najniżej się da. 
Na razie fruwał na falach wiatru słonecznego gdzieś w górnej 
części korony, smażąc się w temperaturze kilkuset tysięcy 
stopni. Niżej było jeszcze gorzej, jeżeli już patrzeć na to 
od tej strony. Robert oceniał bowiem problem z zupełnie 
innej perspektywy - zagadnienia techniczne nie zaprzątały 
jego uwagi.
   Konstruktorzy pojazdów słonecznych mieli do rozwiązania 
dwa zasadnicze problemy: wysoką temperaturę i grawitację. 
Oba zostały pokonane tego samego dnia - 13 października 2066 
roku - kiedy to James Hollyfield i Dymitr Gonzaga odkryli 
zasadę konwersji sił i dowiedli jej działania w praktyce, 
budując pierwszy na świecie syntezer subatomowy. Dzięki 
niemu mogli tworzyć dowolne materiały, łącząc cząstki 
elementarne według własnego upodobania - tak powstały między 
innymi materiały odporne na działanie wielkich temperatur. 
Tak powstała później płyta z gordonu chroniąca "Królową 
Wiktorię" przed kaprysami centralnej gwiazdy. Drugi problem 
rozwiązał się sam przez się, kiedy syntezer Hollyfielda i 
Gonzagi wyprodukował odwrócone pole grawitacyjne z 
pominięciem masy jako źródła. Teraz potrzeba było jedynie 
odpowiednio dużego źródła energii i wszystkie zakamarki 
Słońca stawały przed człowiekiem otworem. A gdzie szukać 
większego i tańszego źródła energii niż samo Słońce?
   Rozwiązanie pozostałych technicznych trudności zabrało 
jedynie ćwierć wieku i pierwszy słoneczny pojazd był gotowy. 
Spłonął wprawdzie w dolnych warstwach korony słonecznej, ale 
pierwszy krok został uczyniony. Ostatnim była "Jutrzenka" 
Roberta Grady'ego. Była najlepsza, co nie znaczy, że 
absolutnie doskonała. Zapewniała jednak możliwość przeżycia 
kilku godzin w najbardziej niesprzyjających warunkach, jakie 
można znaleźć w Układzie Słonecznym. A to już było coś.
   Nurkowie pojawili się kilka lat po pierwszej załogowej 
ekspedycji. Wkrótce, kiedy uwaga naukowców zwróciła się w 
innym kierunku, to nurkowie pozostali jedynymi użytkownikami 
słonecznych pojazdów. W tym czasie Ziemia organizowała 
ekspedycję do potrójnego systemu Centaura, a na Marsie 
startowała druga kolonia. Nikogo wtedy nie interesował 
fenomen nurków. Z wyjątkiem wielkich koncernów, które 
natychmiast zwietrzyły interes.
   Był to pozorny paradoks. Większość społeczeństwa nie 
darzyła ich sympatią, a jednak koncerny zarabiały krocie na 
reklamie. Jak to się działo? Bardzo prosto - podświadomie 
niemal wszyscy podziwiali rycerzy słońca, wspaniałych 
ryzykantów, tajemniczych szaleńców. Byli stałym tematem 
rozmów, chociaż nie wyrażano się o nich pochlebnie. Porządni 
obywatele nie lubili nurków, ponieważ taka panowała moda. 
Robert miał nadzieję, że moda ta nigdy nie przeminie.
   Świat nauki obserwował nurków z przymrużeniem oka, nie 
mogąc ich pojąć. Kilku odważniejszych profesorów z wielkimi 
nazwiskami i równie wielkimi teoriami próbowało rozgryźć ten 
problem i siadało w batyskafy. Wszyscy zostali nurkami, a 
żaden nie powrócił z trzeciego zanurzenia. Od tamtej pory 
Słońce zostało odsunięte na margines astronomicznych i 
filozoficznych zainteresowań ludzkości. Wkrótce mieli 
powrócić bohaterowie z układu Tolimana.

Obraz gwiazdy zaczęła przesłaniać jakby delikatna mgiełka, 
zdawałoby się tysiące niewidzialnych pająków zasnuwają 
szybko kulę, w której uwięziono Roberta. Po kilku chwilach 
cały świat skrył się za welonem jasnej mgły. W tym samym 
momencie powrócił stan nieważności - pojazd przestał 
przyśpieszać i rozpoczął swobodny spadek ku Słońcu.
   Widział tarczę gwiazdy jako miskę świecącej bielą cieczy. 
Miska była nieco przechylona i gdzieś z lewej strony gorąca 
zupa wylewała się na ciemny stół Kosmosu. Wydawało mu się 
też, że dostrzega pęknięcia w ścianach naczynia, jednak 
równie dobrze mogły to być wypryski cieczy, która kipiała 
intensywnie, strzelając ku niemu wydłużonymi bąblami. 
Wkrótce wszystko skryło się za jednolitą kurtyną jasności - 
był to efekt rosnącego wciąż tarcia powierzchni batyskafu o 
cząsteczki atmosfery.
   Robert spojrzał na wysokościomierz, na którym widniała 
wartość kilkuset tysięcy kilometrów. Nie mógł wyraźnie 
dostrzec, ile dokładnie dzieliło jego pojazd od dolnej 
granicy fotosfery. Zegar uspokajał go zielonym światłem, tak 
jak należało się tego spodziewać.
   Batyskaf zwalniał wyraźnie, co Robert odczuł jako ponowne 
pojawienie się w swoim świecie kierunków przestrzeni. 
Klęczał teraz na tarczy Słońca, która wyróżniała się jako 
nieco jaśniejsza plama na tle przerażająco jasnej bieli. W 
tym świetle wszystkie szczegóły jego stroju, skóra rąk i 
stóp nabierały jednakowego, bladego odcienia. Wyglądało to 
tak, jakby sam stanowił źródło światła. Nie istniało nic 
poza światłem. Białym, wciskającym się pod powieki światłem.
   W pewnym momencie, czas nie grał tu roli, pojawiły się 
kolory. Być może, było to spowodowane zmęczeniem oczu, być 
może, rzeczywiście zachodziło tu nowe fizyczne zjawisko, 
Robert nie był w stanie się nad tym zastanowić. Spojrzał 
jeszcze raz na wysokościomierz, z trudem odrywając wzrok od 
feerii barw i odczytał wartość szesnastu tysięcy pięciuset 
kilometrów. Cyfry zmieniały się, ale nie potrafił określić, 
jak szybko. Gdyby miał na to czas i ochotę, mógłby założyć, 
że jego prędkość zmalała prawie do minimum. Bez pomocy zegara 
nie mógł wyliczyć tego dokładnie. Był to zresztą jeden z 
powodów, dla których nurkowie nie zabierali ze sobą 
zegarków. Ten wyświetlacz, który nazywali "zegarem", nie 
służył bynajmniej pokazywaniu upływającego czasu. Obliczał 
sekundy, minuty i godziny bytu. Racjonował życie.
   Temperatura na zewnątrz spadała wyraźnie. Przestrzeń nie 
była już jednolitym światłem, ale podzieliła się niżej na 
skupiska o różnej jaskrawości. Kolory były zjawami 
wirującymi wokół Roberta, oplatającymi go, na przemian to 
odsuwającymi się od niego, to wyciągającymi ku niemu swoje 
ramiona. Macki i sploty drgały regularnie i minęła długa 
chwila, nim zorientował się, że pulsują w rytm uderzeń jego 
serca. W jakiś tajemniczy sposób były więc z nim związane, 
przeplecione z nitkami jego duszy, zakorzenione w jego 
umyśle - nieregularne, niematerialne, bosko piękne i bosko 
doskonałe zjawy, które mogłyby być narkotyczną wizją.
   U dołu gorąca zupa zaczęła przeobrażać się w jezioro 
ciemnej wody z pływającymi na powierzchni tenisowymi 
piłeczkami, które mieszały się ze sobą, czasem łączyły, 
czasem tonęły i znikały. Mogły to być też oczka tłuszczu w 
rosole. W rzeczywistości były granulami dziesiątki i setki 
tysięcy razy przerastającymi wielkością jego "Jutrzenkę".
   Zrozumiał nagle, że znajduje się przeraźliwie nisko - 
gdzieś w dolnych warstwach chromosfery. Temperatura na 
zewnątrz spadła do kilkunastu tysięcy stopni - ledwie parę 
tysięcy kilometrów niżej czekała na niego wrząca kipiel 
Słońca. Batyskaf spisywał się bez zarzutu, co było 
pocieszające. Gdyby nie to, grawitacja zamieniłaby go w 
rozlewającą się na podłodze kluskę. Jednak nie mogło to trwać 
wiecznie - temperatura zżerała powoli kolejne warstwy 
ochronnego pancerza - prędzej czy później będzie musiał 
wrócić.
   Zegar pocieszył go zielonym światłem.
   Tymczasem wokół działo się wiele. Gdy tylko podniósł 
wzrok, wirująca przestrzeń wciągnęła go w siebie, zrywając 
ostatnie nici wiążące go z rzeczywistością. Jego ciało 
przestało istnieć, a świadomość rozmyła się po 
nie istniejących ścianach batyskafu i przesączyła do plazmy 
na zewnątrz. Robert czuł jej cząsteczki, przeszywające go 
promienie, rozszarpujące na strzępy eksplozje ciśnienia. To 
było coś więcej niż najlepszy narkotyk - oszołomiony, 
rozwleczony na kilometrach wypełnionej gazem przestrzeni 
przestał czuć i myśleć. Muzyka Słońca wessała go w siebie - 
stał się Muzyką Słońca - ulotnym i potężnym, grzmiącym i 
delikatnym, boskim i diabelskim śpiewem. Gdzieś w ostatnim 
strzępie świadomości kołatało się uczucie małości i pokory 
wobec wszechpotężnej, majestatycznej i nieskazitelnej 
obecności Czegoś. To Coś mogłoby być Bogiem, mogłoby być 
Słońcem, mogłoby być nim lub wszystkim tym na raz - nie 
miało to już żadnego znaczenia.
   Batyskaf opadał wciąż w dół, prowadząc własną, bardzo 
przyziemną walkę z żywiołem. Znajdował się teraz w 
najbardziej zacisznym i bezpiecznym zakątku atmosfery 
gwiazdy, ale musiał oszczędzać siły na powrót. Bezduszny 
zegar odliczał kolejne minuty ze swego niezbyt bogatego 
zapasu.
   Robert powracał kilka razy, tylko raz patrząc na zegar. 
Po kilku chwilach Muzyka porywała go na powrót. Podczas 
jednego z tych okresów nieświadomości, a może 
nadświadomości, jego "Jutrzenka" wpłynęła do fotosfery, 
ustanawiając nowy rekord zanurzenia. Rekord, który nie miał 
być nigdy nigdzie odnotowany.
   Kiedy drugi raz skupił wzrok na wyświetlaczu, cyferki 
jarzyły się niebiesko. Był to jakiś sygnał, ale minęła długa 
chwila, nim przypomniał sobie, co on oznacza: ktoś chciał, 
żeby przekręcił płytkę i włączył procedurę wynurzania. 
Próbował zastanowić się nad tym, ale nie potrafił skupić 
myśli. Zamykał powieki, nawet zakrywał je pięściami, ale nic 
to nie pomagało. Chwytał strzępy jakichś wspomnień z innego 
świata, do którego miał powrócić, który czekał na niego 
gdzieś w górze. Próbował o nim myśleć, ale odczuwał tylko 
niechęć, złość, pogardę, wstręt. Osobnym uczuciem był 
strach, który odnosił się niewątpliwie do obecnego, 
wirującego świata światłości. Szukał przyczyny tego strachu, 
ale wymykała się gdzieś na granicach jego szerokiego na 
kilometry umysłu. Zanurzył się znów, wytrysnął w przestrzeń 
fontanną kształtów i kolorów. Odszedł z "Jutrzenki", aby 
nigdy nie wrócić. Przestrzeń wciągnęła go chciwie i nawinęła 
na olbrzymi, słoneczny palec. Czuł jej pulsowanie w każdej 
cząsteczce swego gigantycznego ciała - silne, obce uczucia 
szarpały nim gwałtownie w niepokojącym rytmie. Czerpał je 
całym swoim umysłem jednocząc się, dzieląc na fragmenty i 
rozcieńczając w roztworze bez granic.
   Po upływie trudnej do określenia chwili cyferki zegara 
zapłonęły purpurą, przechodząc z odliczania życia na 
odliczanie śmierci. Gdzieś w górze pierwszy międzygwiezdny 
statek kosmiczny o banalnej nazwie "Odkrywca" zbliżał się do 
orbity Transplutona. Słońce milczało, czekając.

Gołdap, 1990
                                                Marek Bida

                         MAREK BIDA
Urodził się w 1971 roku w Gołdapi. Słuchacz Państwowego 
Studium Stenotypii i Języków Obcych w Warszawie (kierunek: 
finanse i rozliczenia międzynarodowe). Ma w planie dalsze 
studia. Z fantastyką (i "Fantastyką") związany od dziecka, 
szuka w niej przede wszystkim piękna. Ulubieni autorzy: G. 
Wolfe, F. Herbert, N. Spinrad, R.A. Heinlein, L. Shepard.
                                                     (mp)

