Autor: Joanna Magier
Tytuł: Weź mnie ze sobą, Thorge

Z "NF" 2/91

Nadesłane na konkurs "Fantastyka'90"

                        A MOC, gdy ją wystawiają na próbę,
                        karci niemądrych.

   Odsłonięcia groty dokonywano raz na dwadzieścia lat. 
   Avilon wypełniał się wtedy tysiącami pielgrzymów 
przybywających z najdalszych zakątków Mylo, aby ujrzeć Jej 
oblicze. Po dwudziestu latach znów ukazywała się oczom swego 
ludu, który klękał przed Nią, całował wiernymi ustami pył 
suchej avilońskiej ziemi i radował się widokiem Królowej-
Rodzicielki. Chorzy, którzy doczekali Jej przyjścia, 
odzyskiwali zdrowie; kalecy mogli tańczyć na Jej cześć. 
Wierni pogłębiali swą wiarę, a heretycy wracali do domów 
upokorzeni, lecz oczyszczeni Jej wzrokiem. Pokolenia 
odchodziły, ale po nich następowały nowe i pamięć o Niej nie 
ginęła. Avilon co dwadzieścia lat stawał się miejscem 
pielgrzymek, pełnym gwaru i szumu. Zdawał się być stolicą, do 
której ściągają ludzie różnych plemion, języków i zwyczajów.
   Tyle przekazały mi usta ojca. Tyle wiedzieliśmy - ja, 
Thorge i mój młodszy brat, Meki. Tym krzepiły się nasze 
serca, gdy wspiąwszy się na szczyt wzniesienia ujrzeliśmy w
dole gliniane i kamienne domy Avilonu. Mój ojciec i matka 
moja wracali tu po dwudziestu latach. Szli do miejsca, 
gdzie dwadzieścia zim temu nastąpił czas rozwiązania i gdzie 
matka powiła mnie na Jej oczach. Teraz wracaliśmy 
podziękować Jej za to. Pół roku minęło, jak opuściliśmy mury 
rodzinnego domu; pół miesiąca, jak usypaliśmy grób dziadka 
Fa; pół dnia, jak po raz pierwszy ujrzałem Avilon. Tam, w 
centrum miasta, czekał park i grota z wejściem przywalonym 
kamieniem. Jej grota i Jej świat.
   Miasto było przepełnione, wiedzieliśmy o tym. Zdawaliśmy 
się okruchem pośród tysięcy ludzi i rodzin. Widziałem ich, 
jak ciągnęli ciemną falą poprzez żółte piaski pustyni i 
gromadzili się wokół miasta. Z tej odległości trudno było 
rozpoznać, do jakich plemion należeli, z których krain Mylo 
wędrowali. My podążaliśmy w grupie północnych ludów wraz z 
góralami z Garra, mężami wielkiego wzrostu, posępnymi, ale 
bitnymi i niezastąpionymi towarzyszami podróży. Zdążyliśmy 
się przyzwyczaić do ich cuchnących okryć ze skór górskich 
kozic i latających lwów, przystrojonych piórami sępów i 
czaszkami złotych krupii, maleńkich ptaków oaz.
   Dochodziło południe i nad szarym krajem pustyń, jak 
mówili o Mylo obcy kupcy, zaczynał się bezruch wiatru i 
nielicznych obłoków. Musiało to wpłynąć także na ludzi. 
Idący przed nami zatrzymali się i zmusili nas do 
przystanięcia. Meki z ulgą zrzucił juki z ramion i, dysząc 
ciężko, usiadł na nich. Był cztery lata młodszy ode mnie, 
ale sylwetkę miał bardziej męską, choć przerastałem go o 
głowę. Lecz on nie przeżył pustynnej gorączki, z powodu 
której ja już od roku nie mogłem wrócić do pełni sił. Teraz 
w milczeniu obserwowałem, jak dłonią rozciera brudny pot na 
szerokim karku.
   - Rozkładamy się? - sapnął.
   Spojrzałem na ojca. Wpatrzony w panoramę Avilonu 
przypominał starożytny posąg ze Starego Miasta; jeden z 
takich posągów znajdował się na terenach należących do 
naszego plemienia.
   - Wstawaj - rzekł wreszcie. - Idziemy.
   Meki wykrzywił się, ale po chwili rzucił mi wesołe 
spojrzenie. A ojciec nie czekał. Był już przed nami, 
przepychał się między ludźmi rozkładającymi swoje toboły. 
Poprawiłem ciężar na plecach i ująwszy matkę pod rękę, 
ruszyłem za nim. Za nami podążał Meki, rozpychał na boki 
pielgrzymów i klął dzieciarnię plączącą się pod nogami.
   Kordon żołnierzy wyrósł nagle i nieoczekiwanie; ten widok 
osadził nas w miejscu. Byli to pretorianie. Ich czerwone 
płaszcze i dziwaczne hełmy osłaniające całe twarze stanowiły 
doskonały znak rozpoznawczy, tak samo dobry jak krótkie 
miecze o szerokich ostrzach i stopy w sandałach. Zaparłszy 
końce kopii w ziemię, ostrza kierowali na zewnątrz. 
Gdzieniegdzie leżały zwłoki nachalnych pielgrzymów, znak, że 
straż królewska nie dla ozdoby nosi broń u pasa. Spytałem 
ojca:
   - Wiedziałeś, że tu będą?
   Zaprzeczył ruchem głowy.
   - Nigdy ich nie było w tym dniu. Przynajmniej ostatnim 
razem. Coś tu nie gra. 
   Skierował się do żołnierza przechadzającego się wzdłuż 
szeregu i zagadnął:
    - Panie, zgaduję, że nie wolno wchodzić do miasta.
   Wojak zmierzył ojca niechętnym spojrzeniem.
   - Dobrze zgadujesz. Nie ma miejsc.
   - My mamy je zarezerwowane.
   Setnik zatrzymał się. Jego twarz była ciemna, spalona 
słońcem i to dowodziło, że jeszcze niedawno służył w jednej 
z południowych prowincji.
   - Zarezerwowane? U kogóż to?
   - W karczmie mego przyjaciela - odparł spokojnie ojciec. 
- W domu kupca Ponescu.
   Setnik zagwizdał przeciągle.
   - Możnych masz przyjaciół, człowieku. A to - wskazał na 
nas - twoja rodzina?
   - Tak.
   - Kim jesteś i skąd przybywasz?
   - Nazywam się Pontus. Przyszliśmy z prowincji Ir pod 
władzą zarządcy Radestenesa.
   - A, Radestenes - podchwycił żołnierz. - Myślałem, że on 
już nie żyje. Stary Radestenes zarządcą, kto by pomyślał!
   Ta wiadomość korzystnie wpłynęła na naszą sytuację, bo 
uczynił ruch ręką i pretorianie zrobili przejście. Pierścień 
żołnierzy zamknął się za nami natychmiast. Odprowadzani 
zawistnymi spojrzeniami ruszyliśmy do bramy Avilonu. Wokół 
rozkładali swe kramy kupcy, rzemieślnicy i okoliczni chłopi. 
Weszliśmy w ten tłum. Przestrzenią zawładnęły głosy 
zachwalające towary, a w nozdrza uderzyła woń pokarmów, 
zwierząt, łajna, skóry i potu. Niekiedy przystawaliśmy 
zaciekawieni występami kuglarzy, którzy ściągnęli tu z 
całego kraju, spodziewając się łatwego zarobku. Nad tłumem 
pobłyskiwały ostrza halabard Straży Miejskiej.

   Wnętrze głównej sali karczmy było przestronne, lecz 
ciemne. Kilka okien przysłaniały okiennice, a kaganki 
umieszczone na ścianach niezbyt skutecznie rozpraszały mrok. 
Pozostawało jeszcze daleko do wieczora, mimo to karczma 
wypełniona była po brzegi. Na ławach spoczywały całe rodziny 
pielgrzymów, którzy przybyli tu jako jedni z pierwszych lub 
też, tak jak my, przyjęci zostali dzięki znajomości 
gospodarza. Ponescu wraz z żoną o imieniu Alaro uwijał się 
między nimi. On roznosił posiłki, ona raczyła gości 
trunkami. Na ławach siedzieli przeważnie południowcy: 
nieduzi, krępi, szerocy w barach, opaleni na brąz, 
ciemnowłosi.  
   Wreszcie miska z polewką stanęła przed nami, a Ponescu 
opadł na ławę obok.
   - Uff, urwanie głowy - stęknął. - Nie wiem, ale albo ja 
się starzeję, albo ten rok jest inny.
   - Czas leci - odparł ojciec. - Dwadzieścia lat to nie 
jeden dzień. Starzejemy się. Ale... - tu przerwał, a my za 
jego przykładem pochyliliśmy głowy nad stołem. - Ale i mnie 
wydaje się, że coś jeszcze zmieniło się w Avilonie.
   Kupiec siedzący obok obejrzał się niespokojnie i rzekł 
cicho.
   - Ja też to zauważyłem. Widzieliście pretorian? I co ty 
na to, Pontus? Chodzą słuchy, że sam król jest w mieście. 
Oficjalnie nikt nic nie wie, ale w przeciwnym razie po cóż 
by tu stali?
   - Ile kohort jest w Avilonie? - spytałem.
   - No właśnie. Wyobraźcie sobie, że pięć.
   - To ponad połowa - zdziwił się ojciec. - Skąd o tym 
wiesz?
 - Pięciu prefektów widziałem na własne oczy. Teraz oni 
rządzą miastem. Burmistrz i Straż Miejska muszą ich słuchać.
   - Coś się szykuje - ojciec skinął głową. - Mam złe 
przeczucia.
   - Ej, wy - dobiegł głos z krańca stołu. Dostrzegłem w 
głębi dwóch starców, jednakowych jak odbicia w lustrze. Głowy 
mieli siwe, długie, rzadkie brody, które wybielały ich 
niesamowicie pomarszczone twarze. Wyblakłe oczy kierowali w 
naszą stronę.
   - Dlaczego szemracie tak cicho? Nasze uszy nie są 
dobre jak dawniej. Może ukrywacie jakąś tajemnicę? - 
powiedział jeden. A drugi dodał:
   - Tajemnice dzielą ludzi.
   Ponescu wyprostował się, chrząknął, a wszystko to, by dać 
sobie czas do namysłu.
   - Nudne sprawy rodzinne - rzucił wreszcie.
   Starcy zachichotali rozbawieni.
   - Rodzinne, hę? A już cieszyłem się, że może ploteczki z 
wielkiego świata.
   - Mieliśmy nadzieję - kończył drugi - że rywalizujecie w 
Grze Avilońskiej. Dołączylibyśmy.
   Tym razem wtrącił się ojciec.
   - Nie. Nie mielibyśmy szans. Musicie być w tym mistrzami.
   Zachichotali połechtani komplementem.
   - Co, nie spróbujecie nawet?
   Ponescu i ojciec pokręcili głowami.
   - Co to jest Gra Avilońska? - spytałem nie rozumiejąc. 
Tamci to usłyszeli.
   - Nie wie o Grze Avilońskiej - rzekł niedowierzająco 
pierwszy.
   - Chłopcze - wtrącił drugi - musisz przybywać z daleka.
   - To mój syn - odparł za mnie ojciec. - Jest w mieście 
pierwszy raz.
   - Będziesz więc tu na darmo, jeśli choć raz nie zagrasz.
   - Na czym polega gra? - rzuciłem. Poczułem, jak ojciec 
kładzie mi dłoń na ramieniu.
   - Lepiej się nie dopytuj - szepnął.
   - Nie wzbraniaj mu! - przestrzegł jeden ze starców. 
Wcześniejsza wzmianka o złym słuchu okazała się 
nieprawdziwa.
   Ojciec poruszył się, ale nic nie odpowiedział.
   - Jakie są więc te zasady? - przerwałem ciszę. Byłem 
coraz bardziej zaintrygowany, a ostrożność ojca wyglądała na 
przesadną.
   Bliźniacy zbliżyli się postukując kosturami. Usiedli po 
obu moich stronach. Ten z prawej rzekł:
   - Muszę cię jednak uprzedzić, że Gra Avilonu toczy się 
zawsze o coś. Jeśli więc przegrasz...
   - O co zagramy? - rzuciłem krótko.
   - Ja wezmę okrycie - rzekł, a drugi dodał:
   - Zadowolę się butami. Wyglądają dość solidnie.
   Rzeczywiście, buty miałem dobre: skórzane, długie, 
wygodne.
   - A co wy mi dacie?
   Znów zachichotali. Kątem oka dostrzegłem, że do karczmy 
weszło kilku pretorian. Stanęli przy szynkwasie i popijając 
kwas przypatrywali się nam spod oka.
   - Wybieraj. Mów, czego chcesz?
   Byli przebiegli. Zlustrowawszy ich wzrokiem, 
stwierdziłem, że nie posiadają niczego cennego. Obaj 
przyodziani byli w szare, szerokie szaty, przepasane 
powrósłami ze słomy. Myślałem chwilę.
   - Wezmę wasze amulety.
   Spoważnieli, spojrzeli po sobie.
   - Zgoda - rzekł wreszcie ten z lewej. Drugi zaczął 
wyjaśniać:
   - Gra Avilońska polega na wymyślaniu przysłów związanych 
z zadanym tematem. Wylosowana strona zaczyna, a druga musi 
odpowiedzieć innym przysłowiem, prawdą lub formułą. Pamiętaj 
jednak, że nie można mówić formuł, które są znane. Należy 
tworzyć nowe. Rozumiesz?
   - Kto zaczyna?
   Starzec z prawej otworzył dłoń, na której błyszczała 
drobna moneta.
   - Jeśli będzie smok, ty - rzekł. - Jeśli tygrys, my.
   Podrzucił monetę i sprawnie złapawszy ukazał na dłoni. Na 
blasze widniał tygrys.
   - Zaczynajcie - rzuciłem.
   Zachichotali swoim zwyczajem i popatrzyli na siebie. Ten 
z lewej rozpoczął:
   - Nie ma to jak z ślepcem wędrować lub z głuchym w pieśń 
uderzyć, inni cię wtedy za mistrza wezmą.
   Bezradnie układałem słowa, które teraz jak na złość 
uciekały z pamięci. Na język cisnęły się formuły już znane, 
gdzieś zasłyszane, których użyć nie mogłem.
   Tymczasem drugi dodał:
   - Każdy myśli, że mistrza pokona, dopóki nie zostanie 
wyśmiany. Głusi i ślepi są w sam raz do żebrania, inne 
zajęcia niech lepszym zostawią.
   Zdania, które zbierałem, poszły w rozsypkę. Silna okazała 
się tylko natrętna myśl, że bez butów będzie mi o wiele 
gorzej.
   - Nie wysilaj się, chłopcze - doleciało nagle z cienia. - 
Niesprawiedliwa to gra.
   Obejrzałem się, a starcy wyzywająco spojrzeli w głąb 
karczmy, wypatrując intruza.
   - Kto zarzuca nam niesprawiedliwość?
   - Ja!
   Spomiędzy stolików wysunął się jeszcze jeden staruszek. 
Był jednak o wiele mniejszy, jakby zasuszony. Wydawał się 
przez to starszy od bliźniaków.
   - Jest was dwóch, a on tymczasem samotny. Dwie głowy 
więcej mogą wymyśleć niż jedna. Czyż jest to sprawiedliwe?
   Spojrzeli po sobie.
   - Sam się zgodził. Nic nie mieliśmy przeciw temu, żeby 
sobie kogoś dobrał.
   Malutki starzec zbliżył się do nas i dopiero teraz 
dostrzegłem skórę charakterystyczną dla mieszkańców puszcz: 
białą, nie spaloną wiatrem i słońcem.
   Obszedł stół i usadowił się naprzeciw nas.
   - Kim jesteś, że chcesz nas osądzać? - rzucił jeden ze 
starców.
   Zanim tamten odpowiedział, zabrzmiał jednak głos któregoś 
z pretorian:
   - Ma rację. Postąpiliście niesłusznie.
   - Niech dobierze sobie kogoś - doleciało z sali.
   Bliźniacy wtulili głowy w ramiona. Ten z prawej podniósł 
rękę.
   - Już mówiliśmy. Nic przeciwko temu nie mamy - 
powiedział, a spojrzawszy na mnie dodał: - Masz obrońców, 
chłopcze. Zrób, czego chcą.
   Rozejrzałem się i wróciłem do zasuszonego staruszka. W 
dziwny sposób przyciągał moją uwagę. Wreszcie wyciągnąłem 
rękę w jego stronę. Uśmiechnął się porozumiewawczo, zatarł 
ręce i spojrzał wyzywająco na bliźniaków.
   - Jestem Mozgli z Parrakonu. Przyzwoitość nakazuje, 
byście i wy się przedstawili.
   - Tun i Gun z Avilonu. Byliśmy świadkami siedmiu Jej 
przyjść - powiedział zniecierpliwionym głosem starzec 
siedzący na prawo ode mnie. 
   Mozgli znów uśmiechnął się, ale nie odpowiedział nic.  
   - Zaczynamy - rzucił drugi z bliźniaków, brat Guna. - 
Mamy powtórzyć przysłowia?
   Mój sprzymierzenic skinął głową.
   Musiał bardzo ich zdenerwować, bo nie zapytali nawet, co 
stawia do gry.
   - Nie ma to jak z ślepcem wędrować lub z głuchym w pieśń 
uderzyć, inni cię wtedy za mistrza wezmą.
   - Każdy myśli, że mistrza pokona, dopóki nie zostanie 
wyśmiany. Głusi i ślepi do żebrania dobrzy, a inne zajęcia 
niech zostawią lepszym.
   - Gdy w struny uderzy głuchy, dźwięk muzyki zobaczy na 
twarzach przechodniów; słyszącemu uszy własne wystarczyć 
muszą - odparł spokojnie Mozgli.
   Bliźniacy spojrzeli po sobie ironicznie, aby obwieścić, 
że odpowiedź nie nastręczy im najmniejszego kłopotu.
   - Los ślepca podobny do życia żebraka. Pierwszy zdać się 
musi na oczy innych, drugi na ich pieniądze.
   Zasuszony staruszek z puszczy odpowiedział natychmiast:
   - Nie proś bogacza, bo śmierdzi jak odchody, gdy go z 
miejsca ruszysz. Poproś biedaka, ten wie, co to potrzeba.
   Rozległ się śmiech, a pretorianie zaklaskali w dłonie. 
Większość była po naszej stronie i Mozgli też to dostrzegł, 
bo pomachał ręką w podzięce.
   - Zostaw w spokoju starca, gdy wróżyć zaczyna, bo usta 
jego wciąż szybsze są od twojej ręki, choć ona z żelaza, a 
one bezzębne - syknął Gun.
   - Głupcem, kto ramię do miecza chce porównać, bo król i 
bez korony władcą, a błazen w płaszczu gronostajowym i 
koronie wciąż dźwięk dzwonków niósł za sobą będzie.
   Sala znów zaklaskała, a bliźniacy powiedli wokół złym 
wzrokiem. Milczeli chwilę, zanim Tun przemówił:
   - Wędrowny kuglarz grający króla bardziej się na niego 
nadaje, niż król uważany za kuglarza.
   Zrobiło się cicho. Zawiesiłem wzrok na Mozglim i mógłbym 
przysiąc, że wszyscy zrobili to samo. Ale on nie zawiódł.
   - Cham nie uniesie zbroi rycerza, ona go zdusi i oddech 
stłamsi, miecza nie wyjmie, kroku nie zrobi, lepsza dla 
niego już zgrzebna płachta.
   Odetchnąłem i posłałem staruszkowi dziękczynne 
spojrzenie. Uśmiechnął się do mnie wesoło.
   Tym razem bliźniacy myśleli dłużej, a przemówił Gun:
   - Władca podobny jest do konia. Gdy zrzuca obcego, chwałę 
zbiera, po zrzuceniu swego, baty.  
   - Tętent kopyt końskich podobny oślemu, a kroki mędrca 
podobne są krokom półgłówka. Głos jednak zdradzi ich wiedzę.
   Starcy spojrzeli po sobie. Sytuacja stawała się 
niekorzystna. Odpowiedzi Mozgliego były szybkie i trafne, 
jakby miał je przygotowane.
   - Koń bojowy to najlepszy przyjaciel, ale kopyta jego 
twarde jak i innych koni.
   Tym razem, jeszcze zanim Tun skończył, w głowie zaczęło 
mi się układać przysłowie doskonale pasujące do usłyszanych 
słów. Wyrecytowałem:
   - Krzywda z rąk przyjaciela boli bardziej, a przysługa 
mniej cieszy, ale jego strata jest prawdziwym ciosem.
   Mozgli skinął głową z zadowoleniem i dorzucił:
   - Przyjaciel przyjaciela nie jest już takim przyjacielem 
jak twój przyjaciel.
   Tun przymknął powieki i zaczął poruszać ustami układając 
zdania. Odezwał się wreszcie, ale to, co powiedział, 
zupełnie nie wiązało się z tematem.
   - Nie plam cudzą krwią własnych rąk, wiedz, że mord to 
rzecz ohydna i tylko kat może ją wybielić.
   Spojrzałem na Mozgliego.
   - Kolor czerwony - odparł - tak samo dobry jak każdy 
inny, ale skazaniec tego nie potwierdzi.
   - Każdy kwiatek pachnie, ale nie każdy człowiek jest o 
tym przekonany - dodałem.
   I to był koniec. Po chwili ciszy Gun zerwał z szyi 
wisiorek i, rzuciwszy go na stół, wyszedł z karczmy. Jego 
brat uczynił to samo. Rozległy się oklaski. Do naszego stołu 
podeszli pretorianie i postawili na nim kufle z kwasem. 
Jeden z nich, klepiąc mnie po plecach, rzekł:
   - Doskonale. Daliście im nauczkę. Zapamiętają ją na 
długo.
   - Należało się im. Napijcie się z nami - dodał drugi. - 
To jest Mondalus, ja nazywam się Krosd.
   Staruszek zmierzył go wzrokiem i rzekł udając surowość:
   - Zły to rycerz, który przed bitwą strach winem zabija, 
zły zwycięzca, który winem wzmacnia radość po walce.
   - Co? Dlaczegóż to?!
   - Bo szczerość pijanego jest krótka, jak szczerość 
nierządnicy. Rozwiewa się po ochłonięciu.
   Karczma wybuchła śmiechem.

   Było ich czterech, ale zajmowali całą ulicę.
   Wraz z częścią gości Ponescu siedzieliśmy na obszernym 
ganku karczmy, patrząc w dół. Na schodach przykucnęły matka 
i Alaro, a obok nich bawiła się mała córeczka karczmarza.
   - Tego w środku zwą Rzeźnik - szepnął ktoś za moimi 
plecami.
   - A ten w płaszczu to Slip - dodał inny głos.
   Przyjrzałem się tej czwórce uważniej. W odróżnieniu od 
większości pielgrzymów mieli broń i wyglądali na typowych 
zabijaków. U trzech z nich, nad lewym ramieniem
dojrzałem rękojeści mieczy; modą włóczęgów nosili je 
na plecach. Tylko mężczyzna w płaszczu sięgającym kostek, 
nazwany Slipem, dzierżył pochwę u boku.. Jej koniec wystawał
nieco spod czarnego, skórzanego przykrycia. Włosy mieli 
długie, jasne, spadające na ramiona, u jednego przewiązane 
przepaską. Przechodnie, pojawiający się na ulicy, schodzili 
na boki nie chcąc ryzykować wszczęcia bójki. Dostrzegłem, 
jak pretorianin Krosd, jedyny przytomny spośród tych, którzy 
popołudnie spędzali w karczmie, odwraca twarz od ulicy. 
Nawet trunek nie zabił w nim roztropności.
   Tymczasem czwórka zbliżała się wolno i po chwili 
półokręgiem otoczyła ganek. Pierwszy z brzegu wskazał na 
schody.
   - Gołębice Avilonu. Nie młódki już, ale jeszcze nie stare 
- usłyszałem.
   Zarechotali i podeszli do kobiet.
   - Obsłużycie zmęczonych przybyszów? - zapytał Slip.
   - Chyba się pomyliliście - powiedziała Alaro 
przygarniając małą. - Jestem żoną szanowanego w mieście 
kupca, a to moja przyjaciółka. Przybyła zobaczyć Jej 
przyjście.
   - Nieważne - rzekł mężczyzna z przepaską na włosach. - 
Prowadźcie do schronienia!
   Matka rzuciła nam lękliwe spojrzenie.
   - To moja żona, panowie - odezwał się ojciec.
   Podnieśli twarze, na których malowało się udawane 
zdziwienie.
   - Będziesz musiał nam ją odstąpić na tę noc.
   Ojciec zacisnął pięści, ale nie wybuchnął. Kosztowało go 
to wiele nerwów.
   - Odstąpcie - poprosił łamiącym się głosem.
   Znów się zaśmieli, a Slip podszedł do matki i chwycił ją 
za rękę.
   - Zaciśnij zęby, człowieku - rzekł. - Rano znów będzie 
twoja.
   - Puść ją! - syknął ktoś z tyłu. Był to Krosd.
   Wolno, próbując zachować równowagę, wstał, ale widać 
było, że nogi odmawiają mu posłuszeństwa.
   Slip zachrypiał głośnym, uwłaczającym śmiechem.
   - Lepiej byłoby dla ciebie, żołnierzu, gdybyś leżał pod 
ścianą tej karczmy, jak twoi koledzy.
   - Wynocha! - wrzasnął pretorianin i zataczając się ruszył 
do przodu. W jego ręku błysnęło szerokie ostrze miecza.
   - Jak chcesz - rzekł Slip.
   Kobiety korzystając z okazji odbiegły na bezpieczną 
odległość. Slip obejrzał się na swoich towarzyszy. Stali 
spokojnie obserwując zbliżającego się napastnika. Zareagował 
tylko Slip. Gdy pretorianin był pięć kroków od niego, 
podskoczył i nagłym ruchem dobył długiego miecza, który ze 
świstem przeciął powietrze. Żołnierz przyśpieszył, by 
zaatakować, gdy miecz przeciwnika na powrót dotknie ziemi.  
Krosd źle obliczył. Gdy pchnął miecz w stronę przeciwnika, 
tamten zdążył już odkręcić się i ustawić bokiem. Cios Krosda 
przeszedł obok Slipa i nim pretorianin zdołał wyhamować, 
dostał cięcie przez kark. Krzyknął boleśnie, a padając wzbił 
tuman piasku. Włóczęga odwrócił się od niego z niechęcią.
   - Bierzcie je! Idziemy! - rozkazał.
   - Nie! - wrzasnął ojciec, który biegł już w jego stronę. 
Kamień rzucony silnie przez Mekiego ugodził Slipa w oko. Ten 
na chwilę zasłonił twarz dłonią i zanim pozostali zdążyli 
zareagować, ojciec pchnął go nożem w serce. 
   Zabójca pretorianina wyprężył się, padł na kolana, a 
potem runął pod nogi swego pogromcy. Ojciec podjął jego 
miecz.  
   Zamarłem.
   Zwabieni odgłosami walki ludzie oblegli już cały ganek. 
Tymczasem trzem pozostałym włóczęgom przestało się śpieszyć. 
Wiedzieli, że ojciec nie może im ujść. Rozejrzałem się w 
poszukiwaniu pomocy, ale wokół były tylko przerażone i 
ciekawskie twarze pielgrzymów. Trzej rębacze zbliżali się 
wolno po linii półkola.
   - Jesteście pod bokiem królewskich kohort. Zawiśniecie! - 
krzyknął Ponescu.
   Tylko zarechotali w odpowiedzi.
   Pierwszy zaatakował Rzeźnik. Ciął prosto z góry, jakby na 
próbę. Zazgrzytała stal, ojciec odbił i obróciwszy się 
uderzył poziomym ciosem. Rzeźnik odskoczył, a widząc, że nie 
z rycerzem ma do czynienia, zaczepił jego nogę końcem 
ostrza. Ojciec runął, miecz wypadł mu z ręki.
   - Jedno twoje marne życie za życie Slipa to tyle co nic! 
- syknął Rzeźnik unosząc broń do góry.
   Ludzie zamilkli, czekali przymrużając powieki. Poderwałem 
się i, wyrzuciwszy ręce do przodu, splotłem ze sobą palce 
obu dłoni. MOC, która w tej właśnie chwili została mi w 
tajemniczy sposób objawiona, podziałała. Wojak 
znieruchomiał. Na jego twarzy zastygłej w okrucieństwie 
odbiło się zdziwienie, a miecz wypadł z bezwładnej dłoni.  
Padł na kolana i jęcząc patrzył, jak jego ręce, które 
niedawno trzymały jeszcze stal, wykręca teraz potworny 
paraliż. Dwaj pozostali włóczędzy zrobili kilka kroków 
tyłem, by następnie umknąć między budynkami i zniknąć mi z 
oczu.  Usiadłem na schodach. Dziesiątki spojrzeń ślizgały 
się po mnie; wiedziałem, że wszyscy zadają sobie to samo 
pytanie, na które i ja nie znałem odpowiedzi. Karczmarz 
szepnął: 
   - Urodził się na Jej oczach. To Jej dziecko.

   - To już tu - mówił staruszek Mozgli prowadząc mnie 
przez przepełnione ulice. - Poznałem niegdyś burmistrza 
Nicosa. Mówię ci, Thorge, to jedyny człowiek w Avilonie, 
który może nam wyjaśnić tę sprawę.
   - Ale jaką sprawę? - złapałem go za rękę. - Przecież to 
nie jest pewne.
   Mistrz Gry Avilońskiej wyrwał się i przyśpieszył kroku.
   - Jak to? Myślisz, że tylko od ciebie słyszałem o 
wyczynie przed karczmą?! - wykrzyknął. - Pół miasta już o 
tym mówi. Jutro będzie mówić drugie pół i nawet jeśli 
chciałbyś, nie pozostaniesz w cieniu.
   Stanęliśmy na pustym placu przed ratuszem, który wydawał 
się samotny i opustoszały.
   - Raz na dwadzieścia lat Avilon wariuje. Teraz wszyscy 
zajmują miejsca w okolicach parku. Ten plac jest pusty tylko 
w takim czasie - powiedział Mozgli i, pociągając mnie w 
stronę bramy, dodał: - Chodźmy po prawdę.
   Nie było szansy odwrotu. Staruszek uparł się, że pewna 
przepowiednia, zawarta w jednej z ksiąg tutejszej 
biblioteki, związana jest ze mną. A wszystkiemu winna była 
MOC, którą w niewiadomy sposób wyzwoliłem. Nie miałem 
pojęcia, czy była we mnie już wcześniej, czy też obdarowany 
zostałem dopiero teraz. Nie wiedziałem i tego, czy nadal 
noszę ją w sobie.  Nie śmiałem próbować. Wszystko, co 
zdarzyło się na schodach ganku karczmy, wydawało się 
nieprawdopodobne. A jednak oddzielał mnie od otoczenia 
pewnego rodzaju mur, który wraz z upływem czasu rośnie i 
rozszerza się.  Zauważyłem, że ludzie zaczynają mnie 
traktować jak mocarza niepojętego dla zwykłego śmiertelnika. 
Wielu z nich myślało zapewne, iż nie zaszkodzi otoczyć mnie 
swego rodzaju czcią.  
   Wrota ratusza rozwarły się ze zgrzytem, który echem odbił 
się w ciemnym korytarzu. Ruszyliśmy weń, dudniąc butami po 
kamiennych schodach. 
   - Powinna stać tu Straż Miejska, ale pewnie burmistrz 
wysłał ją na ulice. Wszelkie robactwo złazi się w tych 
dniach do Avilonu. Zresztą wiesz już coś o tym, prawda? - 
rozległ się w mroku głos Mozgliego.
   Nie odpowiadałem. Nie wiem, jak czuje się rycerz przed 
decydującą bitwą, ale coś mówiło mi, że właśnie tak jak ja 
teraz. Tajemnicza przepowiednia zawarta w grubej księdze - 
istnieje naprawdę czy też nie? Cóż wspólnego ma ze mną? Loch 
skończył się wyjściem na jasny korytarz, który prowadził do 
gabinetu burmistrza. Siedział tam jak król opuszczony przez 
swój dwór, samotny, lecz dumny. Stanęliśmy w progu.
   - O co chodzi, dobrzy ludzie?
   Skłoniłem się za przykładem Mozgliego, który wszedł do 
środka.
   - Pamiętasz mnie, Nicos?
   Tamten spoważniał, przyjrzał się staremu uważniej i nagle 
twarz mu złagodniała. Poderwał się i złapał starca za 
ramiona.
   - Mozgli! Mozgli z Parrakonu! Na mą głowę, to ty!
   - A jakże - zaśmiał się mój towarzysz. - A jakże.
   - Siadaj - rzekł burmistrz, a dostrzegłszy mnie, poprawił 
się. - Siadajcie.
   Spocząłem na ławie, a Mozgli rozsiadł się wygodnie w 
fotelu.
   - My ze sprawą do ciebie - zagadnął.
   Nicos nadstawił uszu.
   - Śmiało, mówcie - zachęcił.
   Mozgli chrząknął.
   - To jest mój przyjaciel Thorge - wskazał w moim 
kierunku. - Czy to imię coś ci mówi?
   - Thorge, Thor... THORGAS!
   Staruszek przytaknął skwapliwie i uśmiechnął się 
tajemniczo.
   - Możliwe, że w innym dialekcie brzmi to Thorgas. 
Pozostańmy przy Thorge. Powiedz, co przypomina ci to imię.
   - No przecież wiesz. Przepowiednia. Ponoć to on ma 
wyzwolić WIELKĄ MOC i zrobić porządek w Mylo. Ale czego ty 
właściwie...
   - Słyszałeś o zajściu pod karczmą kupca Ponescu?
   Burmistrz zaprzeczył, a staruszek zaśmiał się.
   - To jesteś chyba jedyny - rzucił wesoło.
   - Coś poważnego?
   - Na to się zanosi. Widzisz tego chłopca? - znów wskazał 
na mnie. - To twój legendarny Thorgas.
   - Mozgli... - zacząłem, ale nie dał mi dojść do słowa.
   - Wczoraj wyzwolił MOC i pokonał Nią morderców, którzy, 
jak wiesz, są plagą naszego kraju. Kto wie, czy nie niesie 
ze sobą nowych czasów. Upiera się, że zwą go Thorge, nie 
Thorgas, ale cóż to za różnica. Prawda?
   Nicos przyglądał mi się chwilę.
   - Skąd wiesz, że nie jest zwyczajnym magiem?
   - Właśnie dlatego - odparł Mozgli - przyszliśmy do 
ciebie. Znasz przepowiednię na pamięć?
   - Nie, tylko jej sens. Ale w bibliotece jest księga, a w 
niej...
   - Dobra - przerwał staruszek zacierając ręce. - Nie 
traćmy czasu.
   Burmistrz poprowadził nas przez kolejne komnaty, teraz 
zupełnie bezludne, lecz pełne bogatych ornamentów, mebli, 
dywanów gromadzonych przez wieki.
   - Jesteśmy na miejscu - rzekł wreszcie otwierając mocne, 
zdobione drzwi.
   Za progiem ukazał się naszym oczom świat ksiąg, 
papirusów, regałów. Rzuciłem spojrzenie głębiej, ale zgubiło 
się między setkami stojaków wypełnionych po brzegi. W 
powietrzu czuło się stęchliznę i miałem wrażenie, że wraz z 
powietrzem wciągam do płuc kurz spoczywający tu od 
tysiącleci. Burmistrz rozkoszował się wrażeniem, jakie 
wywarła na nas biblioteka.
   - To tylko filia Królewskiej Biblioteki. Byłem tam kiedyś 
w młodości i do tej pory jej wielkość przygniata mój umysł.
   - A gdzie nasza księga? - zapytał Mozgli. - Możliwe jest 
dotarcie do niej? Macie tu jakieś kartoteki?
   - O to trzeba pytać fachowca - odparł Nicos i 
rozejrzawszy się krzyknął:
   - Borto! Borto!
   Gdzieś z dala dotarł okrzyk "Idę", lecz długo musieliśmy 
czekać, nim spomiędzy regałów wyszła pochylona postać. 
Komnata musiała być olbrzymia.
   - Jestem. Już jestem. Wzywałeś mnie, Nicosie? - odezwał 
się starszy, chudy mężczyzna w bardzo luźnych szatach. 
Sprawiały wrażenie tak starych jak zgromadzone wokół księgi. 
Musiały pochodzić z lat, gdy ich właściciel miał jeszcze 
okrągłą posturę.
   - Sprawa nie cierpiąca zwłoki, Borto.
   - Słucham uważnie.
   - Potrzebna nam "Księga Przepowiedni Mylo".
   - Sentymentalna podróż w przyszłość dzięki powrotowi w 
przeszłość? - uśmiechnął się bibliotekarz.
   - Coś w tym rodzaju - odparł burmistrz. - Moi towarzysze 
twierdzą, że w tak wielkiej liczbie skryptów niczego nie 
znajdziesz.
   - Mylą się. Piętnasty segment, szósta półka. To gdzieś 
tam.
   Spojrzałem na Mozgliego, który mrugnął porozumiewawczo.
   - Ma pamięć jak mściwy poborca podatków - szepnął, gdy 
ruszyliśmy za Borto.
   Bez niego już po kilku krokach zgubilibyśmy się w gąszczu 
regałów. Zdawały się stać bez żadnego ładu i porządku. Mimo 
tego pierwszy dostrzegłem piętnastkę wypaloną na boku 
jednego z nich.
   - "Księga Przepowiedni Mylo" - odczytałem głośno.
   Borto zdmuchnął kurz, który uleciał pokaźną chmurą.
   - Oto ona - rzekł. - Jakiej właściwie przepowiedni 
szukacie?
   - Najważniejszej - odparł Mozgli.
   - To znaczy?
   Burmistrz wskazał na mnie.
   - Podejrzewamy, że on jest Thorgasem z przepowiedni.
   Twarz tamtego ożywiła się. Zwrócił się bystro w moim 
kierunku.
   - A jak zwiesz się, chłopcze?
   - Thorge.
   Szybko otworzył księgę i szeleszcząc przerzucił kilka 
pożółkłych kart.
   - Nie ma - oznajmił.
   - Jak to?! - wykrzyknął Nicos. - Gdzież się podziała?!
   - Wyrwana. Widzicie to miejsce? Tu właśnie była karta z 
przepowiednią. Ktoś musiał ją usunąć.
   - Kto?! - oburzył się burmistrz.
   Borto wzruszył ramionami.
   - Ja albo moi uczniowie...
   - Przestań! - przerwał Nicos. - Wcale ciebie nie 
posądzam.
   - Toteż nie obrażam się. Teraz właściwie każdy ma dostęp 
do ratusza. Nawet dziś rano ktoś włóczył się po bibliotece.
   - Łotry! - sapnął burmistrz czerwony z oburzenia. - 
Trzeba tu będzie jednak postawić strażnika.
   - Lepiej późno niż wcale.
   Do przodu wysunął się staruszek Mozgli i przerwał 
dyskusję:
   - Więc nie usłyszymy przepowiedni?
   Borto uśmiechnął się.
   - Tego nie powiedziałem - rzekł tajemniczo, a potem 
krzyknął:
   - Scoth, przyprowadź Korynta!
   Scoth i Korynt okazali się uczniami starego 
bibliotekarza. Mogli być w moim wieku. Pierwszy miał 
sylwetkę postawną, a twarz drugiego była blada, oczy mętne, 
a ciało wychudłe i anemiczne. Ale to właśnie jego wskazał 
mistrz.
   - Oto - zaczął - duma naszego miasta, duma Avilonu, a kto 
wie, czy i nie całego Mylo. Nazywa się Korynt i jest tak 
samo cenny jak cała zawartość tej komnaty.
   - I co, myślisz, że znajdzie złodzieja, który wyrwał 
kartkę? - zadrwił Nicos.
   Borto prychnął śmiechem.
   - Człowieku, daj mi skończyć. Znalazłem go czternaście 
lat temu na placu przed ratuszem. Żebrał. Przygarnąłem go i 
dopiero potem okazało się, że ma doskonałą, nieprawdopodobną 
wprost pamięć. Zacząłem czytać mu księgi, które pokochał tak 
samo jak ja. Już teraz przerósł swego nauczyciela. Jednym 
słowem, zna całą bibliotekę.
   - Co?! - wyrwało się burmistrzowi. - Na pamięć?
   Spojrzałem na chłopaka. Stał cicho, spokojnie, z twarzą 
bez żadnego wyrazu, wpatrzony w punkt gdzieś nad naszymi 
głowami. Borto dostrzegł moje zainteresowanie, bo położywszy 
mu dłoń na ramieniu powiedział:
   - Korynt jest niewidomy od dziecka.
   - Więc jak... - zaczął Mozgli, ale bibliotekarz przerwał.
   - Czytamy mu. Podajemy numery stron i wierszy. Resztę 
robi pamięć. Proszę, sprawdźcie go. Chłopcze - zwrócił się 
do mnie - weź jakąś książkę, otwórz na dowolnej stronie i 
przeczytaj wybrane zdanie. Potem pytaj, o co chcesz: stronę, 
linijkę, zdanie poprzedzające, następne.
   Obejrzałem się na towarzyszy, ale oni nie zareagowali. 
Podszedłem więc do półki i wziąłem jedną z ksiąg. Otworzyłem 
na środku.
   - "Król, lubo władca, powie: Nie masz nic ponade mnie, i 
każe sobie oddawać hołd. A jego żona, królowa powie: Nie 
masz piękniejszej kobiety nade mną, i każe sobie hołd dawać, 
a ty co uczynisz wtedy?" - odczytałem.
   - Pytaj.
   - Strona?
   - 2382 i 2384.
   Wytrzeszczyłem oczy. To było niesamowite.
   - Dwa następne zdania.
   Korynt myślał chwilę. Twarz ożywiła mu się, pokryła 
rumieńcem i tylko oczy nadal martwo stały w miejscu.
   - "Ty na to nic, pamiętaj. Przeklętyś, jeślibyś uczynił 
to i jeśli tego nie uczynisz".
   - Zgadza się! - krzyknąłem.
   Borto pogładził chłopca po głowie.
   - Pytajcie go.
   Burmistrz podniósł rękę.
   - Korynt - odezwał się - pamiętasz "Księgę Przepowiedni 
Mylo"?
   - Tak.
   - Pamiętasz przepowiednię o Thorgasie, mężu, który 
wyzwolił MOC i zwyciężył?
   - Pamiętam.
   - Powtórz całą przepowiednię.
   Niewidomy mistrz wziął głęboki wdech i wolno zaczął 
recytować:
   - "Avilon będzie zaś miejscem, w którym przyjdzie na 
świat Thorgas, syn kobiety i mężczyzny, ale dziecko Jej, bo 
na Jej oczach ujrzy światło dzienne. Nie zamieszka jednak w 
Avilonie, bo rodzice zabiorą go na północ, gdzie wychowywał 
się będzie. Do miasta narodzin wróci jednak na następne Jej 
przyjście, aby tu objawiona mu została MOC, która odtąd 
stanie się jego udziałem. A lud pozna go w chwili Jej 
przyjścia i wraz z nim stoczy walkę. Miecz przeciwko 
maczudze, zbroja przeciwko skórze. Thorgas zaś będzie miał 
brata, który nie będzie walczył po żadnej ze stron. Thorgas 
rozpocznie walkę, lecz nie zwycięstwa. Bo walka będzie długa 
i krwawa, a jego dni w Avilonie krótkie będą. Tu jednak 
zostanie, by ujrzeć kraj wolny, lecz rozbity i biedny. Ona 
go przyprowadzi, by został już wśród swego ludu, który 
odżyje, a Mylo urośnie wielce. I nigdy już lud nie zapomni o 
Thorgasie, który wyzwoli MOC i zwycięży. Tak przekazuję ja, 
Strosobor, któremu prawda ta objawiona została".
   Zaległa cisza. Tak samo jak przed karczmą Ponescu, 
poczułem na sobie wzrok. Był to wzrok ludzi zaciekawionych 
słowami starej przepowiedni.
   - Thorgasie, zabij tę muchę! - rozkazał Mozgli.
   Brzęczenie dochodziło gdzieś zza regałów i w ciszy 
komnaty dudniło niesamowitym echem. Męczyło.
   Oczami wyobraźni ujrzałem ją na swej ręce, więc wolno 
zacisnąłem dłoń.
   Mucha zamilkła.

   Był wysoki, muskularny i przystojny, a obstawa, którą 
zostawił przed karczmą, świadczyła, że więcej znaczy niż 
żołnierz z dobieranych starannie oddziałów pretorian.
   Wszedł, obrzucił wzrokiem zebraną w szynku hołotę i 
krzyknął:
   - Cisza!
   Zareagowali, zamilkli. Wszystkie oczy zwróciły się w jego 
stronę.
   - Czy ktoś może wskazać Thorge'a z Ir?
   Spojrzeli po sobie, zaszemrali, lecz nim zdążyli 
odpowiedzieć, wstałem.
   - Ja nim jestem.
   Podszedł ku mnie.
   - Przychodzę z polecenia Ajudasa, prefekta przybocznej 
kohorty króla. Pan mój chce się z tobą widzieć. Słyszał o 
tobie i dlatego ma zaszczyt wręczyć ci dwa dary. Ma 
nadzieję, że przyjmiesz je i udasz się z nami do niego - 
wypowiedziawszy te słowa zdjął z pleców futerał, którego 
dotąd nie spostrzegłem, położył go na stole i otworzył. 
Wewnątrz był miecz. Bogato zdobiona pochwa skrywała 
szlachetną stal, a piękna rękojeść z wieńczącą ją głową 
smoka skrzyła się wesoło. Widok był przepiękny; ta broń 
wyszła spod ręki mistrza.
   Delikatnie wziął ją w dłonie, uniósł przed oczy i podał 
mi. Dotknąłem ostrza. Stał była zimna, srebrzysta i gładka 
jak wyroby złotników z Kuhuraju. Palcami pogładziłem główkę 
smoka.
   - Jest ze szczerego złota - powiedział. - Ten miecz to 
Smoczy Ząbek.
   - To wielki dar - odrzekłem. - Czym zasłużyłem na taką 
łaskę prefekta?
   - Jeśli tylko zechcesz, sam ci to wyjawi.
   "O co tu chodzi?" - pomyślałem. - "Czyżby zaczynała się 
sława?"
   "Nie daj się omamić" - doradzał rozsądek.
   Miecz, dar człowieka, który chciał mnie widzieć, 
niezwykle ważnego człowieka, był bardzo kłopotliwym 
prezentem. Pozostawiał tylko jedno wyjście.
   - Prowadź - rzuciłem.
   Wyraźnie się ucieszył i ruszył przodem. Włożyłem miecz do 
futerału i zarzuciłem go na plecy. Nagle czyjaś dłoń, 
położona na ramieniu, kazała mi się odwrócić. To był Mozgli. 
Staruszek ostatnio nie odstępował mnie na krok.
   - Nie liż mu dupy - szepnął.
   Wzruszyłem ramionami i poszedłem dalej. A jednak było to 
znakiem, że jego także zastanawiają intencje głównego 
prefekta. Mimo wszystko nikomu nie zamierzałem się 
podlizywać. Wyszliśmy na ulicę. Od razu spostrzegłem 
białego, pełnokrwistego rumaka, którego trzymało dwóch 
żołnierzy. Widać było, że jest nie ujeżdżony, ale jego cena 
i tak musiała być ogromna. Niewątpliwie u nas w Ir można by 
kupić za takiego konia parę wsi.
   - Oto drugi dar prefekta Ajudasa - oznajmił mój 
przewodnik.
   - Piękny. Prefekt jest nazbyt hojny.
   - Tak - potwierdził nieszczerze. - Gdzie mamy go 
umieścić?
   - Rozkaż, niech zwrócą się do Ponescu, by wskazał im 
stajnię.
   Przekazał polecenie i znów ruszyliśmy. Za nami sunęła 
reszta pretorian.
   Namiot prefekta znajdował się na drugim co do wielkości, 
po ratuszowym, placu Avilonu. Poznałem już miasto i 
doskonale wiedziałem, że kilka kroków stąd jest ulica, która 
prowadzi do parku i Jej groty. Czy było przypadkiem, że 
rozłożyli się właśnie tutaj, gdy Avilon jest tak wielki?  
   Po chwili byliśmy na miejscu. Strażnik namiotu poznał 
prowadzącego i bez słowa wpuścił nas do wnętrza. Prefekt 
okazał się niewysokim, tłustym człowieczkiem o białej, 
obrzydliwej skórze, prześwitującej przez przezroczysty 
materiał tuniki. Na nasz widok wstał i sapiąc wyszedł nam 
naprzeciw. Pamiętałem słowa Mozgliego, więc tylko nieznacznie 
skinąłem mu głową.
   - Witaj - rzekł odprawiając pretorianina. - Widzę, że 
otrzymałeś moje podarki.
   - Tak. Wielka to dla mnie łaska. Nie zasłużyłem...
   - Tak tylko wspomniałem - machnął ręką. - Moi chłopcy to 
doskonali żołnierze i zabijaki, ale równie dobrzy złodzieje. 
Mówisz więc, że podobały ci się.
   - Tak. Bardzo dziękuję. Naprawdę nie wiem, czym mógłbym 
się odwdzięczyć - nagle zdałem sobie sprawę, że robię to, 
przed czym ostrzegał mnie Mozgli. Chrząknąłem więc i dodałem 
twardo: - O co właściwie chodzi? Bo nie sądzę, by dary tak 
drogocenne rozdawano za darmo.
   Jemu też wyraz twarzy się zmienił, jakby zrzucił maskę.
   - Tak. Masz rację, Thorgasie. Mamy do ciebie sprawę 
wielkiej wagi.
   Nadstawiłem uszu. Zrozumiał to jako zachętę do wyjawienia 
tajemnicy.
   - Rzuciło ci się zapewne w oczy, że w tym roku 
pretorianie króla są w Avilonie. Nie sposób ich przeoczyć. 
Otóż trzymamy tu siedem kohort. Słusznie myślisz, to nie 
jest zwykła sprawa. Otrzymaliśmy misję, rozkaz króla, a ten, 
jak wiesz, trzeba wypełnić. Dlatego potrzebujemy twojej 
pomocy.
   - Siedem tysięcy żołnierzy pragnie pomocy jednego 
człowieka?
   Uśmiechnął się mrugając porozumiewawczo.
   - Ale jakiego człowieka? THORGASA! Chyba każde dziecko w 
Mylo słyszało o Thorgasie.
   - Ja jestem Thorge, syn wójta małej osady w Ir.
   Zaśmiał się i pogroził mi palcem.
   - Dobrze, dobrze. Dosyć wykrętów. Wiemy już, kim jesteś. 
A jesteś Thorgasem, Jej dzieckiem. Wyzwoliłeś MOC i 
posiadasz ją. Szanujemy cię i prosimy o pomoc. Cena nie jest 
ważna. Wymień sumę, a zostanie ci wypłacona.
   Przełknąłem ślinę. Coś ważnego miało się zdarzyć w 
Avilonie. Sam główny prefekt królewskiej kohorty to 
powiedział. A jeśli siedem kohort nie gwarantowało 
zwycięstwa i potrzebna była jeszcze MOC, to musiało to być 
coś poważnego. Cena nie odgrywała przecież roli.
   - Nie biorę zapłaty przed wykonaniem zadania - 
odrzekłem. - Czego oczekujecie ode mnie?
   - A więc zgadzasz się?
   - Muszę wiedzieć na co.
   Zamilkł i zamyślił się. Przez chwilę wydawało się, że nie 
powie, ale zależało mu na MOCY o wiele bardziej, niż się 
początkowo spodziewałem.
   - Jak wiesz - zaczął - pojutrze będzie dzień Jej 
kolejnego przyjścia. Król nasz, Ratwoorth, także chciałby 
spojrzeć na Nią. Pragnie wziąć udział w ogólnym święcie 
swego królestwa i dlatego postanowił się z Nią spotkać.
   - Przybędzie tu, do Avilonu?!
   - Nie, to Ona... uda się do niego.
   Albo nie zrozumiałem, albo...
   - Przecież nigdy nie oddala się od parku.
   - Przy twojej pomocy, dzięki MOCY, będzie musiała to 
zrobić.
   Na chwilę straciłem oddech. Straszne podejrzenie, które 
kiełkowało w mej głowie, teraz wybuchło okropną prawdą.
   - Chcecie Ją porwać! - ryknąłem. - Podnieść rękę na naszą 
Królową-Rodzicielkę! Wy, wy...
   Prefekt nie zareagował na mój wybuch.
   - To Ratwoorth jest twoim i naszym królem, któremu 
winieneś służyć.
   - Ona jest ważniejsza od króla!
   Podszedł i złapał mnie za ramiona pulchnymi palcami.
   - Nic się Jej nie stanie. Będzie w pałacu. Lepsze to 
chyba niż jaskinia. Królowej potrzebny pałac. Król kazał 
wybudować nowe skrzydło zamku, sypialnie. Dajmy królom, co 
królewskie! - krzyknął szarpiąc mną.
   Użyłem MOCY i prefekt upadł na ziemię.
   - Więc to tak! Twój nędzny król chce uświetnić swoją 
sypialnię! Znudził mu się harem z niewolnicami wszystkich 
prowincji?!
   Siedział na ziemi. Z jego twarzy wprost przelewała się 
wściekłość.
   - A tak! Jest mężczyzną, a Ona kobietą. Nic tobie do 
tego, nędzny magu! Chciał, bym wciągnął ciebie do tego 
zadania, ale to zbyteczne. Myślałeś może, że na ciebie 
zwróci swój wzrok i gładkie lico? Gnojku, i bez ciebie 
dowieziemy Ją do zamkowej sypialni. Ty... ty... bękarcie 
poczęty iluzją!
   Bez namysłu zacisnąłem pięści. Prefekt nagle zamilkł, a 
jego wargi zaczęły pożądliwie szukać powietrza. Złapał się 
za szyję i zaczął pełzać. Patrzyłem, jak oczy wyłażą mu na 
wierzch, a usta kłapią niczym pysk ryby wyjętej z wody.
   - Nie zapominaj, kim jeszcze przed chwilą sam mnie 
nazwałeś. Jestem Thorgas. Żałuję, że ciebie poznałem! - 
syknąłem i rozluźniając palce wyszedłem z namiotu. Po straży 
nie było śladu. Słyszałem, jak leżący znów zaczyna oddychać, 
jak szybko, nierównomiernie nabiera powietrza olbrzymimi 
haustami.

   - Skąd to masz? - spytałem.
   Nie odpowiadał. Stał przede mną radosny, szczęśliwy, 
drżący z podniecenia, czy też może z innego powodu.
   Jeszcze raz obrzuciłem go wzrokiem. Szerokie ramiona 
pokrywała stal naramienników i napierśnika; robiły z niego 
prawdziwego mocarza. Na to narzucony miał typowy żołnierski 
płaszcz sięgający kolan. Przepasany był ciężkim, szerokim 
pasem z grubej skóry, nabijanym metalem. Z lewej strony pas 
obciągnięty był mieczem. Strój, gołe nogi w nagolennikach i 
sandałach, przywodził na pamięć wyposażenie pretorianina. Za 
to miecz był nietypowy, długi, niemalże końcem sięgający 
ziemi.
   - Skąd to masz? - powtórzyłem.
   - Czy tylko ty możesz otrzymywać prezenty, bracie?
   Prezent? Spojrzałem na ojca, który podszedł i położył mu 
dłoń na ramieniu.
   - Meki, ktoś ci to ofiarował? - spytał.
   - Tak.
   - To bardzo drogie. Któż był tak hojny?
   Popatrzyłem na mojego brata uważnie. Dobrze wiedziałem o 
jego zamiłowaniu do wojaczki. Od dawna napomykał o mieczu i 
zbroi oraz o zaciągnięciu się do oddziału któregoś z 
trybunów w Ir. Ale bezskutecznie. Pierwszego nie chciał mu 
dotąd sprezentować ojciec, a o armii nie chciała słyszeć 
matka. I nagle takie zaskoczenie. Czyżby dobry mag?
   - Pewien bogaty obcokrajowiec chciał, żebym zaprowadził 
go do parku. Dał mi za to trochę monet. Srebrnych.
   Kłamał. Niczym nie zdradził się, a jednak pewny byłem, że 
kłamie.
   - Jak przedostał się do miasta mimo pretorian? - 
zapytałem.
   - Chyba miał glejt. Zresztą słabo mówił po naszemu. No co 
tak stoicie? Nie chcieliście dać trochę pieniędzy, to sam 
zarobiłem. Czy tego też mi nie wolno?!
   - Ależ można, synu... - zaczął ojciec, ale przerwała mu 
matka:
   - Chcemy tylko wiedzieć, czy zarobiłeś je uczciwie.
   Zaśmiał się.
   - Najzupełniej. Przecież sam dał mi te pieniądze i 
wiedział, co robi.
   Dlaczego kłamał? Coś skrywał. "Czyżby jeszcze jedna 
tajemnica?" - pomyślałem. Poczułem na ramieniu jego rękę.
   - Ty też masz mi to za złe? - zapytał.
   - Ależ, wcale nie - uśmiechnąłem się - pokaż no miecz.
   Ochoczo wyjął go z pochwy i zaczął wywijać z dużą wprawą.
   - Hej, poucinasz nam głowy, chłopcze! - krzyknął któryś z 
gości Ponescu.
   Wyszliśmy z karczmy na ulicę.
   - Poćwiczymy? - zapytał Meki.
   Wróciłem po swój Smoczy Ząbek i wkrótce stal zadźwięczała 
o stal. Meki był dobry, bardzo dobry. Początkowo osaczałem 
go ciosami, ale wkrótce zaczął brać górę i jąłem się cofać. 
Odczuwałem omdlewanie mięśni przy jego uderzeniach, toteż 
ograniczyłem się do obrony i sporadycznych ataków. 
Przechodnie, myśląc, że walczymy naprawdę, mijali nas z 
dala, niektórzy przystawali zaciekawieni. Zwarliśmy się. 
Spojrzałem w twarz brata; przede mną były oczy zimne jak toń 
morska. Przestraszyłem się. Dopiero po chwili, jakby 
przypominając sobie o czymś bardzo ważnym Meki sprawił, że z 
jego oczu znikł chłód. Nagle odskoczył, a ja, wparty w niego 
z całych sił, runąłem na ziemię. Szybko odwróciłem się doń, 
ale natknąłem się na ostrze. Pod brodą poczułem chłód 
miecza. Zadrżałem, a Meki zaśmiał się i schował broń do 
pochwy.
   - Wygrałem! - krzyknął radośnie. Nazbyt radośnie.
   Rozłożyłem ręce na znak bezsilności i wstałem ciężko. 
Ruszyliśmy do karczmy, on podskakując, ja podpierając się 
mieczem. Obok przebiegło stadko dzieci pokrzykując, że na 
Placu Arki rozłożył się cyrk. W tej chwili dostrzegłem coś 
jeszcze, co mogło być kolejnym znakiem. Meki wtulił głowę w 
ramiona, a jego ciałem wstrząsnął dreszcz. Ledwie zdążyłem 
odwrócić głowę, gdy obejrzał się.
   Sprawdzić, czy zauważyłem?

   Przemierzaliśmy opustoszałe, brudne, wymiecione z ludzi 
ulice Avilonu. Wczoraj wszyscy pielgrzymi koczujący po 
ulicach, parkach i placach usunięci zostali poza mury 
miasta, którego bramy zatrzasnęły się na dobre. Pretorianie, 
po dobrze wykonanej pracy, leniwie przemierzali senne ulice, 
nad którymi pochylały się puste mury domostw. Wszyscy 
mieszkańcy miasta gromadzili się już w parku, wokół groty, 
oczekując na moment, w którym głaz zostanie odsunięty na bok 
jakąś ogromną siłą, a ze środka wyjdzie Ona.
   - Jak to będzie? - spytałem.
   Obok mnie truchtał Mozgli. Staruszek wyciągał jak mógł 
swoje krótkie nogi, by nadążyć, ale czasu zostało już 
niewiele. Nie zwalniałem.
   - Jak będzie? Nie wiem. Wiem, jak było dotąd. Głaz drgał, 
ludzie padali twarzami do ziemi, niektórzy mdleli. Potem 
wychodziła Ona, uśmiechała się i szła do ludzi. Podnosili 
wtedy oczy i radowali Jej widokiem.
   - Jaka Ona jest?
   Uśmiechnął się.
   - Wiele dziesięcioleci temu powiedziałbym ci, że jest 
piękna, że ludzkie oko nigdy nic równie pięknego nie 
widziało, że twarze najładniejszych kurtyzan króla w 
porównaniu z Jej twarzą są szkaradne.
   - A teraz?
   - Teraz - odrzekł - mój czas minął, a Jej trwa ciągle. 
Wiem, że znów wyjdzie młoda, świeża, wesoła, promieniująca 
uśmiechem cieplejszym od słońca. Teraz powiem, jak powinien 
mówić stary człowiek. Jest dobra. Na Jej przyjście czekają 
wszyscy ludzie Mylo. To Ona jest naszą królową, nie jakiś 
tam obcy Ratwoorth. Bez Niej uschlibyśmy jak źdźbło trawy 
przeniesione na pustynię Helly. Życie ludzi z Mylo jest 
ciężkie. Pracują po to tylko, by pachołki dworskie mogły 
odebrać im owoce ich pracy. Sami przymierają głodem. Zresztą 
wiesz, jak jest, twój ojciec jest wójtem. Czy widziałeś 
kogoś prawdziwie szczęśliwego dziesięć, pięć lat temu? Nie. 
Szczęśliwi są dziś. Od jutra rozpoczną codzienną pracę, ale 
będą chcieli żyć. Wiesz dlaczego? Bo zechcą dożyć następnego 
Jej przyjścia.
   - Kim Ona jest? - zapytałem.
   - A kim jest deszcz, który raz do roku zrasza tutejsze 
pustynie?
   Wzruszyłem ramionami, a on pokiwał głową.
   - Tym właśnie jest Ona.
   Z któregoś z domów przed nami wypadł mężczyzna z workiem 
wypchanym po brzegi i zniknął w następnej uliczce. Po chwili 
rozległy się krzyki pretorian i tupot stóp.
   - Złodziej? - rzuciłem.
   - Mhm. A co, dziwisz się, że są na świecie złodzieje?
   - Nie, ale dzisiaj...
   - Stawiam głowę, że i on za chwilę będzie w parku. Jeśli 
go nie złapią.

   - Już - szepnął ojciec i rzeczywiście głaz drgnął.
   Szmer głosów przeszedł przez lud. Widziałem wyraźnie, jak 
kordon pretorian zakołysał się nerwowo. Ogromny kamień 
odskoczył, a z mroku wyszła Ona. Nie mogłem powstrzymać 
siły, która wraz z innymi rzuciła mnie na kolana. Szyk 
czerwonych postaci załamał się. Niektórzy padali na ziemię, 
inni wparli się nogami w trawę, by nie pójść w ich ślady.
   Rydwan wpadł na polanę nagle. Spienione konie runęły 
między żołnierzy tratując tych, którzy nie zdążyli uskoczyć. 
A Ona stała prosto, bez ruchu, wpatrzona w nadciągające 
niebezpieczeństwo. Wszystko wydało się być snem, w którym 
nikt nic nie może zrobić, bo jakiś okropny bezwład opadł na 
miasto, by przyjść z pomocą świętokradcom. Wyrwałem miecz z 
futerału i już biegłem w stronę groty. Za sobą słyszałem 
czyjeś kroki, ale nie było czasu na oglądanie się. Smoczy 
Ząbek przeciął powietrze i wyrąbał przejście w kordonie 
skamieniałych pretorian. Twarz zalała mi ciepła, lepka 
krew. A rydwan zatrzymał się. Powożący, przybrany w 
lśniącobiały strój, zeskoczył na ziemię. Ryknąłem wywijając 
mieczem bezsilnie. Tymczasem plugawe ręce już wyciągały się 
by Ją unieść i porwać rydwanem. Nie uchyliła się, nie 
zrobiła kroku. Popatrzyła tylko i wtedy dotykające Ją dłonie 
zapłonęły. Mężczyzna stanął i chyba cały Avilon usłyszał 
jego bolesny krzyk. Ręce paliły się skwiercząc i wysyłając 
wokół mdłą woń. Z tyłu ktoś wrzeszczał, ale to było 
nieważne. Przypadłem do gorejącego i wbiłem mu ostrze w 
pierś. Padł patrząc na mnie dziękczynnie. Poznałem twarz 
głównego prefekta królewskiej kohorty. Ale ważna była tylko 
Ona. Runąłem na kolana i z drżeniem ciała poczułem, że mnie 
dotyka. Serce zaczęło mi walić jak kowalski młot i wtedy 
odezwała się:
   - Thorgas?
   - Tak, pani - szepnąłem, czy może nawet pomyślałem tylko.
   - Co się tu dzieje, Thorgasie?
   - Pani... - jęknąłem podnosząc oczy.
   Uśmiechnęła się, ale był to uśmiech smutny, 
rozdzierający, taki, za który mógłbym rozpłatać sobie gardło 
Smoczym Ząbkiem.
   - Zabij! - usłyszałem z tyłu i odwróciłem głowę.
   Nade mną stał Meki w swojej nowej zbroi, z mieczem 
uniesionym lekko do góry. Był blady, prawie przezroczysty i 
tylko czarne oczy wpatrywały się we mnie nieprzytomnie. Za 
nim biegł wysoki, gruby mężczyzna; głos wychodził z jego 
ust.
   - Zabij! Wziąłeś pieniądze! - usłyszałem znów.
   Ale Meki nie poruszył się. Nim tamten dobiegł, odrzucił 
miecz, padł na kolana i jęknął:
   - Przebacz.
   Zrobiło mi się zimno. STRASZNIE.
   Tym razem wołał ktoś od strony pretorian i nim 
zrozumiałem, o co chodzi, mężczyzna ten krzycząc "Nie", 
przyskoczył do Niej. W powietrzu zafurkotało kilka strzał 
miękko wchodząc w jego plecy. Jedna utkwiła w szyi, a 
szkarłatne ostrze wyzywająco tkwiło pod drżącym podbródkiem. 
Zachwiał się.
   - Ja tylko... chciałem... cyrk... tyle ludzi by 
przychodziło... ja nic złego... Pani... - wycharczał, jakby 
chciał się przed Nią usprawidliwić, i padł martwy na ziemię. 
Zerwałem się i zanim zafurkotały znów pierzaste pociski, 
zaczęłał działać MOC.  Strzały skręcały, traciły szybkość i 
opadały. Tymczasem łucznicy rozbiegli się, a na nas runęła 
piechota. Spojrzałem na Nią. Dalej stała prosto, spokojnie, 
choć pogoda znikła z Jej twarzy, a oczy napełniły się  
smutkiem.
   - Pani - szepnąłem, ale przerwał mi obcy dźwięk.
   Na polanie rozpoczęła się walka. Kilkanaście tysięcy 
pielgrzymów z rykiem rzuciło się na atakujących żołnierzy. 
Zakotłowało się. Po chwili rozległy się jęki
umierających, a ostrza zabarwiły się czerwienią.
   Drgnęła i dostrzegłem, jak mruży oczy, by chociaż w ten 
sposób złagodzić okropny widok. Kilku żołnierzy odłączyło 
się od grupy i ruszyło w naszą stronę.
   - Pani, musisz się schronić - rzuciłem błagalnie.
   - Chodź! - rozkazała i pociągnęła mnie w otwór groty. 
Głaz poruszył się, zaczął się cofać.
   - Thorge - zatrzymał mnie głos Mekiego.
   Odwróciłem się. Klęczał nadal.
   - Thorge, weź mnie ze sobą. Wybacz...
   Głaz zasłonił go już, a ja zostałem w mroku.
   - Proszę, Thorge...
   Zwróciłem oczy w głąb korytarza i ujrzałem Ją na tle 
światła bijącego ze środka. 
   Przed nami rozciągała się słoneczna, pogodna kraina.

   Odłożył pióro i oparł plecy o pień rozłożystej 
ostrolistnicy.
   Za nim zieleniła się dolina, na której pasło się stado 
antylop. Niedaleko, na skale, odpoczywała lwia rodzina.
   Spojrzał w wylot ciemnego korytarza, gdzie za chwilę 
mieli się zagłębić, przejść po dwudziestu latach, które tu 
minęły jak jeden dzień. Na wspomnienie miasta znów się 
zamyślił i swoją czterdziestoletnią twarz zasłonił dłonią.
   - Idziemy?! - krzyknęła młoda, przepiękna kobieta 
ubrana w błękitną suknię.
   Podniósł głowę i wstał.
   - Nie boisz się? - spytała. - Będę musiała powiedzieć, że 
NIE JESTEŚ THORGASEM.
   Uśmiechnął się z rezygnacją i ruszył za Nią w mrok 
korytarza. Jego twarz nie wyrażała niczego. Było to oblicze 
mężczyzny zmęczonego nudnym życiem, którego przyszłość już 
nie obchodzi.
   Zwalczył chęć zerwania z szyi piekielnych amuletów, które 
dały mu gorzki, oszukańczy smak MOCY i sławy. Cudzej sławy 
zagarniętej bezprawnie.
   PIEKIELNA GRA AVILOŃSKA.
   PRZEKLĘTY MOZGLI.
   PRZEKLĘTE MIASTO.
   PRZEKLĘTA...
   Nie spostrzegł, że kartki z historią jego życia wypadły 
mu z ręki, a wesoły wietrzyk poniósł je w dolinę.

                                           Joanna Magier

                        JOANNA MAGIER
Ma piętnaście lat, mieszka w Radzyniu Podlaskim i tam 
uczęszcza do pierwszej klasy Liceum Ogólnokształcącego. 
Oczywiście interesuje się literaturą, czyta dużo fantastyki 
naukowej, sama też od paru już lat próbuje pisać. Nadesłane 
na nasz konkurs opowiadanie "Weź mnie ze sobą, Thorge" jest 
jej debiutem. Przyznajmy - debiutem nadspodziewanie udanym, 
dobrze świadczącym i o młodej autorce, i o możliwościach 
reprezentowanej przez nią piątej (już!) generacji.
   Podobnie jak w momencie startu w 1982/83 roku dział 
polski "Fantastyki" znajduje i teraz silne oparcie w 
najmłodszych autorach. Wtedy w Gałaszku, Kochańskim, 
Kraskowskim, Piekarze, Ziemkiewiczu... Teraz w Dukaju, 
Sobocie i właśnie w Joannie Magier. Przyjmuję zakład o każdą 
sumę, że piąta generacja polskiej SF nie skończy się na tej 
trójce i że ta trójka nie powiedziała w SF ostatniego słowa!
 
                                                     (mp)



