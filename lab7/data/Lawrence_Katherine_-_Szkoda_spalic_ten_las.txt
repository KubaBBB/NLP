Autor: KATHERINE LAWRENCE
Tytul: Szkoda spalić ten las

(The Forest's Not for Burning)

Z "NF" 4/98

  Wyobrażacie sobie, jak to jest mieszkać na skraju Zaklętego
Lasu jako najstarsza córka drwala? No wiecie, ta, która
utrzymuje rodzinę po śmierci rodziców.
   Ano właśnie. Byłam na miejscowym targu, kiedy przyjechał
książę i ujrzał moją młodszą siostrę, gdy czerpała wodę ze
studni. Słyszałam, że mają już dwójkę dzieci.
   Moja najmłodsza siostra wyrywała marchewkę, kiedy zjawił się
królewicz. Ja szukałam wtedy nowego drzewostanu do wyrębu.
Przynajmniej zaprosili mnie na bal, który wydali w zeszłym
miesiącu. 
   Och, spotkałam swoją cząstkę rojalizmu, ale nic z tego nie
wyszło. Owszem, byli przystojni, ale wszyscy cierpieli na tę
samą obsesję. Musieli zdobyć najpiękniejszą kobietę, największy
magiczny miecz, najpotężniejsze zaklęcie, wszystko "naj". Żaden
z nich nie szukał solidnej, odpowiedzialnej towarzyszki życia.
   Więc kiedy weszły w użycie te wysoce wydajne ceramiczne piece
i spadły zamówienia na wielkie stosy drewna, doszłam do
wniosku, że powinnam zmienić zawód. Kariera drwala padła jak
podcięta, jeśli można tak powiedzieć.
   W Zaklętym Lesie i okolicach mamy wszelkiego rodzaju wiedźmy,
czarodziejki, czarodziejów, królów, książąt, smoki, księżniczki
w opałach i cokolwiek się zamarzy. Więcej niż potrzeba, moim
zdaniem. Więc oczywiście te zajęcia nie wchodziły w grę.
   Czego nam brakowało, to zwykłego, doświadczonego (oba
określenia pasowały do mnie, wówczas liczącej całe dwadzieścia
pięć lat) prywatnego detektywa. Więc przeprowadziłam rozpoznanie
i znalazłam odpowiednią szkołę, niezbyt daleko Za Rogiem w
Prawdziwym Świecie.
   Co to znaczy Za Rogiem? Trudno wyjaśnić, ale zauważyliście,
że czasami widzicie coś dziwnego kątem oka? To znika, kiedy
spojrzycie prosto, ale na pewno gdzieś tam istnieje. No więc
wielu z nas, mieszkańców skraju Zaklętego Lasu, potrafi skręcić
pod tym kątem i trafić do Prawdziwego Świata. Tak jak ja.
   Wytrzymałam rok nauki połączonej z dorywczą pracą, zbyt wiele
współlokatorek i zbyt wiele wizyt w domu, zanim wreszcie
dostałam swoją licencję detektywa i dyplom ukończenia kursu.
Zgoda, licencja była ważna tylko w Prawdziwym Świecie, ale Król
o tym nie wiedziała. Nie mogła opuszczać Zaklętego Lasu i
dlatego była trochę naiwna w niektórych sprawach.
   Lecz kiedy wróciłam do Zaklętego Lasu, nie miałam już domu.
Wioska, w której wyrosłam i zamierzałam dalej mieszkać,
zniknęła, a razem z nią spory kawałek Zaklętego Lasu.
   Wszyscy mówili tylko o pożarze. Król Zaklętego Lasu zaprzęgła
wszystkich swoich czarodziejów do tej sprawy, ale żaden nie
potrafił wykryć przyczyny. Ogień był magiczny, ale nie wywołany
zaklęciem. Nic nie rozumieli.
   Pragnąc jak najszybciej zademonstrować nowe umiejętności,
poszłam do Króla i zaproponowałam swoje usługi. Kiedy już
przestała się śmiać z mojej wizytówki: "Kit Marlowe, Prywatny
Detektyw", wyraziła zgodę. Ostatecznie skoro nikt inny nie mógł
rozwiązać zagadki, co miała do stracenia?
   Pięć sztuk złota dziennie plus wydatki, zażądałam. Zatkało
ją, ale Skarbiec przyjął warunki.
   Tak więc dostałam swoją pierwszą sprawę. Rozwiążę ją i mam
zapewnioną przyszłość. Przegram, to przynajmniej zostaną mi
pieniądze na nowy dom.
   Chodziłam na wykłady o podpaleniach, więc wiedziałam, od
czego zacząć: najpierw należy ustalić, czy podpalenie miało
miejsce. 
   Pogadałam z miejscowymi wieśniakami i kazałam córce
najmłodszej siostry, Księżniczce, porozmawiać ze zwierzętami.
Nikt nie widział początków pożaru, ale wszyscy odpowiadali
jednakowo na pytanie, gdzie się zaczął - pomiędzy moją dawną
wioską a skrajem Zaklętego Lasu. Miejsce bez żadnych drzew, sama
trawa. Tkwiło tam kilka pieńków, ale nic więcej. Sprawa
stanowczo wyglądała na podpalenie.
   Następny krok: znaleźć ślady podpalenia albo łatwopalne
materiały. 
   Przeszukałam teren i znalazłam jeden pniak bardziej wypalony
od pozostałych. Właściwie została tylko dziura w ziemi: ogień
całkowicie strawił drewno. Zniszczenia jakby rozprzestrzeniały
się promieniście od tego punktu. 
   Zabrałam popiół z pozostałości tego pniaka i wybrałam się 
Za Róg do mojego ulubionego instruktora, który miał 
znajomości w Okręgowym Laboratorium Sądowym. Byli mu winni 
przysługę i z radością przyjęli takie łatwe zadanie.  
   Nawet łatwiejsze niż się spodziewałam. Nie wykryli ani śladu
zwykłych łatwopalnych substancji. Ustalili tylko, że pniak
doszczętnie spłonął. No, przynajmniej wykluczyłam oczywiste
możliwości z Prawdziwego Świata.
   Wróciłam do domu i przekazałam trochę popiołu Nadwornemu
Czarodziejowi. Powiedział mi, że popioły zawierają jakiś rodzaj
magii, ale w tak śladowych ilościach, że nie potrafił jej
rozpoznać. Zapewnił mnie również, że ani normalny, ani magiczny
ogień nie powinien wtargnąć do Zaklętego Lasu. Osobiście
wzmocnił ochronne zaklęcie!
   Po chwili namysłu dodał, że może chodziło o to, że pożar
wybuchnął za starą granicą. 
   Podziękowałam mu, po czym zaniosłam dwudniowe rozliczenie
wydatków do Skarbca. Byłam teraz bogatsza o dziesięć sztuk
złota, ale nawet na krok nie zbliżyłam się do rozwiązania.
   Co mi pozostało? Zaczęłam sporządzać listy. Mój nowy domek
szybko wypełnił się nagryzmolonymi spisami, wykresami i
notatkami z rozmów.
   Niebotyczne sterty papierzysk przypomniały mi o rejestrach
ojca z czasów, kiedy był Głównym Drwalem. Ojciec cierpiał na,
przepraszam za wyrażenie, retencję analną. Tak, poznałam ten
termin na wykładach z psychologii przestępczego umysłu.
   Ojciec nie mógł ściąć drzewa, jeśli nie zapisał, gdzie
przedtem rosło, gdzie przetworzono drewno i do czego je zużyto.
Przechowywał rejetry w Pałacu, nie w domu, więc nie uległy
zniszczeniu. 
   W dziewiątym zatęchłym magazynie, który otworzył pałacowy
majordom, znaleźliśmy rejestry. Majordom był jeszcze bardziej
analny niż mój ojciec, więc nie pozwolił mi zabrać rejestrów,
ale łaskawie zgodził się, żebym wniosła do środka krzesło i
latarnię. 
   Mój ojciec odziedziczył mapę oryginalnego Zaklętego Lasu, na
której zaznaczono każde drzewo w odpowiednim miejscu. Mapę
przekazywano w rodzinie od czasów, kiedy odkryto Zaklęty Las,
więc była kompletna. Wszystkie drzewa starannie ponumerowano,
każde oznaczono kodem roku, w którym je odnaleziono (ponieważ
czasami pojawiały się nowe drzewa), oraz roku, w którym je
ścięto.  
   Straciłam kilka dni, ale wreszcie skopiowałam fragment mapy,
który przedstawiał łąkę za dawną wioską.
   Potem wzięłam mapę i obeszłam spaloną łąkę. Zużyłam kilka
zapasowych par butów, zanim wypełniłam zadanie, ale wreszcie
ustaliłam, po którym drzewie został ten spopielony pniak.
   Następnego dnia wróciłam do pałacu i do rejestrów. Po kilku
godzinach znalazłam akta tego konkretnego drzewa. 
   Przerzuciłam stronice i znalazłam nie tylko potwierdzenie
daty, kiedy po raz pierwszy zauważono i kiedy ścięto drzewo, ale
również to, czego najbardziej potrzebowałam - informację, na co
zużyto drewno. Drzewo zakupiło Czarodziejskie Wydawnictwo wraz z
kilkoma innymi drzewami.
   Następnego ranka ruszyłam prosto do wydawnictwa. Czarodziej-
zarządca przekazał mnie swemu uczniowi, który zagroził, że
zmieni mnie w ropuchę, jeśli nie odejdę. Zdradziłam mu tożsamość
mojego klienta. Poszedł sprawdzić akta.
   Wrócił z najbardziej zakurzoną księgą, jaką w życiu
widziałam, i rzucił ją na biurko. Naturalnie - czy raczej
magicznie - cały kurz poleciał w moją stronę.
   Postanowiłam na razie go zignorować i otworzyłam księgę. Z
jakichś powodów, znanych tylko czarodziejom, każdą magiczną
księgę czarów należy wykonać z jpojedynczego drzewa.
Więc każda księga wymaga oddzielnego drzewa. Nic dziwnego, że
tak mało jest magicznych ksiąg!
   W każdym razie moje drzewo - zakładając, że numer się zgadzał
- zostało przerobione na księgę czarów dla czarodzieja Mendipa.
Podniosłam wzrok i przyłapałam ucznia, jak wykonywał dość
spektakularne gesty w moim kierunku.
   Jedno mi się podoba w tych czarodziejskich szatach - jest za
co złapać. Jak już kilka razy walnęłam głową ucznia o podłogę i
opróżniłam jego kieszenie nie tylko z magicznych przyborów, ale
także z kilku moich sztuk złota, zgodził się odszukać adres
czarodzieja Mendipa.
   Niestety, czarodziej Mendip zniknął przed piętnastu laty.
Nigdy nie znaleziono ciała, więc w jego aktach znajdował się
znak zapytania. Rzeczywiście, wielka mi pomoc!
   Nie wiedziałam, czy drzewo i księga mają coś wspólnego z
pożarem, ale miałam tylko ten jedyny trop, a teraz zabrnęłam w
ślepą uliczkę. Nie byłam szczęśliwym detektywem.
   Podniosłam wzrok i powoli uśmiechnęłam się do ucznia. Cofnął
się z pobladłą twarzą. Cofał się tak pospiesznie, że wypadł
przez drzwi za plecami i stoczył się ze schodów. Pomyślałam, że
też powinnam już wyjść. 
   Wróciłam do mojej szybko odbudowanej wioski i wpatrywałam się
w kolekcję notatek. Nie chciałam zawalić swojej pierwszej
sprawy. Na pewno mogłam jakimś innym sposobem zdobyć dane,
których potrzebowałam. Tylko jak?
   W nocy nie przyszły mi do głowy żadne olśniewające pomysły. 
Rzadko przychodzą, wbrew temu, co głosi "ludowa mądrość".
Potrzebowałam pomocy, a w tej sprawie mogłam zaufać tylko jednej
osobie.
   Thomas był nie tylko moim ulubionym nauczycielem w Szkole
Detektywów, ale sam był też prywatnym detektywem. Zabrałam
notatki i poszłam Za Róg złożyć mu wizytę.
   Wyjaśniłam sytuację, a on przypomniał mi o pierwszej lekcji,
którą wbijał nam do głów w klasie: nigdy nie zakładajcie niczego
z góry. Każdy zakłada, że czarodzieje nie opuszczają Zaklętego
Lasu. A jeśli pewien czarodziej przeszedł Za Róg i zamieszkał w
Prawdziwym Świecie?
   Zatem z pomocą Thomasa sprawdziliśmy bazy danych. W
Prawdziwym Świecie mają spisy wszystkich ludzi. Zdumiewające,
ile można się z nich dowiedzieć. Dlatego właśnie miałam tyle
trudności: zanim Thomas nie wprowadził "poprawek", nie było mnie
w spisach.
   Natomiast on tam był - Magnus Mendip, nawet w tym samym
mieście. Widocznie został tuż Za Rogiem, tak jak ja, żeby w
każdej chwili mógł wrócić do domu. Ale w takim razie dlaczego
nie wrócił?
   Wsiadłam w autobus i znalazłam dom czarodzieja. Niczym się
nie różnił od pozostałych domów na tej ulicy, z wyjątkiem
tego, że przed frontowymi drzwiami na deskorolce jeździł 
chłopiec.  Zapytałam go, czy zastałam pana Mendipa, a ten 
smarkacz rąbnął mnie pięścią i odjechał.  
   Zaliczyłam wymagany kurs samoobrony, ale nie spodziewałam się
napaści ze strony dwunastolatka. Wylądowałam na tyłku w trawie. 
   Jakaś kobieta, którą początkowo wzięłam za matkę chłopca,
wybiegła z domu i pomogła mi wstać. Przepraszała wylewnie,
otrzepując mnie z trawy. Najwyraźniej Kevan przechodził 
trudny okres i nie dawała sobie z nim rady.
   Zatrzymałam dla siebie ewentualne komentarze i zapytałam, czy
mam przyjemność z panią Mendip.
   Zachichotała piskliwie jak mysz i zakryła ręką usta. Spoza
tej ręki poinformowała mnie, że nazywa się Hodgson i jest
opiekunką do dzieci, a pani Mendip jest w pracy. Jednakże
wkrótce spodziewa się powrotu pani Mendip.
   No, przynajmniej wiedziałam, że trafiłam pod właściwy adres.
Zapytałam o pana Mendipa i dowiedziałam się, że zginął w wypadku
samochodowym niecały rok temu. Pijany kierowca, wie pani.
Wyraziłam stosowne ubolewanie, myśląc w duchu, że diabli wzięli
mój trop.
   Pani Hodgson zaprosiła mnie do środka, a ja naturalnie
przyjęłam zaproszenie.
   Zanim podano herbatę, pani Mendip wróciła do domu. Na
wypadek, gdyby coś wiedziała, zapytałam ją o rzadkie księgi,
należące do jej męża.
   Okazało się, że posiadał kilka takich dzieł. Wyjaśniłam, że 
wysłano mnie na poszukiwanie jednej szczególnej książki, sporo 
wartej w sensie uczuciowym oraz finansowym. Pani Mendip
oznajmiła, że cenniejsze książki mąż trzymał w gabinecie, i
zaprowadziła mnie tam.
   Gabinet natychmiast potwierdził, że ten człowiek był
czarodziejem, którego szukałam, gdyby pozostały jeszcze jakieś
wątpliwości. Nie, nie chodziło o wypchane zwierzęta czy
dziwaczne przedmioty, raczej o ogólną atmosferę. Każdy, kto
mieszka tak blisko Zaklętego Lasu jak ja, rozwija w sobie
wrażliwość na magię.
   Książki stały w zamkniętej biblioteczce za biurkiem, lecz ku
zdumieniu pani Mendip zamek został wyłamany. Drzwi otwarły się
za pierwszym dotknięciem, ukazując pustą półkę.
   Pani Mendip przeraziła się i chciała już dzwonić na policję,
żeby zgłosić włamanie, kiedy zjawił się Kevan, deskorolkowiec.
Pani Mendip kazała mu umyć się przed obiadem, lecz on zignorował
polecenie i ruszył prosto do mnie.
   Zapytał ostro, co ja tu robię, czego szukam w pracowni ojca,
i na tym samym oddechu obrzucił mnie tyloma przekleństwami, ilu 
nie znają nawet wiedźmy, za wtargnięcie do cudzego domu.
   Przezornie trzymałam się na dystans, kiedy wyjaśniałam, że
szukam pewnej konkretnej książki, własności jego ojca.
   Dumnym i wyzywającym tonem poinformował mnie, że jeśli chodzi
o jedną z książek, które ojciec trzymał w biblioteczce, to
spalił je wszystkie.
   Mój umysł natychmiast zaczął kojarzyć fakty, więc ledwie
usłyszałam, co następnie powiedział Kevan - że zawarte w nich
zaklęcia i tak nie działały.
   Wiadomo przecież, że tylko czarodzieje mogą odczytać zaklęcia
w czarodziejskiej księdze. Przyjrzałam się chłopcu uważniej,
podczas gdy mój umysł rozwiązywał sprawę podpalenia.
   Matka spojrzała ze smutkiem na syna i nakazała, żeby przestał
kłamać. Magia nie istnieje. A te książki i tak były puste. Same
czyste kartki. Zajrzała do nich, kiedy prawnicy przyszłi
sprawdzić wszystko po śmierci męża.
   Chłopiec spiorunował wzrokiem matkę i nazwał ją głupią krową.
Przez chwilę zdawało mi się, że jej różowa sukienka robi się
czarno-biała. Kevan nie był wyszkolony, ale miał wielką moc.
   Zapytałam matkę, czy mogę porozmawiać z Kevanem na osobności.
Niechętnie wyraziła zgodę. Na szczęście przynajmniej wyglądam
nieszkodliwie. 
   Kevan nie chciał usiąść. Stanął przede mną, krzyżując ramiona
obronnym gestem.
   Zapytałam go, jak mocno pragnął, żeby magia była prawdziwa.
   Odwrócił się ode mnie, ale w zgarbieniu jego pleców i
mocniejszym uścisku ramion, którymi się obejmował, odczytałam
ból połączony z tęsknotą.
   Opowiedziałam mu o Zaklętym Lesie, skąd jego ojciec zniknął
na piętnaście lat, dlatego wydedukowałam, że musiał mieć bardzo
ważne powody, takie jak rodzina, żeby tak długo nie wracać do
domu. 
   Cichy głos wymamrotał, że dom taty jest tutaj, co 
przynajmniej świadczyło, że Kevan mnie słucha.
   Wówczas zaproponowałam mu coś: jeśli zdecyduje się opuścić
dom, może zostać czarodziejem jak jego ojciec. Przyznałam, że to
będzie trudne i że musiałby okłamać matkę co do lokalizacji
"szkoły z internatem", ale zawsze mógłby wracać do domu na
wakacje. 
   Odwrócił się i jego płomienny wzrok, szukający oznak fałszu
na mojej twarzy, prawie pozbawił wartości zarobione sztuki
złota. Oto prawdziwy powód, dla którego zostałam detektywem.
Nadzieja jest najtrudniejszą do zdobycia i najcenniejszą
nagrodą. 
   Oczywiście to wymagało czasu, nie mógł odejść ze mną od razu,
ale podsunęłam jego matce pomysł, żeby wysłać go do specjalnej
szkoły. Obiecałam Kevanowi, że wrócę z kimś, kto znał jego ojca.
   Kiedy wróciłam do domu Za Róg, po rozmowie z Thomasem, oczy
miałam mokre od łez. Uwielbiam szczęśliwe zakończenia.
   Musiałam jeszcze złożyć raport Królowi, ale to było
najłatwiejsze zadanie.
   Wyjaśnienia zabrały mi trochę czasu, ale Nadworny Czarodziej
zrozumiał natychmiast i nie mógł się nadziwić, że wcześniej nie
wpadł na rozwiązanie. Jedna z podstawowych reguł magii mówi, że
cząstka przedmiotu jest tym samym, co cały przedmiot. Nazywają
to magią sympatyczną. To, co czarodziej zrobi z jednym
kamieniem, działa na wszystkie kamienie w zamku, jeśli zaklęcie
zostało odpowiednio rzucone.
   Zatem kiedy wyjątkowo uzdolniony, chociaż niewyszkolony młody
czarodziej spalił księgę sporządzoną z drzewa, które rosło na
skraju Zaklętego Lasu, resztki drzewa zajęły się ogniem. Stamtąd
rozprzestrzenił się pożar. Magia sympatyczna.
   Nieumyślne podpalenie.
   Król radośnie wypłaciła mi resztę wynagrodzenia i dostałam
swoje pierwsze referencje. Nieźle, jak na najstarszą córkę
drwala. To nawet lepsze niż poślubić księcia.
   Chociaż nieźle też mieć za szwagra księcia albo królewicza. 
Królewicz usłyszał o moim sukcesie i przysłał mi wiadomość, że
pragnie spotkać się ze mną w najbliższym dogodnym terminie.
Ciekawe, czego sobie życzy?
                                    Przełożyła Danuta Górska

