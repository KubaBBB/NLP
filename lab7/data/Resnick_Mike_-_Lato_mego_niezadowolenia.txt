Autor: Mike Resnick
Tytul: Lato mego niezadowolenia

(The Summer of My Discontent)

Z "NF" 8/94

   Mel zrobił "Hamleta", film nie pada od razu, więc wszyscy 
jesteśmy pod presją, by wyjść z czymś podobnym i udowodnić, 
że też mamy klasę, Myron dzwoni do mnie i mówi, dziecinko, 
to coś dla ciebie, bierz się do roboty, a ja na to, Myron, 
co ja mam wspólnego z Szekspirem, ostatnio robiłem 
"Wyciruchy z Saturna", a on, żebym do niego nie dzwonił, 
dopóki nie będę miał obsady, i żebym nie przekroczył 
piętnastu baniek, no, chyba że uda mi się zaangażować 
Stallone'a lub Schwarzeneggera, a on w tym czasie zrobi 
porządek z belgijskimi i czeskimi prawami, bo jakoś tylko w 
tych dwóch krajach "Wyciruchy" przyniosły zysk.
   Dobra, rozumiem, że gdy ma się zamiar robić Szekspira, 
trzeba się brać za najlepszych, prawda? A więc biorę Arniego 
na przesłuchanie, a tymczasem wysyłam Gracie biegiem do 
biblioteki, niech zobaczy, czy Szekspir napisał jakieś 
sztuki, w których Conan mógłby wystąpić w przepasce na 
biodrach i może w hełmie z rogami, ponieważ te antyczności 
są bardzo w jego stylu, i gdy ona prowadzi poszukiwania, 
Damon, mój pedzio reżyser, robi próbę z Arniem, a kiedy 
kończą, zaczynam liczyć, dobra, jeśli damy mu 20 % mniej niż 
szczytowa gaża, zrobimy na początek, powiedzmy 2 200 ujęć i 
jeśli wypuścimy kasetę na wiosnę, kiedy wszystkie dzieciaki 
uczą się o Szekspirze, bo mają egzaminy, to może bilans nie 
będzie taki zły, a wtedy Damon się odzywa, wystarczająco 
głośno, żeby wszyscy słyszeli, "Arnie, dziecinko, z tym 
akcentem możemy pracować, do szaleństwa podoba mi się jak 
skandujesz, ale naprawdę nie sądzę, żeby Makbet mówił "odwal 
się, ty dupku" i widzę po minie Arniego, że spieprzyliśmy 
robotę, pięć minut później już go nie ma, i podczas gdy ja 
staram się wydzwonić jego agenta, Gracie wraca z biblioteki 
i oświadcza, że w grę wchodziłby "Trojlus i Kresyda", którą 
to sztukę Szekspir musiał napisać, kiedy nikt nie patrzył.
   Agent Arniego nie odpowiada, lecz wtedy Sly oświadcza, że 
interesowałoby go zrobienie filmu z klasą, więc wywalam 
Damona, mojego pedzia reżysera, bo każdy wie, że Sly sam 
poprawia scenariusze i reżyseruje, i siadamy, żeby to 
omówić, a on zauważa egzemplarz "Trojlusa i Kresydy" leżący 
na moim biurku i pyta, czy może go pożyczyć do następnego 
dnia i czy będę się gniewał, jeśli zrobi kilka notatek na 
marginesie, więc mówię mu "Sly, słoneczko, rób, co chcesz", 
i tego wieczora dzwonię do Myrona, żeby mu powiedzieć, że 
straciliśmy Conana, ale najprawdopodobniej mamy Rocky'ego, 
na co Myron mówi, "Wspaniale, tylko nie pozwól mu powiedzieć 
"Yo" wcześniej niż w drugim akcie".
   A więc cały zespół zbiera się rano na spotkanie ze 
Sly'em, a ten przychodzi i stwierdza, że najogólniej rzecz 
biorąc, scenariusz jest przyzwoity, nawet jeśli Szekspir 
zapomniał wpisać kąty ustawienia kamery, ale ma problemy z 
językiem, ponieważ ludzie w Brooklynie tak nie mówią, a ja 
na to "Rzeczywiście, może i tak być, ale kręcimy w Grecji", 
a on, że nie, ponieważ to przerobił i Trojlus jest włoskim 
imigrantem, który zamiata salę gimnastyczną w południowym 
Brooklynie, więc ja mówię, dobra, jakoś sobie z tym 
poradzimy, na co on, że poprawił również zakończenie, bo 
skoro Rocky nie przegrał z Apollo Creedem ani z Wielkim 
Ruskie, nie ma zamiaru poddawać Trojlusa Achillesowi. Ktoś 
podpowiada, że Trojlus nie walczy z Achillesem, tylko 
Hektor, na co Sly krztusi się i oświadcza "Dajecie mi poważny, 
graj albo płać, kontrakt na osiem baniek plus trzynaście 
procent od całości i mam nie walczyć?", co dla mnie nie 
jest całkiem bez sensu, bo ja z pewnością nie płacę mu za 
to, żeby grał, ale tego samego dnia odkrywa, że miejsce w 
Brooklynie, o którym myślał, zostało wyburzone pod nową 
knajpę, i nagle przestaje go interesować nasz film, za to 
zaczyna ganiać w poszukiwaniu ringów bokserskich do "Rocky 
IX".
   Dzwoni agent Cruise'a. Tom jest zajęty rozwijaniem swoich 
aktorskich umiejętności i tylko wtedy zgodzi się podpisać 
kontrakt z nami, jeżeli dostanie rolę Leara, więc myślę 
sobie, cholera, jeżeli to jedyna droga, żeby go dopaść, 
niech się rozwija - ale zaraz odkrywam, że Paramount też 
robi Leara z Pee Wee Hermanem, i już zaczęli główne zdjęcia, 
i będą w kinach dwa miesiące przed nami, więc musimy 
wyrzucić umowę do śmieci.
   Sprawdzam, czy Eddie Murphy zagrałby Otella, ale mówi, że 
nie, skoro Orson Welles mógł grać Otella, nie widzi żadnego 
powodu, dla którego on nie może grać Shylocka, a poza tym 
jest już precedens, ponieważ Sammy Davis był Żydem, Whoopie 
to Goldberg, a prawie nikt w rodzinie Orsona nie był czarny, 
no i wiem, że Myron jest trochę przewrażliwiony z powodu 
deficytu "Wycieruchów z Saturna" i "Nimfomanki z Neptuna", 
postanawiam więc, że nigdy więcej epiki science fiction 
nawet tak arystokratycznej jak "Kupiec Wenecki", obiecuję, 
że zadzwonię i zaczynam się rozglądać, kogo jeszcze mógłbym 
wykombinować.  
   Agent Bruce'a Willisa nie pozwoli mu zagrać Hamleta, 
chyba że dopiszemy sekwencję z karabinem maszynowym, a 
Stephen Seagal po przejrzeniu scen batalistycznych w 
"Henryku V" stwierdza, że same tam słabizny i przydałoby się 
mniej gadania, a więcej siekaniny, i zaczynam dochodzić do 
wniosku, że zrobienie filmu z klasą wymaga nieco więcej 
pracy niż mogłoby się zdawać na pierwszy rzut oka, zwłaszcza 
że Gracie przeczytała już wszystkie 37 sztuk i twierdzi, że 
nie ma szansy na gołe cycki bez poważnych przeróbek, a ja 
łapię się na tym, że nie mogę zrozumieć, co ludzie widzą w 
tym Szekspirze, skoro nawet "Ja, Klaudiusz" pokazywał trochę 
golizny, a przeznaczony był do telewizji, na miły Bóg.
   Cokolwiek by było, wpadam w prawdziwą depresję, siedzę w 
domu gapiąc się w te kretyńskie teksty, w których nie ma ani 
ostrych cięć ani przenikania, za to mam głowę nabitą jakimiś 
idiotycznymi rymami, a co gorsze, nie mogę znaleźć baru
sushi, który dostarczałby po północy, i w końcu olśniewa 
mnie, do diabła z tym, muszę się oderwać od tego kretyństwa, 
więc dzwonię do Rona i Nancy, a oni zapraszają mnie na 
bardzo późną kolację, ale kiedy tam docieram, okazuje się, 
że to jest przyjęcie dla starych przyjaciół politycznych i w 
pierwszej chwili postanawiam posiedzieć tylko tyle, by mnie 
zauważono, a potem wymknąć się do jakiejś speluny z półnagą 
obsługą, ale wtedy mój wzrok pada na faceta, który właśnie 
wchodzi powłócząc nogami, jest lekko zgarbiony, ma głęboko 
osadzone paciorkowate oczka, i mówię sobie: dajcie temu 
gościowi garb i mamy Ryszarda III.
   Okazuje się, że nawet nie liznął gry aktorskiej, ale ma 
już dosyć życia na odludziu i chętnie spróbowałby, i nagle 
okazuje się, że to chyba przeznaczenie, bo facet na imię ma 
Ryszard, i co więcej, jest w stanie wczuć się w rolę, 
ponieważ kilka lat wcześniej też stracił królestwo, chociaż 
sprawa zawisła tam raczej od brakujących taśm niż konia.
   Reszta to już historia, film rusza, robi 17 baniek w 
pierwszy weekend, spada tylko o zwykłe 14 procent przez 
następne 5 tygodni, co wskazuje na to, że ma ręce i nogi, o 
których nikomu się nie śniło, a moje odkrycie robi taką 
furorę, że podpisujemy z nim umowę na dalszy ciąg, który 
pisze Tom Stoppard. Jeśli chodzi o mnie, nie mogę się 
doczekać, kiedy zaczniemy kręcić "Haldeman i Erlichman nie 
żyją".
                               Przełożyła Ewa Łodzińska

                     MICHAEL D. RESNICK
   Amerykanin, rocznik 1942. Zanim zajął się fantastyką, 
pisywał powieści popularne, sensacyjne, kryminały, a nawet 
pornografię. Niezwykle płodny, ma na swoim koncie kilkaset 
książek wydawanych pod kilkoma nazwiskami. Pierwszym jego 
utworem związanym z fantastyką był pastisz z Burroughsa "The 
Forgotten Sea of Mars" (1965). Jego twórczość jest bardzo 
różnorodna, z łatwością przechodzi od fantasy do SF. Naszym 
stałym czytelnikom nie trzeba go przedstawiać. Drukowaliśmy 
już następujące opowiadania: "Łowy na jednorożca z 
karabinem i kamerą" ("F" 10/87), "Bacon z komputera" ("NF" 
6/91), "Ja i mój cień" ("NF" 10/92), "Ostatni pies" ("NF" 
3/93), "Zimowe przesilenie" ("NF" 12/93). W utworach 
Resnicka znajdziemy nutę liryzmu i świetne poczucie humoru. 
Opowiadanie, które przedstawiamy w tym numerze, wydaje się 
być puentą toczonej na naszych łamach dyskusji o stanie kina 
SF. Zamieszczamy je tym chętniej, że najwyraźniej zdanie 
tego popularnego autora pokrywa się z naszym.
                                                    D.M.
