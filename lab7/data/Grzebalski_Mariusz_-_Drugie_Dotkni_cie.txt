www.eBook.pl 

www.eBook.pl 
Mariusz Grzebalski 
DRUGIE DOTKNIĘCIE
Marysi 
Š Mariusz Grzebalski 
Š for the electronic edition by eBook.pl 

Drugie dotknięcie 
DRUGIE DOTKNIĘCIE 
Krety 
Irracjonalna potrzeba ciepła,
kiedy pół autobusu
opuszcza powieki
na przekrwione białka.
Mężczyźni śpią,
kobiety stoją.
Na szybach para
i powietrze wilgotne, 
jak papierowe ciasto
klei się w ustach.
Patrzymy przez siebie
na zewnątrz.
Na chmury
odsłaniające brakujące miejsca,
na dziury po dymie.
Czas sobie nic z tego,
nie oferuje nic w zamian.
Odkrywa bloki
o brudnych dziąsłach, 
po wyjściu strzela 
w żyły zielenią, 
na stołach zostawia kurz 
i wezwania 
ze znienawidzonych urzędów. 
Mariusz Grzebalski eBook.pl 

Drugie dotknięcie 
Październik 
Zapomniałem o nim. Więc dlaczego teraz -
jesienią, kiedy wiatr ładuje pod kołnierz
swój wilgotny jęzor? Kiedy jego żona i córka,
popychane, nie bez trudu nabijają na hak
wyszukane w trawie papiery i śmiecie,
a czarną foliową torbę wyrywa im z rąk?
Kim jest teraz, skoro z taką łatwością wydostał się
z kobiety i dziecka, za nic mając czas i odległość?
Ten sam co przed laty beret w kolorze zgniłego brązu,
sztuczna gałka oczna pod opadającą powieką.
Nagle obecny i równie realny, co malarze przed sklepem,
ciągnący wino z gwinta, choć to październik.
Czy tam skąd przychodzi, nie ma dla niego węża,
żeby jak tu podlewać mógł trawnik, i szpikulca
do nabijania petów rzuconych gdzie bądź?
Obce, stanęło przede mną - życie?
Mariusz Grzebalski eBook.pl 

Drugie dotknięcie 
Trzy dni 
Wyszedł po chleb i zniknął.
Kierowca ciężarówki był miły:
To się zdarza, podrzucę;
wszyscy pozostali - nie.
Teraz nie wie, skąd taki brud
po wyjściu z wanny, nie rozumie,
dlaczego trawa, igliwie.
Mariusz Grzebalski eBook.pl 

Drugie dotknięcie 
Pokój z widokiem 
Stanęli pod akacją
wplecioną niepewnie
w skwer tuż obok
alei różanych badyli,
które, jak wszystko tutaj,
i wszystkiemu wbrew,
próbują przeżyć jakoś tę zimę.
Ona prosi o coś,
on jej uparcie odmawia,
gestykulują mocno.
Potem on szuka czegoś,
jak się okazuje - zapałek.
Ona kupuje w kiosku
chusteczki higieniczne.
Zdaje się, i ich skuła ta zima.
A jednak przyjeżdża tramwaj
i mimo wszystko
zabierają się razem. 
Mariusz Grzebalski eBook.pl 

Drugie dotknięcie 
Prognoza 
Jesień cofnęła się w lato nic 
sobie nie robi z świętych 
zakazów, nieodwracalny porządek 
rzeczy zaniedbuje się w obowiązkach. 
Ale spójrz - to nas, nie innych, 
upodobał sobie w ten świąteczny 
czas zły cień. Wkrótce dopadną nas 
wszystkie nasze zaniechania, złe 
uczynki innych przejrzą się w naszych 
uczynkach, proste fakty powiedzą 
o nas więcej, niż skłonni bylibyśmy 
odsłonić sami przed sobą. 
Mariusz Grzebalski eBook.pl 

Drugie dotknięcie 
O! 
Zmarznięta ziemia pęka 
na przekór cofającej się zimie. 
Dzikie gęsi wracają postnym 
niebem - patrzymy i... 
cieszy! W kieszeniach bilon 
łaskocze zziębnięte dłonie. 
Wiatr pryska od klaszczących 
futryn. Nie wychodzić -
umówiło się osiedle, wróciło 
z kościoła, trwa przy swoim. 
Ale, o! wróbel odciska 
pieczęcie na szronie! 
Mariusz Grzebalski eBook.pl 

Drugie dotknięcie 
Sonet po przerwie 
Kontra słońca, kiedy banery klaszczą
niczym powieki PRZYJAZDY/ODJAZDY
w holu opustoszałego dworca.
Jakże zdumiewają dziś zdania ulic, 
równoważniki przecznic!
Mężczyźni wylegli z bram armia 
niepewnych przecinków 
w drodze pod Biedronkę.
Średniki kobiet chłoną chłód w cieniu akacji,
wesoło płyną kursywy witryn.
Mówi to ktoś ukryty w naparstku cienia.
Notował na kartoniku, ale przestał. 
Szatynka nuci szanty, wiatr dmie w żagiel 
jej prania, jakby chciał przestawić Główną.
Mariusz Grzebalski eBook.pl 

Drugie dotknięcie 
Godzina dziewiąta 
Zielony masztowiec elewacji pręży 
żagle okien w pierwszym słońcu. 
Mewy anten wszczęły na dachu
świetlny zgiełk, czeszą skrzydła
nad bocianim gniazdem klatki schodowej, 
którą ktoś akurat opuszcza się w dół.
Ich pióra dają znaki lusterkiem?
Lecz kim jest kobieta, która bez obaw
przemierza fale powodziowej trawy
pieniącej się czarno w korycie Warty,
czyją jest posłanką i jakie niesie wieści?
Opowieść wildecka
Co rano to samo miejsce wystawione
na sprzedaż oczom:
złuszczona płetwa kamienicy 
na brzegu nieruchomego morza ulic,
mężczyzna-ptak uprząta śmieci
z plaży chodnika zalegające 
po nocnym przypływie jak martwe ryby,
nerwowy rój w zatoce bramy.
Na słupach króluje miłość:
Droga diskdżokejko, Beato, córko dróżników,
numer telefonu do ciebie był trefny,
odezwij się, bo tęsknię! Krasnoludek z Panoramy.
A jednak język odwraca się od oczu tego miejsca.,
niewidzialna dłoń odpina kaburę
w trzcinach kominów, odbezpiecza spust.
Strażnik przygląda się zewsząd.
Mariusz Grzebalski eBook.pl 

Drugie dotknięcie 
Niekonieczny list z wakacji 
Dzień rozpoczął się od płaczu dziecka,
błękit przesuwał się nad blokami jak dynamit, 
jak ebonitowa kość, kiść lodu.
Odniosłem wrażenie, że czyjaś twarz 
przegląda się w kreskach asfaltu.
Górą i po bokach płynęły zielenie,
ogryzek słońca odgryzał się zza wierzb.
Ruszyliśmy i po kwadransie
wieloryb jeziora oddychał z trudem,
zaryty w piach u naszych stóp.
Nie lubię myślników - zagaił ktoś -
Ich rozchełstanie zastąpiłbym najchętniej
pożywną mową prostolinijnych przecinków;
nie było chętnych do podjęcia wątku.
Tylko cienie pod brudną pończochą wody
oddawały się zabawie w ciepło-zimno
i małolaty na brzegu wrzeszczały
przed odprawą za granicę zmysłów. 
Mariusz Grzebalski eBook.pl 

Drugie dotknięcie 
Dedykacja 
Ciemna zmarszczka rzeki żłobi 
równinę ciągnącą się stąd 
aż do miejsca, gdzie jak podpalony 
ul dogasa miasto; wiatr czesze 
opustoszałe ulice. Czyja brzytwa 
strzyże ich karki, czyja strzyże 
ich szyje? Psi ząb - księżyc - gaśnie. 
Świat ciemnieje: puls w skroniach 
skazańca. Zaraz śnieg spadnie, 
pokryje ich twarze. On pozna słone 
jezioro jej brzucha, szubienicę 
piersi. Zanim śnieg zgaśnie. 
Mariusz Grzebalski eBook.pl 

Drugie dotknięcie 
Lekcja anielskiego 
Rzeczywiście. W zasadzie wszystko
stało się do przyjęcia. A że od razu
Ciepło zabija, Wyróżniam przynajmniej
cztery rodzaje śniegu, w końcu
Zjadłem księżyc? I to się zdarza.
Na razie wszakże jedynie mgły mamy
pod dostatkiem. Zieleń niepewna,
jak początki ognia, upomina się o nas
zza drzew. Zatańczę list do ciebie.
Zamilczę piosenkę. I takich wiatr nas
porwie (jak w bajkach, jak w baśniach).
Każde z własną melodią, w swojej koronce
snu. I chmury za oknem podają sobie
z ust do ust nasze pocałunki. Rzeczywiście.
Mariusz Grzebalski eBook.pl 

Drugie dotknięcie 
Pamiątka po mojej Łodzi 
Nocne dwadzieścia dwa kładzie plaster światła 
na obtłuczonej fontannie, skręca, wprawia w gorączkę 
pękniętą szybę w oknie. Neon-policjant zagląda 
przez nie, donosząc bez troski o ortografię: 
POLLENA - NAJLEPSZE ŚRODKI HEMICZNE, 
pod blokiem taksówkarz dobija starego fiata. 
Sajewicz, z niezawodną teczką, przyspiesza kroku. 
Liście lipy, po nocy? Nagle prześwietlony: Dokumenty, 
proszę! 
Mariusz Grzebalski eBook.pl 

Drugie dotknięcie 
Radość 
Raptem życie zmienia się w radość, 
dni płyną bezszelestnie jak kursywa 
chmur w pogodną noc, choć 
za oknami kwitnie już pierwsze 
graffiti chłodu i miasto zbroi się 
w popiele i ugry. Iskry twojego 
śmiechu posiadły moc przemienienia staczam 
się z góry czasu, wciąż 
szybciej i szybciej, przeszłość cofa się 
za plecy na wstecznym biegu 
jak poranna mgła, kieliszek z winem 
stoi na łące ciała, usta mają smak mięty, 
dłonie suną przez wzgórza brzucha 
i piersi bezszelestnie jak wakacyjne pociągi, 
za oknem miasto w woalu mroku, 
jego niedościgła księga. 
W tej podróży czekają nas wyłącznie 
niespodzianki, choć będzie krótka 
jak błysk flesza w zatoce oka. 
Tymczasem usta przyjmują podarunek 
ust, śmiech płynie rynną ulicy 
jak wiosenny deszcz. 
Mariusz Grzebalski eBook.pl 

Drugie dotknięcie 
Jabłko 
Kasztanowce uciekają za plecy
jak turyści zamykający
za sobą czym prędzej
drzwi wycieczkowych pociągów.
Kończy się ciepły wrzesień,
coś zastyga w pół ruchu - co? 
Przez szybę autobusu widzę
dziewczynę z dzieckiem na ręku.
Śpią na pakowym papierze przed sklepem. 
Wiatr szarpie drobne banknoty w jej czapce, 
ona usta ma otwarte, głowa małego jest brudna
jak jabłko opiekane w ognisku.
Mariusz Grzebalski eBook.pl 

Drugie dotknięcie 
Drugie dotknięcie 
Obudził mnie głos konduktorki 
i skrzep dymu na prześwietlonym niebie. 
Otworzyłem oczy - 
kopalnia unosiła się w powietrzu jak spławik.
Obok mnie jakaś dziewczyna
szeptała modlitwy pochylona nad książką do nabożeństwa. 
Pociąg zwalniał,
pasja z jaką mówiła nabierała rozpędu.
Wychodząc, uśmiechnęła się -
poczułem uderzenie ciepła na wysokości serca.
Mariusz Grzebalski eBook.pl 

Drugie dotknięcie 
Rozmowy rodzinne po latach 
Tutaj wybuduję kort, 
powiadomił ją, 
ale na tyle głośno, 
że słyszeli go wszyscy. 
Południowe światło 
przedarło się właśnie 
przez mgłę, w której, 
jak w dolinie, 
tonęło miasto. 
Samochody z ulicy 
wprawiały szyby 
w metaliczny dreszcz. 
W kominku ogień 
płonął przyjaźnie, 
zaczerniając systematycznie 
ochronne szkło. 
Fasada i schody domu, 
obserwowane z dołu, 
istotnie prezentowały się 
imponująco: ta kreska... 
i włoski marmur 
o niepowtarzalnej fakturze -
kazałem go sprowadzić 
prosto z Palermo! 
Mariusz Grzebalski eBook.pl 

Drugie dotknięcie 
Na podjeździe, obok lipy, 
jak zawstydzona dziewczynka 
nie odrywająca wzroku 
od sznurowadeł, 
stała jodła mongolska. 
Tutaj wybuduję kort - 
chciał, aby to zdanie dotarło. 
Oni jednak zapamiętają 
nieokreślony gest matki. 
Dłonie kreślące nad głową 
znak kapitulacji. 
Lub zgody. 
Mariusz Grzebalski eBook.pl 

Drugie dotknięcie 
Potem 
Potem wynieśliśmy jego meble. Na podwórku 
czekała ciężarówka gotowa do drogi. 
W środku resztki cementu, splątane łańcuchy, 
szmaty, tłuste papiery, koce. 
Tyle rzeczy - nagle - stało się śmieciem. 
Odwrócone krajobrazy lustra, kredens 
z kolejnymi warstwami farby, które pękały 
jak rzeczne dno po ustąpieniu wody, 
licznik sprawdzany przez niego dzień przed 
wizytą inkasenta. Oraz inne. Potem 
opuściliśmy to miejsce, krzycząc i kłócąc się 
o drobiazgi. Nie obejrzała się nawet 
na poszarpane odłamkami ściany. Potem, w innym 
mieście, podarła wszystkie zdjęcia i listy 
od niego i zestarzała się szybko. Wspomina, płacze, 
przeklina. Potem wyniesiemy jej meble. 
Mariusz Grzebalski eBook.pl 

Drugie dotknięcie 
Błękitne kamienie 
Zima dogasa. Białe ognie szronu tlą się 
jeszcze - pod płotami, na trawnikach; wkrótce 
zgasną. Ptak słyszany rano umilkł, teraz 
sprzedawca warzyw przyjmuje pospiesznie 
nową dostawę towaru w obawie przed deszczem. 
Chmura za jego plecami rośnie jak wzgórze 
formowane przez ruch lodowca. Świat obojętnieje, 
traci tętno, potem znów się rozpędza. Dotyczy 
ich? Nas nie? Woda, z której wyszliśmy, otwiera 
się i zamyka nad nami z cichym pluskiem? 
Mariusz Grzebalski eBook.pl 

Drugie dotknięcie 
Pocztówka z Inowrocławia 
Przyśniła mi się podróż. Przyśniły 
mi się wersy z Songs of Experience 
Blakea. Przyśniła mi się parafia 
na wzgórzach w objęciach słońca.
Tydzień później, stojąc przed dworcem
w Inowrocławiu, patrzyłem na most
zatarasowany przez ciężarówki.
Jeszcze trochę, a dojechałby pan
nad morze - powiedział konduktor, 
zanim wysiadłem z pociągu.
Pierwszy raz przespałem stację -
pochwaliłem się kobiecie z kiosku. 
Jestem w Inowrocławiu -usłyszała
moja żona, kiedy do niej zadzwoniłem.
Pieniędzy wystarczyło jedynie 
na karmelowe piwo i paczkę Westów,
ale siedząc w barze, do woli mogłem 
patrzeć na kelnerkę i Cyganów 
krojących w kącie chleb i tajemnicze
mięso. Byłeś tu przed laty, teraz 
znów tu jesteś - pomyślałem,
przepuszczając dwa powrotne 
składy. W pamięci stanęli: Kefir, 
Sylwek, Punio - znów smażyliśmy
płocie na sennym ogniu. Wysoko
nad nami burza cięła nocne niebo
nierównym ściegiem błysków. 
Mariusz Grzebalski eBook.pl 

Drugie dotknięcie 
Potem Psy wojny w Gongu. Ktoś 
załatwiał się bez skrępowania pod 
nasze siedzenia. Klatki innego filmu 
przesuwały się po szybach nocnego 
pociągu. Oleśnica, wojskowe miasto, 
powtarzałeś z dumą, zanim wojskowi 
nie ścięli ci twojej dumy - włosów. 
Nie otworzyło się już na całą szerokość 
twoje ciemne oko. Osobno pozdrawiam 
fale Bałtyku, betonową rurę służącą 
nam za sypialnię. Karmę dla psów 
i dzieciarnię z Oazy tuż przed świtem 
burzącą spokój w osobowym linii 
Białogard-Świdwin, Świdwin-Białogard. 
Wino marki wino pite dla rozgrzewki, 
bo ziemia pod plecami twardniała nad 
ranem w lodowaty kamień. Dziewczynę 
z Koszalina, której imię zatarł czas. 
Zgubną skłonność do picia. Zamykam 
pudełko pamiątek, klucz, jak nakazuje 
instrukcja, chowając w żołądku. 
Mariusz Grzebalski eBook.pl 

Drugie dotknięcie 
Tak! 
Istotnie, najwyższa pora, 
aby nadzieja zagościła 
i w tym sercu. Pan nie 
przypuszcza, jaka radość 
teraz buchnie. Płomień 
pożre lokomotywę razem 
z maszynistą. Rodzina 
w odświętnych paltach 
wybiegnie z krzykiem 
na ulicę, poniosą transparent: 
ENTUZJAZM! Już pełne 
są kościoły i słowo odzyskuje 
cudowną moc! Śniły mi się 
złe bajki. Źle, że się śniły. 
Chwała uśmiechniętym 
we śnie! 
Mariusz Grzebalski eBook.pl 

Drugie dotknięcie 
Nie widziałem jej od kwietnia 
W żółtej kurtce przypomina Chinkę.
Kiedy się uśmiecha, też przypomina Chinkę.
A kiedy przyglądać się jej zbyt długo, 
opuszcza powieki, jakby zasłaniała się liściem. 
Mariusz Grzebalski eBook.pl 

Drugie dotknięcie 
Maj 
Zasuszone staruszki na ławce 
pośrodku podwórka. Ich ptasie 
paznokcie, ich stopy w foliowych 
torbach okutane warstwami skarpet. 
Powoli brniemy pod górę, po schodach 
wyślizganych ich starczymi modlitwami. 
Donos Legia kurwa na ścianie, czyjeś życie 
za drzwiami ciężkimi od brązowej farby, 
pies patrzy na nas i nie widzi ze starości. 
Piękne są te brązy, piękne są te ślepe ślepia. 
Pięknie psia sierść zakwita jak światło latarki. 
Przyjemnie kaleczą oczy te brudne obrazki. 
Mariusz Grzebalski eBook.pl 

Drugie dotknięcie 
Meta 
Może nie bliscy, ale jakoś połączeni z sobą, 
sobie przeznaczeni. Aż któregoś dnia długo 
i w tajemnicy ostrzony nóż przedarł się - 
trudno powiedzieć przez co. I nie było powrotu. 
Mariusz Grzebalski eBook.pl 

Drugie dotknięcie 
Cięcie 
Nazywałem się Latos. Tej środy, jak każdego 
dnia kwadrans po ósmej, jechałem 
samochodem do pracy. Dziwna rzecz - jakiś 
czas temu poczułem, że tracę serce 
do tych wszystkich spraw. Zacząłem się oddalać. 
Nie przykręciłem półki. Sądząc, że jeszcze 
zdążę, nie pozwoliłem zrobić sobie zdjęcia 
z własnym synem. Zniechęcony rozmyślałem 
wyłącznie o drobnych porażkach. Teraz leżę 
ubrany w weselny garnitur. Mój ojciec 
płacze głosem zranionego zwierzęcia. 
Moja matka pyta bez końca: Dlaczego? 
Nie rozumiem, co zaszło. Moja zdeformowana 
głowa tonie w poduszce, jakby zapadała 
się w ciemność. Ludzie, których kochałem i których 
nie potrafię teraz rozpoznać, opowiadają 
zdumiewającą historię, jakoby pogoda rozpadła 
się na dwoje w miejscu mojego zejścia. 
Do zakrętu słońce. Od zakrętu deszcz. Czuję, że 
słabnę. Powoli staję się kimś innym. Ale, 
jak przez mgłę, przypominam sobie, że nazywałem 
się Latos, zanim nastąpiło cięcie. 
Mariusz Grzebalski eBook.pl 

Drugie dotknięcie 
Wiosna z hałasem epoki maszynowej* 
Ziemia dogasa pod okaleczoną bielą, 
czerń oddaje przyczółki napierającej 
czerwieni, nie ugaszona krew wsiąka 
w narożnik płótna. Ale labirynt 
plam jest wyłącznie pretekstem, wskazówką, 
aby rozwiązania szukać gdzie indziej, 
na własną rękę. Przypuszczenia, ach, odsyłane 
jak posłaniec z listem, którego nie ma 
kto odebrać. Przykro nam - wszyscy 
wyjechali, zamknięte. 
* Tytuł obrazu Morrisa Gravesa 
Mariusz Grzebalski eBook.pl 

Drugie dotknięcie 
Dziennik pokładowy 
Stara kobieta na brzegu dni. Stoję i patrzę,
jak mgła dobija się i odwraca od moich okien.
Porzuciłam miasto pamięci - przeszłość.
Wciąż je rzucam. I wciąż słyszę tamtą muzykę,
głosy płynące z oddali. Stoję i patrzę, jak 
życie pyszni się w koronach drzew na przekór
mojemu rozkładowi. Stara kobieta, z której szydzą
dzieci sąsiadów. Skłócona z bazarowym 
tandeciarzem. Z listonoszem - płazem, któremu 
co miesiąc pozwalam oszukiwać na drobnych.
Mariusz Grzebalski eBook.pl 

Drugie dotknięcie 
Kurczaki 
Mówiłam, prosiłam -nie docierało. 
Któregoś razu na moich oczach 
chwycił siekierę w garść, i dalej -
przewrotką przez płot. Zeszłej zimy 
rozniósł nam telewizor. W drobny mak. 
Siadamy do kolacji, on śrubokręt w rękę -
wykręca kineskop, pakuje do środka 
żarówkę. Pytam: Tatusiu, co tatuś robi? 
On na to: Przynieś ziarna, będę tu 
trzymać kurczaki. Teraz też - nawet 
nie wiedzieliśmy, że poszedł. Znaleźli 
go strażacy. W rowie, kilometr stąd. 
Mariusz Grzebalski eBook.pl 

Drugie dotknięcie 
Oko 
Dziewczyna ściskająca książki - 
dlaczego dziwię się, przypominając 
sobie ten widok? Gruby słownik 
i coś jeszcze, w foliowej torbie 
trzymanej na brzuchu. Otoczone 
ramionami jak dzieci. Skąd 
to natrętne skojarzenie z uprawą? 
Kto jest kwiatem, kto marchewką? 
Czyja dłoń pielęgnuje kwiat, 
czyja marchewkę? Słońce przystanęło 
nade mną i patrzy. Ptak wykluł 
się z jaja -musi je zniszczyć. 
Moje wciąż w całości. Mistrzowie 
pierwszego kroku w formie, 
choć od dawna powinni stać 
w kącie. Zdanie jednego z nich 
biegnie właśnie przez moją 
głowę - beztroskie stworzenie 
przybyłe bóg wie skąd. Po drodze 
dowiedzieliśmy się tego i owego 
o sobie. Nie ma wyjścia, zostajemy 
razem. Tutaj, sto czterdzieści 
trzy metry nad poziomem morza 
głupot widać to całkiem wyraźnie jak 
na dłoni. Na dłoni języka? 
Miasto faluje w dole niczym 
pergamin unoszony przez wodę. 
Słońce przystanęło i patrzy. 
Jestem okiem słońca 
zanurzonym w trawie. 
Mariusz Grzebalski eBook.pl 

Drugie dotknięcie 
Korekta w kwietniu 
Wybuchy pąków, deszcz nacina 
błękit zalewający wręgi kamienic. 
Ale zaraz słoneczna rosa na dachach 
i szybach! Przerzutnie światła 
plenią się na bluzach malarzy 
na przemian z głuchym akordem cienia. 
Ulica nie ma ram - latarnio, ustaw 
ją na baczność, zanim malarze obwiodą 
podwórko granatowym pasem! 
Gdyby jeszcze samochody zgodziły się 
nie seplenić przez chwilę za oknem, 
byłoby łatwiej - na amen utkwiliśmy 
w zagonach zdań. Mój wehikuł 
odbija szesnasta trzydzieści. 
Mariusz Grzebalski eBook.pl 

Drugie dotknięcie 
Kobieta patrzy na rzekę 
Rzeka uprowadza wodę za most. 
Woda jest zrezygnowaną dziewczyną.
Po moście sunie pociąg.
Właśnie zwolnił, wsuwa wilgotny pysk
między liście kasztanowców.
Zielone skarpety na nogach kobiety
pienią się jak trawa -
ktoś przesyła nam wiadomość:
TO NA CO PATRZYSZ JEST INNE!
Więc barka to grubo malowana rzęsa,
która utknęła w oku zatoki? 
Ale zastanów się - list wyjęty rano ze skrzynki
stoi ością w gardle tego wiersza.
Twarz kobiety jest Buddą!
Mariusz Grzebalski eBook.pl 

Drugie dotknięcie 
Spacerując nieopodal ESSO 
Co tak siedzisz, dziadku?
Poszedłbyś stąd, schował się -

brzytwa chmur opada 
w twoją stronę ciemnym ostrzem
i pierwsze krople uderzają
w piasek głucho jak kule. 
Gdzie twoja żona? 
Jeszcze niedawno kręciliście się
przy stacji we dwoje.
Musiała wyjechać lub zmarła,
skoro nie golisz się od tygodni, 
skoro włóczysz się samotnie.
Mariusz Grzebalski eBook.pl 

Drugie dotknięcie 
Godziny 
Jej dzieciństwo rozpadło się w pamięci
jak suszony kwiat. Po kobiecości
zostały tylko ślady. Nie może spać, 
siedzi przed monitorem wpatrzona w kolejny
pasjans, który nie wyszedł. Modli się w myślach
do boga, którego imię dawno zapomniała. 
Wielu wie o jej istnieniu, niewielu ono obchodzi. 
Jej nogi stały się monumentalne jak doryckie kolumny.
Twarz - mapa dawnych zaszłości. Paznokcie u stóp -
łyse łby małych sępów. Jej myśli są jak wata.
Gdyby spadł deszcz, powiedziałaby deszcz. 
Gdyby kazali jej wyjść z domu i zabrali
w nieznanym kierunku, nie stawiałaby oporu.
Mariusz Grzebalski eBook.pl 

Drugie dotknięcie 
Historia 
Ciężkie musi być
życie sprzedawcy samochodów.
Wciąż ta sama mowa o najtańszym kredycie,
o pakiecie 
ubezpieczeń 
w cenie sprzedaży. 
Uśmiech
przyklejony do twarzy
niczym wąs dorysowany Giocondzie.
Patrzę na niego,
kiedy wraca ze sklepu 
z bułkami i mlekiem w foliowej siatce.
Jego smutny pies 
podąża za nim jak cień. Jego szczęście
rozkłada na balkonie poszwę wielką jak skrzydła orła. 
Ale urlop to urlop, ma swoje prawa.
Czarny szpic zmieniony na podrabiane adidasy,
firmowe daewoo na fiata pamiętającego lata osiemdziesiąte.
Mariusz Grzebalski eBook.pl 

Drugie dotknięcie 
Jedynie 
jego ostentacyjna milkliwość
jest niezmienna.
Myślę: Niemożliwe!
I zapewne ich krzywdzę, kiedy wyobrażam sobie 
siedzących w domu, bez słowa.
Telewizor ćmi w kącie pokoju, 
on siada do faktur, ona przynosi kawę i ciastka,
potem znika na palcach, żeby mógł studiować w spokoju.
Mariusz Grzebalski eBook.pl 

Drugie dotknięcie 
Tyle lat 
Któregoś razu po prostu wyszedł 
i wrócił kto inny? Kto inny krząta się 
teraz nad zachowaniem pozorów? 
Dziś taki gorący dzień: on nie może, 
nie potrafi myśleć spokojnie o tym, 
co spostrzegł ani usiedzieć spokojnie 
w jednym miejscu. A przecież milczącego 
siadu uczył się tyle lat, tyle lat słuchał 
cierpliwie, był, jak to się mówi, dobry, 
wierząc: przyda się, w końcu się przyda. 
I nagle - akurat dziś! -to przejmujące 
uczucie gorąca, pewność: jestem osłem, 
skoro dałem się w ten sposób nabrać. 
Myśląc o nich, zapomniałem o sobie. 
Ten przestraszony stwór to ja? 
Mariusz Grzebalski eBook.pl 

Drugie dotknięcie 
Granice 
Okazuje się, że nadal nie potrafię powiedzieć, 
po której jestem stronie, bo ani tu, ani tam. 
Zadawania bólu i bezmyślnej krzywdy 
wciąż nie znoszę tak samo jak jęku bezradności. 
Zmieniałem zajmowaną pozycję to 
jedno jest pewne. Kiedyś ktoś przyszedł 
do mnie z podobna myślą - powiedziałem: 
Przyjacielu, takie sprawy załatwia się samemu. 
I teraz, kiedy mówię innym, jak jest, słyszę: 
Przyjacielu, takie sprawy załatwia się samemu. 
Mariusz Grzebalski eBook.pl 

Drugie dotknięcie 
Czarne twarze butów 
A jednak najważniejsza metafora
przychodzi ostatnia, jak śmierć:
dzień po dniu wytapiamy metal, 
który w końcu pociągnie nas na dno. 
Biały poniedziałek
Miasto uwięzło w kleszczach lodu.
Mróz ścina wszystko, czego dotknie.
Szkli się na ulicach przejrzyste światło. 
Mariusz Grzebalski eBook.pl 

Drugie dotknięcie 
Kończy się biały poniedziałek piosenka 
zmęczenia na nóż i osełkę chłodu.
Wracam po omacku do domu -

szyby oczu przetarte brudną szmatką.
Dwie dziewczyny budzą przez chwilę 
ciekawość tłumu, więc i moją, śmiejąc się 
do rozpuku na zatłoczonym przystanku. 
Ale już po chwili hałas tramwaju stającego 
przed politechniką ścina ich frywolne głosy
i w lot zrywa ścieżkę dostępu do świata,
nad którym wschodzi już trujący obłok ciemności. 
I śnieg śmieje się jak sidła pod butami przechodniów.
Mariusz Grzebalski eBook.pl 

Drugie dotknięcie 
Kule duńskie 
Anecie Lehmann, której nie widziałem 
dziesięć lat, aż spotkaliśmy się we śnie 
Oczyszczalnia wydala trujący gaz.
Trująca mgła przenika śpiących.
Ale we śnie prowadzę osła
przez śnieżycę i dawną kobietę
z dzieckiem obcego mężczyzny.
I już płomień liże uśpione palenisko, 
i budzę się wypoczęty, śnieg mając
w płucach i w przejrzystej głowie.
Osioł leży na wznak, z racicami w górze.
Śmierć postronkiem ścisnęła osłu racice.
Oczy jego zmienione w duńskie kule.
Mariusz Grzebalski eBook.pl 

Drugie dotknięcie 
W I D O K I 
Widoki 
Małgorzacie Pniewskiej, Michałowi Staniszewskiemu 
Mężczyzna na deskorolce 
próbuje wjechać na szczyt
asfaltowego pagórka.
Regularna łyżwa, prosta sylwetka,
stójka na jednej nodze, jaskółka.
Powiedz, mogłabyś w takiej chwili
studiować - dajmy na to - 
heglowskie smutki? 
A jeśli od tego zależy jego życie?
Siedząc w domu, bywa się niekiedy
stawianym w głupich sytuacjach. 
Lecz czas się zbierać, koniecznie.
Pięć minut w jednym miejscu
to stanowczo za długo, jak na ten stan.
Szczypanie, mrówki pod skórą,
amfiteatr cały w błyskach,
jakby marszczyła się w rogach
posrebrzana tkanina powietrza.
Coś szybkiego przebiega ekran - 
podglądacz patrzy na nas
ze wszystkich stron.
Za linią cisów wybite szyby,
w środku cennik - czyjaś ręka
dopisała na nim pierdolenie.
Nie miałem pojęcia: tutaj, w Łodzi?
Cytadela, park Matejki?
Mariusz Grzebalski eBook.pl 

Drugie dotknięcie 
A może przyśniło mi się to miejsce?
Bar, w którym piłem colę,
raz w życiu, piętnaście lat temu, zimą. 
Dasz wiarę? Tylko, co to ja?
Chciałem o coś zapytać, 
ale twoja odpowiedź była szybsza! 
Ręce trochę się jednak trzęsą,
coś biegnie, kudłate, małe -
zając? koziołek! wiewiórka?
Już się nie dowiemy.
Koniec papierosów, rośnie pragnienie,
baton czekoladowy uparcie 
dopomina się wejścia na wizję 
(teraz w kolorze czerwonym,
zielonym, niebieskim).
Tylko, kto zrealizuje zamówienie?
Język out, od kiedy leżymy na pagórku.
Raptem otoczyły nas ptaki 
i psy wielkie jak nigdy przedtem.
Podejdź do nich, spróbuj pogadać, 
przekonasz się, będą jaja.
Ale nie, siedzę i patrzę, 
z sercem nagle pełnym podziwu
dla zmyślności mrówek,
hipnotyzowany przez liście
toczące z wiatrem milczącą wojnę. 
I zaraz, jak inni, wybieram zbiórkę wstajemy 
pod rząd, jak na capstrzyk,
każdy zabiera sweterek
po młodszej siostrze.
I znów kosimy, jedną po drugiej,
pustoszejące alejki, 
jak najszybciej chcąc znaleźć się na moście,
skąd do woli patrzeć można na chłopców
uprawiających hokej na rolkach. 
Mariusz Grzebalski eBook.pl 

Drugie dotknięcie 
Chmury tak bezceremonialnie
brudzą błękit i samolot wciąż ten sam
krąży nad nami, jak kundel, 
który przymila się, choć przed chwilą
zarobił kamieniem po żebrach. 
Och, znaleźć się tam, w górze -

nic, tylko świece, beczki, pętle,
ślizgi na skrzydło! 
Nigdy więcej naziemnych żebrów! 
Słyszysz mnie, Adolfie?
Jesteś tam, Richardzie?
Ale oto wesoły buldog Happy,
zażywszy kąpieli w stawie,
łasi się do moich stóp.
Czy jest tym, czym jest,
czy raczej tym, na co wygląda?
Te i inne pytania oraz my, dyletanci...
Tak, ze słonka zupełne już dziś nici,
zamiast deseru - resztówka.
Harce po bunkrach, kuksańce w trawie
jak lakmus zachodzącej fioletowym światłem.
Chłód szantażem zmusza nas do marszu. 
Jeszcze niewidomy, o lasce -

mija nas, nie myląc kroku,
bezbłędnie prowadzony przez krótkofalówkę!
I już pierwsze bloki, latarnie, tramwaje. 
Spotykamy Perełkę i Marka.
Piątka? Przyda się, jasne, gest się liczy!
Ale już I jak się czujecie? 
Czy ekstra była jazda? - 
nie nazbyt to nachalne? 
Czujemy się... zajebiście!
Znaczy dobrze? I, spłoszeni, poszli. 
PIOTR I PAWEŁ wyskoczył na powierzchnię
zza ich pleców, jak HMS Treasure.
Mariusz Grzebalski eBook.pl 

Drugie dotknięcie 
W środku muzeum pop-artu, 
film dla dzieci, choć pełen zakazów:
Prosimy nie ruszać eksponatów,
Dotknięcie grozi śmiercią.
I gdzie nie spojrzysz, 
lustra z podobizną twojej twarzy!
Więc po wyjściu... ulga.
Mijamy mostek, przyspieszając
jak legendarna ciuchcia i po chwili
znów jesteśmy w brzuchu matki - 
są fajki, jest poduszka, Dylan nuci
tę samą balladkę. Czy chcę herbaty? 
I owszem, choć bardziej przydałoby się 
coś poniżej damskiej szyi...
Tymczasem dyskusja schodzi do stóp -
ładniejsze ma Michał?
Moim zdaniem, Małgosia!
Potem tramwajem przepływam
zaciemnione miasto
jak tuńczyk w puszce ocean, 
bez siły w ramionach, 
bez tchu w płucach,
przestraszony jak dziecko,
któremu policja zamknęła matkę, 
bo Kurtką dusiła sierżanta na służbie!
Sierżantowi spadła czapka!
Strach rośnie w skroniach 
jak szron na szybach. 
Boję się drzwi, boję się silnika.
Czuję jakby ktoś dywan trzepał
w zakamarkach mojego mózgu. 
Po wbiegnięciu do mieszkania
zatrzaskuję drzwi i zaszyty między
stołem a lodówką chleb jem łapczywie,
używając dużo masła. Wyobrażasz
Mariusz Grzebalski eBook.pl 

Drugie dotknięcie 
sobie? Nie? No, jasne. Bo jak? 
Dlaczego? Chciałem inaczej, 
Na wskroś, i żeby słowa były 
jak łodzie. Cóż, nie wyszło. 
Za dużo tego proszku. I tylko uparte 
Rozumiesz? ciśnie się na usta, 
pocę się cały, siadając na stołku, 
nie zdolny nawet do zdjęcia skarpet 
przystrojonych wieńcem ostów. 
Potem, spragniony chłodu, kładę się 
na podłogę, zamykam oczy. 
Z czego się śmieję? Ze strachu? 
Być może. 
Mariusz Grzebalski eBook.pl 

Drugie dotknięcie 
S P I S T R E Ś C I 
Drugie dotknięcie 
Krety 
Październik 
Trzy dni 
Pokój z widokiem 
Prognoza 
O! 
Sonet po przerwie 
Godzina dziewiąta 
Opowieść wildecka 
Niekonieczny list z wakacji 
Dedykacja 
Lekcja anielskiego 
Pamiątka po mojej Łodzi 
Radość 
Jabłko 
Drugie dotknięcie 
Rozmowy rodzinne po latach 
Potem 
Błękitne kamienie 
Pocztówka z Inowrocławia 
Tak! 
Nie widziałem jej od kwietnia 
Maj 
Meta 
Cięcie 
Wiosna z hałasem broni maszynowej 
Dziennik pokładowy 
Kurczaki 
Oko 
Mariusz Grzebalski eBook.pl 

Drugie dotknięcie 
Korekta w kwietniu 
Kobieta patrzy na rzekę 
Spacerując nieopodal ESSO 
Godziny 
Historia 
Tyle lat 
Granice 
Czarne twarze butów 
Biały poniedziałek 
Kule duńskie 
Widoki 
Widoki 
Mariusz Grzebalski eBook.pl 

