Autor: Cezary Domarus
Tytul: Oświęcimskie piekłozejście Stevena Spielberga

Z "NF" 4/93

ACTION. Samolot wylądował na lotnisku w nocy. Mimo późnej 
pory znalazło się kilku dziennikarzy, którzy zaczaili się w 
przytulnym zakątku olbrzymiego holu. Czekali na Stevena. O 
godzinie drugiej zero zero zobaczyli znajomą postać na końcu 
długiego korytarza.
   - Czy to będzie "duży film"? - zabrzmiało pierwsze 
pytanie.
   - Na miarę problemu - odparł Steven.
   - Czy spodziewa się pan dużej widowni?
   - Na miarę problemu - odparł Steven.
   Jeden z dziennikarzy przepchnął się bliżej Spielberga i 
podsunął mu pod usta dyktafon.
   - Kto zagra główną rolę?
   - Na miarę problemu - brzmiała odpowiedź.
   Stwierdzenie to zbiło dziennikarzy z tropu, spowodowało u 
nich także czasowy niedowład mięśni nóg. Spielberg mógł 
oddalić się w asyście dwóch tajemniczych osobników, którzy 
przylecieli razem z nim. Noc była bardzo chłodna.

Czy istnieje miejsce spoczynku wszystkich niestworzonych 
rzeczy, wszystkich zmyślonych sytuacji i postaci, których 
cienie oglądamy w wyobraźni? Czy głowa Spielberga jest 
jednym z takich miejsc? Czy stosując przemienny rytm 
napięcia i odprężenia Steven przedstawia rzeczy tak, jak 
się nie mają?... To znaczy tak, jak mają się we 
wszechświecie wyobraźni? Są ludzie, którzy twierdzą, że 
Steven jest prorokiem mającym przekazać światu w jedynej 
skutecznej formie informacje, które otworzą drogę do 
zrozumienia istoty działania szeregu dziwnych przedmiotów, 
których przeznaczenia dotychczas nie znamy. Jednym z tych 
przedmiotów jest podobno pęczek usztywniaczy Bergsona.

Królewna Śnieżka, pamiętacie? Nie? Ja też nie za bardzo. Jak 
to było? Nie miała wiele do roboty. Nudziła się. W 
tamtych czasach nie było filmów. Królewna Śnieżka była 
pierwszą dziewczyną Stevena. Pierwsze doznania. Coś rusza 
się na ekranie i to wszystko. To wszystko, co tak naprawdę 
da się powiedzieć o filmie.

ACTION. Rozmowa w hotelowym pokoju. Steven przyjął w 
apartamencie najważniejszego tutaj krytyka filmowego. Przez 
uchylone okno dobiegały do uszu rozmówców stłumione odgłosy 
ulicy.
   - Czy zamierza pan robić zdjęcia w Oświęcimiu? - spytał 
krytyk.
   - Nie, wybudujemy własny w Hollywood - odparł Steven.
   Krytyk zamilkł na chwilę, być może skonsternowany, po 
czym zadał następne pytanie:
   - Jak długo zamierza pan pracować nad tym filmem?
   - Na miarę problemu - odpowiedział Steven.
   "Znów się zaczyna", pomyślał krytyk, lecz nie dał po 
sobie poznać, że ostatnia odpowiedź budzi w nim wątpliwości. 
Być może, należało wierzyć w pogłoski, że Spielberg cierpi 
od niedawna na dziwną chorobę. Podobno przejawem tej choroby 
są okresowe dematerializacje, ale nie klepanie w kółko 
jednego zdania. A może na tym właśnie miała polegać 
ironiczna walka reżysera z krytykami filmowymi, którzy zbyt 
wiele czasu spędzali w słodkich objęciach interpretacji?
   "Czy zadać następne pytanie?", zastanawiał się krytyk. 
Steven spoglądał wyczekująco na twarz gościa.
   - Jaka jest pana ulubiona potrawa?... - Nareszcie. 
Spielberg zdążył już zrobić nieprzyjemną minę.
   - Spaghetti.
   - Czy jest to aluzja do taśmy filmowej?
   - Nie, jest to aluzja do wszystkiego, co milczy i ciągnie 
się w nieskończoność. A także do tego, co ustawia klocki na 
wysokość siedemdziesięciu centymetrów ponad poziom morza.
   - To ciekawe.
   - Tak.
   Nagle krytykowi wydało się, że widzi niepokojący ruch za 
zasłoną. Ale mógł to być efekt podmuchu wiatru, w końcu okno 
było nieznacznie uchylone. Zanim jednak krytyk zdążył zadać 
Stevenowi następne pytanie, w pokoju pojawiła się niewielka 
szczapa drewna, krocząc niezobowiązująco w kierunku drzwi. 
Mogła wyniknąć z tego nieprzyjemna sytuacja, jednak krytyk 
przypomniał sobie, że jest w dobrym tonie nie zwracać na 
takie rzeczy najmniejszej uwagi.
   Jak gdyby nigdy nic postanowił zadać następne pytanie.
   - Widział pan? - odezwał się nagle Steven. - Przed chwilą 
przechodziła tędy niewielka szczapa drewna...
   - Naprawdę? Nie zauważyłem - krytyk poczuł zimny dreszcz 
na plecach. Cóż za niestosowność!

Syn Stevena jest już dużym chłopcem. Na pytanie, co robi z 
pieniędzmi, Steven odpowiada: - Chcę zapewnić mojemu synowi 
bezpieczny byt. Chcę, żeby skończył dobrą szkołę i 
zamieszkał w miejscu, które mu będzie odpowiadać. Chcę, żeby 
był bezpieczny na plaży i w swoim domu, w dżungli, w górach 
i wszędzie, gdzie tylko zawędruje. Dlatego zbieram grube 
miliony i lokuję je w nieruchomościach. Dobre studia 
kosztują dziś dwadzieścia milionów. Muszę robić takie filmy, 
by dochody z rozpowszechniania zapewniły mojemu pędrakowi 
właściwy byt. A życie, jak wiadomo, nie jest tanie. Czy 
wiecie, ile kosztuje dobry tornister? Trzysta tysięcy 
zieloniutkich dolców! To się w głowie nie mieści, ile dziś 
kosztuje życie. Więcej kosztuje tylko życie na taśmie. I 
całe szczęście.

Królewna Śnieżka i dziwny, kanciastogłowy stworek wędrują po 
lesie. Las położony jest blisko miasta, a właściwie jest to 
mieszanina lasu i miasta - czyli niezwykle urozmaicony 
obszar. Królewna Śnieżka mówi o swoich pierwszych 
doświadczeniach w życiu poza Królestwem. Mówi o 
niebezpieczeństwach i nudzie. Stworek kiwa kanciastą głową ze 
zrozumieniem, a potem kwituje opowieść Królewny Śnieżki 
tajemniczym: I tak to jest. Oboje znikają za najbliższym 
wzgórzem, aby później pojawić się na pierwszym planie i 
wymienić kilka uwag na temat Spielberga. Znasz go? - 
spytała Królewna. Tak odpowiedział stworek, wykręcił mi 
niezły numer. Teraz już nikt we mnie nie uwierzy.

Twarz Stevena nigdy nie została uwieczniona na płótnach Andy 
Warhola. Czy Andy zdawał sobie sprawę z pomyłki? Nie. Nie 
było żadnej pomyłki. Twarz Stevena nie nadaje się do 
portretowania. Nie jest też przydatna jako produkt 
konsumpcyjny. Nie posiada żadnej wartości. Z jego uśmiechu 
nie można zrobić żadnego użytku. Mówiąc pokrętnym językiem, 
wszystko, co najciekawsze, kryje się za twarzą Stevena, to 
znaczy w mózgownicy. Dopiero ten portret mógłby do czegoś 
posłużyć. Lecz jedno jest pewne - i za to nie dostalibyśmy 
złamanego centa. Procesy zachodzące w umyśle Spielberga są 
drogocenne z innego punktu widzenia. Lecz nie uprzedzajmy 
faktów.

ACTION. Steven dyskutował w pokoju hotelowym z dwoma 
współpracownikami, Sidem i Johnem. Przygotowywali wstępny 
terminarz prac przy nowym filmie. Ważny problem - ile 
pieniędzy można wydać na realizację filmu oraz jakich zysków 
można się spodziewać. John obawiał się, że film o Oświęcimiu 
nie będzie miał widowni.
   - Trzeba ograniczyć budżet - powiedział John.
   - Nie zgadzam się - zaprotestował Steven - film sprzeda 
się dobrze na przykład w Izraelu. Jakieś dziesięć milionów 
widzów. W Stanach drugie tyle. Do tego Argentyna. A 
policzcie wszystkich ludzi pochodzenia żydowskiego w 
Europie. To największa widownia, na jaką mogliśmy 
kiedykolwiek liczyć. Ten film sprzeda się cholernie dobrze.
   - Dodałbym jeszcze antysemitów, którzy obejrzą film, żeby 
obrzucić go błotem - powiedział Sid.
   - Tak, byle kosztowne błoto. Bilety na przedpremierę będą 
o połowę droższe.
   Steven wyjrzał przez okno. Na ulicy nie było widać 
żadnych samochodów. Ludzi także.
   - Dzieje się coś dziwnego, panowie - powiedział Steven.
   - Co takiego?
   - Wszędzie pusto. Tutaj nikogo nie ma.
   John wyjrzał przez okno.
   - Nic dziwnego - powiedział - jest piąta rano i wszyscy 
jeszcze śpią.
   - Piąta rano? Myślałem, że jest o wiele później. 
Chociaż...
   - Pański wpływ na rzeczywistość, Steven, jest 
zdumiewający - odezwał się Sid. - Odkąd tu jesteśmy, dzieją 
się dziwne rzeczy.
   - Tak - Steven usiadł na łóżku - miało już miejsce kilka 
sytuacji, które wydawały mi się bardzo dziwne. Czy jest tu 
jakieś morze?
   - Tak - odparł John - na północy.
   - W porządku, na wszelki wypadek nie będziemy tam jechać. 
Zrobicie dokumentację Oświęcimia i zbieramy się stąd.
   - Dobrze.
   Wtem rozległo się pukanie do drzwi. Nikt nie miał odwagi 
ruszyć się z miejsca.

ACTION. W telewizyjnym programie przedstawiono fragmenty 
paru filmów Stevena Spielberga oraz jego życiorys.
   Jest wychowankiem seminarium jezuitów, w młodości 
przyłapany został na kradzieży ośmiocylindrowego jaguara, 
studiował inżynierię, swój pierwszy film zrobił za pieniądze 
pochodzące prawdopodobnie z przemytu narkotyków. Reżyser nic 
o tym jednak nie wiedział, ponieważ...
   - To nie jest moja historia! - powiedział Steven. - To 
nie jest mój życiorys! Co to za program, Sid? Zadzwoń do 
nich i dowiedz się, co to ma znaczyć.
   Ale któż słuchałby zdania Stevena? Wszyscy byli 
przekonani, że to chwyt reklamowy, rodzaj przebiegłej 
wymówki, która zadziała niczym lep. Czy dąsający się Steven 
jest choć trochę samotny? Czy jest tym Stevenem, o którym 
myślimy przed rozpoczęciem i po zakończeniu filmu, noszącego 
jego podpis?
   - Dzwoniłem do nich - powiedział pół godziny później Sid. 
- Oni mówią, że dane wzięli z książki o Spielbergu wydanej w 
Stanach.
   - Z jakiej książki? Czy podali jej tytuł?
   - Tak. Brzmi: "Steven Spielberg". Książka została wydana 
przez wydawnictwo Close Encounters.
   - W życiu nie słyszałem o takim wydawnictwie! - krzyknął 
rozeźlony Steven.
   - Nie wiem  - odparł John - ale nie możemy tego tak 
zostawić. Zażądam sprostowania.
   - Tak, zrób to. Podejrzewam jednak, że to nic nie pomoże. 
Wróćmy do scenariusza.

Królewna Śnieżka i kanciastogłowy stworek idą ścieżką w 
kierunku domu położonego na niewielkim wzgórzu. Czy miałaś z 
nim jakieś problemy? Nie, chyba nie. Wiesz, on zamierza 
kręcić film o Holocauście. Tak, czy chcesz coś w tej 
sytuacji zrobić? Nie - odparł stworek - a sądzisz, że 
powinienem w tej sytuacji koniecznie coś zrobić? Nie, skąd, 
myślałam tylko, że masz do niego urazę. Nie, nie mam. A ja 
myślę, że powinniśmy wymyślić coś takiego, co mu bardzo 
dokuczy. Czemu, przecież tobie nic nie zrobił? No nie, ale 
ten film o Holocauście. Co z tego? Zatracił miarę i 
kierunek. Co? No dobrze, powiem ci prawdę - zawsze czułem do 
niego niechęć. Czemu? Nie wiem, tamtego dnia, kiedy pierwszy 
raz zobaczył mnie w kinie, stało się coś, czego nie potrafię 
do dziś wytłumaczyć. A ja wiem - po prostu wyczułaś, że w 
przyszłości Steven może ci zagrozić. W jaki sposób? Nie 
znasz go, już on znajdzie sposoby, stworek otworzył drzwi 
domku na wzgórzu, czy wiesz, że ma teraz syna, któremu kupił 
długopis za sto pięćdziesiąt tysięcy dolarów? Co?! Tak, 
wciąż powtarza, że życie jest drogie i zabezpiecza sobie 
przyszłość. Co zrobisz, jeśli w przyszłości będzie chciał 
jeszcze raz ciebie wykorzystać? Odgryzę mu nos. To nic nie 
pomoże. No to całą głowę. Już lepiej.

ACTION. W nocy Steven obudził się dręczony niejasnym 
przeczuciem. Włożył kapcie, szlafrok i poszedł do pokoju 
Sida.
   - Hej, Sid, wstawaj.
   - Co się stało?
   - Przyszło mi coś do głowy.
   - Czy wiesz, która jest godzina? Dochodzi chyba trzecia w 
nocy, a ty...
   - Trzecia? - Steven podszedł do okna i wyjrzał na 
zewnątrz. Na ulicy panował duży ruch.
   - Dość spory ruch jak na trzecią w nocy.
   Sid wstał z łóżka i stanął obok Stevena.
   - Jezu, Steven - powiedział Sid. - Przestajesz nad tym 
panować...
   - Chyba tak, ale to nieważne. Słuchaj, czy w Oświęcimiu 
były dzieci?
   - Co?
   - Czy w Oświęcimiu były dzieci?
   - Nie mam pojęcia. Poczekaj, jeśli to ważne, zadzwonię do 
konsultanta.
   - Trzeba to jak najszybciej wyjaśnić, nie chciałbym, żeby 
wynikły z tego jakieś nieporozumienia.
   - Czy to wszystko?
   - Tak.
   Steven wyszedł z pokoju Sida. Niejasne przeczucie wciąż 
go dręczyło. "Przeczytałem tyle książek, przeprowadziłem 
tyle rozmów, a pewne rzeczy w scenariuszu nie trzymają się 
kupy", pomyślał. "Na przykład to dziecko w ostatniej scenie. 
Skąd się tam wzięło?"

Czy to w tym domku Steven zobaczył ciebie pierwszy raz? - 
spytał stworek. Tak, Steven spóźnił się na seans i 
zobaczył mnie pierwszy raz dopiero w tym domku, odparła 
Królewna Śnieżka. Dobrze, spróbujmy teraz wykręcić mu 
jakiś numer. Przecież nie chciałeś mu nic robić... Ale  
t y  chciałaś, przerwał jej stworek. To prawda, więc co 
poczniemy? Nie wiem, może coś mu odebrać? Sądzisz, że on nam 
coś odebrał? Trudno stwierdzić, jego wyobraźnia jest zbyt 
słaba, by mógł nam coś odebrać. On i tak przepadnie, a my 
będziemy żyć w czyjejś wyobraźni. Nie w tej, to w innej. To 
co robimy? Czekaj, może jakaś drobnostka...
 
ACTION. - Steven, popatrz, czy to ty robiłeś te poprawki? - 
John pokazał Spielbergowi kilka kartek maszynopisu.
   - Nie, nic podobnego - zaprzeczył Steven.
   - To skąd wzięło się to zakończenie? Tego nie było w 
scenariuszu. Posłuchaj: ...chłopiec przemienia się w wielką 
trasgalaktyczną platformę i zabiera wszystkich więźniów w 
bezpieczne miejsce. Esesmani puchną ze złości i pękają po 
kolei jak mydlane bańki. Co o tym sądzisz?
   - Żarty! To nie jest nasz scenariusz! To jakaś bzdura!

Filmy nagrywa się na taśmy. Pewnego dnia na taśmach pojawi 
się coś zupełnie innego i nie będzie już żadnych filmów. 
Ich miejsce zajmą przedmioty, których kształtu ani 
przeznaczenia jeszcze nie znamy. Przedmioty te będą się 
nazywały Przedmioty. Wynalazcy Przedmiotów odbiorą filmom 
pewność kilkoma obraźliwymi uwagami, niewinną gestykulacją, 
a także mieszanką pokrętnej retoryki i kolczastej ironii. 
Nikt nie stanie w obronie filmów. Eksterminacja będzie 
całkowita i zwycięska - to proroctwo braci Lumiere 
znaleziono niedawno w opuszczonej hali wytwórni filmowej 
Columbia. Po czym kilka dni później zgubiono na trasie Los 
Angeles - Miami. W okolicach przylądka Wiadomo Jakiego.

ACTION. Sid i John przywieźli dokumentację Oświęcimia. 
Steven kończył właśnie poprawiać scenariusz.
   - Jutro wyjeżdżamy.
   - Przysłano nam projekt plakatu.
   - Plakatu? Nie za wcześnie na plakat?
   - ...i pomyślałem, że trzeba będzie uważać. Twoje imię i 
nazwisko w pionie obok siebie, z wyróżnionymi pierwszymi 
literami daje SS, rozumiesz?...
   - Co?
   - SS.
   - Co ty... Chyba żartujesz... O co ci chodzi?... Nie 
spodziewałem się czegoś takiego.
   - Wiem, że to głupstwo, ale niechcący można sobie tym 
zaszkodzić.
   - Rób, co chcesz, ale nie zawracaj mi tym głowy... Czy 
wiecie, że zeszyty można tu dostać po dolarze za sztukę? Nie 
chciałem w to uwierzyć.
   - O...

Indianie mówią, że w życiu człowiek ma do powiedzenia pewną, 
ściśle określoną liczbę słów. Jeśli ktoś przekroczy limit, 
zostaje niemową.
   Steven powiada, że człowiek może obejrzeć w życiu 15580 
filmów. Jeśli obejrzy więcej, traci zdolność odróżniania 
rzeczywistości od jej pozoru.

ACTION. - Widzieliście go? Gdzie on się podziewa? Dzwoniłem 
do wszystkich, rozmawiałem z kim tylko mogłem... Nigdzie go 
nie ma.
   - Jak to? - zdziwił się Sid.
   - Nigdzie nie mogę znaleźć Stevena.
   - Może poszedł się przewietrzyć?
   - Powiedziałem już - nigdzie go nie ma. Nie ma go w 
hotelu. Nie ma go w mieście. Nie zostawił żadnej wiadomości. 
Uganiam się za nim już dwie i pół godziny!
   - Może jest... - w Oświęcimiu? - John wyraził swe 
przypuszczenie bardzo nieśmiało.
   - Tam też go nie ma - odparł Sid - poruszyłem niebo i 
ziemię... Nigdzie go nie ma.
   - To co teraz robimy?
   - Czekamy.
   - A jeśli go porwali?
   - No to mamy z głowy ten film.

W kilku większych miastach rozwieszono plakaty z podobizną 
Stevena Spielberga. Wbrew pozorom nie były to listy gończe 
ani plakaty reklamujące osobę reżysera. W dodatku nikt nie 
wiedział, kto mógł rozwiesić kilka tysięcy plakatów w paru 
miastach w ciągu jednej nocy. Bez świadków. Spece od reklamy 
twierdzili, że to doskonały sposób. Nie umieli jednak 
wskazać celu tej manipulacji. Twarz Stevena Spielberga, 
poddana wpływowi wiatru i deszczu, ukazywała swą kruchość i 
permanentny brak zrozumienia dla spraw niezmiernie ważnych. 
Jedno określenie ciśnie się na usta: uśmiech ziemniaka. Nie 
wiadomo czemu.

Królewna Śnieżka pożegnała się z kanciastogłowym stworkiem. 
Do zobaczenia. To będzie chyba trudne, powiedział stworek, 
ale być może, kiedyś się zobaczymy. Jeśli ktoś nas w jakiś 
niezrozumiały sposób skojarzy, to i owszem. Musimy się już 
rozstać, lecz mam wrażenie, iż powinienem ci przedtem 
opowiedzieć dowcip. Dowcip? Tak. Dlaczego? Tak powinno być, 
to rozluźnia atmosferę i stanowi przerwę w bardziej 
poważnych spekulacjach. Może znasz jakiś dowcip o Stevenie? 
Niestety, nie. Szkoda. Słyszałem, że nie ma dowcipu o 
Stevenie. Rozumiem. Myślisz, że wydostanie się z domku? 
Jeśli starczy mu wyobraźni, to tak. Do zobaczenia. Do 
zobaczenia.

Głowa Stevena była roztrzaskana na pół. Wszystkie 
wyimaginowane istnienia uszły z niej niczym powietrze z 
balonu albo czas ze skorupki wszechświata. Wszystkie 
postaci, którym Steven mógłby dać życie na taśmie filmowej, 
opuściły swego pana bez żalu i słów pożegnania. Steven też 
ich nie pożegnał, chociaż mógł to zrobić, bo żył nadal - 
niczym Zeus po urodzeniu Ateny. Fatalne porównanie, to 
prawda - a głowa po kilku godzinach była już cała, pozostał 
jedynie ledwie widoczny ślad po przepołowieniu. Te kilka 
godzin Steven siedział na brzegu morza, pozbawiony swojego 
świata wyobraźni. Potem zawołał wszystkie wyimaginowane 
istnienia i pomysły, które uciekły mu z głowy, i próbował je 
przekupić. Jedne wróciły do Stevena w zamian za spore sumy 
pieniędzy, inne zostały zwabione obietnicą wygodnego życia, 
wyuzdanej zabawy bądź wizją powrotu do wartości 
podstawowych. Znalazła się jednak grupa istnień, które nie 
przystały na warunki Stevena, wręcz przeciwnie, odniosły się 
do swego niedawnego właściciela z niezwykłym lekceważeniem i 
pogardą. W paru przypadkach Steven został opluty. Ten 
najmniej liczny, nieprzychylny Spielbergowi odłam odszedł w 
dal, skazując się na zapomnienie. Reszta pomysłów wróciła do 
głowy. Steven stanął szybko na równe nogi i wyruszył wąską 
ścieżką w drogę powrotną. Horyzont rysował się pokraczną 
kreską gdzieś niewyobrażalnie daleko i Spielberg miał 
świadomość, że nie tędy droga. Stąd można było wyjść kręcąc 
się w kółko i wymawiając kilka bardzo nieodpowiedzialnych 
opinii. Tylko w ten sposób. Za pierwszym razem Stevenowi nie 
poszło najlepiej. Z kręceniem się w kółko i owszem, ale 
nieodpowiedzialne opinie nie były najlepszej jakości (a 
raczej były zbyt dobre, zbyt odpowiedzialne). Po kilku 
próbach wszystko poszło gładko. Właściwy skutek odniosła 
zwłaszcza bardzo nieodpowiedzialna opinia o Niemcach.

ACTION. Spielberg wrócił do hotelowego pokoju. Zaraz 
wykręcił numer do Johna.
   - Steve, to ty?
   - Tak, co robicie?
   - Co robimy, żartujesz sobie? Tutaj wszyscy ciebie 
szukają! Jesteś w swoim pokoju?
   - Tak.
   - Zaraz tam będę.
   John wpadł razem z Sidem. Obaj wyglądali na 
podenerwowanych.
   - Gdzie byłeś?
   - Spacerowałem po mieście.
   - Dwa dni...?
   - Czasami tak to wygląda. Zresztą, zmieńmy temat. Co z 
przygotowaniami do filmu? Zrobiliście wszystko, co trzeba?
   - Jakie przygotowania? Przecież od dwóch dni wszyscy 
ciebie szukają!
   - Mieliśmy zmienić temat. Co jeszcze mamy tu do 
zrobienia?
   - Teraz już nic. Mieliśmy już wyjechać do Hollywood, 
kiedy ty...
   - Mieliśmy...
   - Tak... Wszystko gotowe do wyjazdu.

Kto posiada największą na świecie kolekcję hakenkrojców? Kto 
ma największy na świecie basen w kształcie swastyki? Kto 
gromadzi pejsy w wielkich plastykowych pojemnikach? Kto? 
Steven Spielberg. Te dane podał jeden z tygodników. Podał 
też inne ciekawostki. Steven jest autorem grafitti typu: 
"Columbia to przechowalnia trupów" czy też "Nadstawcie 
nocniki, Hollywood robi pod siebie".
   - To naprawdę ty? - spytał Sid.
   - Wiesz, sam nie wiem - odpowiedział Steven. - Nie można 
się w tym połapać.
   - Pytam, bo jestem człowiekiem filmu, nie mam czasu na 
zastanawianie się, co jest prawdziwe, a co nie. To nie moja 
sprawa. Wiesz, jest mnóstwo dowcipów o Hollywood, ale żaden 
mnie nie bawi. Powiedz mi, o co chodzi z tymi swastykami?
   - No cóż - powiedział Steven - miałem kiedyś krawat z 
rzucikiem w główki Hitlera, ale to było w czasie święta 
Helloween... miałem też makijaż Jokera, i kapelusz Al 
Capone. Może wzięli to stamtąd.
   - Alchemia - powiedział jakby do siebie John - Hollywood 
to Zwycięska Alchemia. Jedyna zwycięska alchemia, jaka 
przydarzyła się światu.
   - Co mówisz? To cytat?
   - Wiesz co, Steven? Mam średniowieczną wizję Hollywood. 
Czy w średniowieczu istniało coś takiego jak zły gust?
   - O ile wiem, wtedy istniało coś takiego jak permanentna 
nieobecność filmu.
   - Patrz, dolatujemy na miejsce.
   - Najwyższy czas.
   - Co to jest?
   - Oświęcim. Mam nadzieję, że zbudowali go zgodnie z 
planem. 
   - Tak, najważniejsza jest wiarygodność.

Pewnego dnia na ekranach kin pojawił się film-pistolet. 
Film, który zabijał. Potworna zbrodnia. Potworne doznania. 
Nikt nie wiedział, kto jest producentem tego dzieła. Mówiono 
o absolutnym talencie i o absolutnych środkach filmowych, a 
także o totalności wizji. Krytycy byli tym razem zgodni - 
przesada w traktowaniu materii filmowej i rzeczywistości 
była aż nadto widoczna. Film, który zabija, nie może być 
traktowany jako zwykły produkt show-biznesu albo 
nadzwyczajne osiągnięcie artystyczne. Tym razem problem 
został rozciągnięty na inne płaszczyzny. Nakręcono wiele 
filmów obronnych, które miały tworzyć osłonę przed zgubnymi 
skutkami zbrodniczych seansów. Nie zawsze były to 
udane próby, lecz po kilku tygodniach opanowano sytuację - 
film-pistolet został unieszkodliwiony. Jednak radość była 
przewczesna, ponieważ kopiowane nielegalnie taśmy z filmem-
zabójcą rozchodziły się bez jakiejkolwiek kontroli. Wszyscy 
wiedzieli, że oglądanie ich jest niebezpieczne, jednak 
reklama i rozgłos, towarzyszące całej sprawie zrobiły swoje - 
liczba ofiar była nadal znaczna. Tyle samo osób ginie dzień 
w dzień wpadając pod koła samochodów lub narażając się na 
gniew bardzo niedobrych person. Ze statystycznego punktu 
widzenia film-pistolet nie był już zagrożeniem. Sprawa 
pozostawała niepokojąca z innego powodu. Pytanie - kim jest 
i gdzie przebywa tajemniczy twórca - pozostawało bez 
odpowiedzi. A jakie będzie jego następne dzieło?

Bardzo ważne, jeśli nie najważniejsze ze wszystkiego, jest 
zakończenie filmu. Niedbałe rozłożenie akcentów może 
doprowadzić do niewłaściwego odbioru. Co gorsza - może 
wywołać uczucie rozczarowania.
   Spielberg poprawił zakończenie w scenariuszu. Usunął 
postać chłopca, pozostawiając pusty kadr. Pusty kadr jest 
najbardziej odpowiednim zakończeniem dla filmu o 
Holocauście. Pomyślcie o wszystkich filmach, które 
traktowały o pustce. Na próżno w nich szukać długiego, 
niebywale pustego kadru. Czy nigdy nie przyszło wam to do 
głowy?

ACTION. Steven wrócił do Hollywood, przerywając pasmo 
nieprzewidywalnych wydarzeń, które mogły wpłynąć 
niekorzystnie na prace przy filmie. W ciągu kilku miesięcy 
nakręcił cały materiał, po czym szybko wyjechał na farmę, 
której nie było na mapach. Tam próbował przeciwstawić się 
pewnym stereotypom, jakim niewątpliwie podlegała jego osoba. 
Szybko spostrzegł jednak, że jego wizerunek symbolizuje 
zamazane zdjęcie, na którym nic nie widać. Bardzo 
zmartwiony, założył na twarz maskę Walta Disneya i oddał się 
próżnym rozmyślaniom. Następnie włączył ośmiomilimetrową 
kamerę i nagrał długą sekwencję pokazującą, jak Spielberg 
mówi o związkach rozumu i uczucia, i pokazuje, jak film, 
konkretyzując uczucia, pozwala nam to zrozumieć. Wygłosił 
też wielce zajmującą kwestię, zawierającą się w słowach: 
Gdybyśmy mieli wystarczająco dużo miejsca i czasu, nasza 
nieśmiałość, Królewno, nie byłaby zbrodnią. Zastanowilibyśmy 
się nad drogą, którą należy pójść. Zajęłoby to nam cały 
dzień.
   Po wyłączeniu małej kamery Steven zastanowił się nad 
pierwszą częścią filmu i stwierdził, że jest to (to, co 
wyraził w pierwszej części filmu) bardziej pobożne życzenie, 
niepoprawna wizja niż twierdzenie odpowiadające prawdzie i 
rzeczywistym możliwościom. Nie pozostało nic innego, jak 
tylko zdjąć maskę Walta Disneya i wyjść na świeże powietrze.

Rakiety i pojazdy kosmiczne. Te bardzo nietrwałe przedmioty 
zakłócają czasem ciszę i bezruch Przestrzeni. Stanowią wątły 
suplement do Wszechrzeczywistości, tak jak filmy stanowią 
nieco ironiczną grę, która nie ma znaczenia, lecz która 
niekiedy sprawia, że stajemy w końcu oko w oko z dramatem 
niemal rzeczywistym. Rakiety bywały w przeszłości symbolami, 
rozpatrywanymi na różnych poziomach interpretacji, ale widok 
tych nieporadnych urządzeń - będących notabene szczytowym 
osiągnięciem myśli - budzi raczej metafizyczne politowanie 
niż radosny podziw i takiż optymizm. Pojazdy kosmiczne nigdy 
nie stały się tak powszechne jak telewizor czy butelka, stąd 
ich trudne do zniesienia odosobnienie, stąd ich zagadkowa i 
bezszelestna rozpacz wymodelowana ze stopów rzadkich metali. 
Gdybyśmy mieli zmierzyć odległość dzielącą nieliczne 
egzemplarze rakiet, jeszcze mniej liczne pojazdów 
kosmicznych, od śmiałych wyobrażeń na ich temat, 
otrzymalibyśmy liczbę przekraczającą zdolność pojmowania 
większości z nas. Dlatego ten problem otacza nieprzyjemna 
zmowa milczenia. Milczenia, do którego się zresztą - 
korzystając z okazji - przyłączamy.

ACTION. John przyniósł straszną wiadomość - jakiś mężczyzna 
wdarł się do najtajniejszych sejfów wytwórni Warner Bros i 
zniszczył taśmy z gotowym filmem Stevena. Zniszczył wszystkie 
taśmy-matki i kopie. Zniszczył wszystko.
   - To niemożliwe - wystękał przerażony Steven. - Jak to 
się stało? Co to za człowiek?
   - Dokładnie nie wiadomo - odparł John - ale złapali go, 
nazywa się Nevets Grebleips i mówi dziwnym językiem.
   - W życiu nie słyszałem takiego nazwiska.
   - Tak, zamknęli go w areszcie. Wciąż wykrzykuje te słowa 
- John podał Stevenowi kartkę: ilsej yżelaz ic an myt 
eimlif, ot bórz og eczszej zar. tjebra thcam ierf.
   - Co to za język?
   - Żaden. Absolutnie żaden. Przeczytaj te słowa od tyłu.
   Spielberg wziął od Johna kartkę jeszcze raz i zaczął 
czytać: Jeż...eli... zależy ci na tym filmie, to zrób go 
jeszcze raz. Arbeit macht frei... - Co to ma znaczyć?
   Steven, to wygląda na lustrzane odbicie. Ktoś chce ci dać 
coś do zrozumienia z drugiej strony.
   - Chyba żartujesz, to nie film.
   - Nevets Grebleips... Czytane od tyłu daje dokładnie...
   - Cholera.

ACTION. Spielberg postanowił spotkać się z Grebleipsem. - 
Konfrontacja jest nieunikniona - powiedział inspektorowi 
policji, który miał wątpliwości, czy spotkanie przestępcy z 
tak znakomitą postacią jest właściwym posunięciem. - Nie ma 
innego wyjścia - zapewnił Steven. - To spotkanie wyjaśni nam 
wszystkie wątpliwości, rozwieje domysły, wytrąci broń z rąk 
naszej niewiedzy... - Inspektor uległ sile tak zręcznie 
przemyślanych argumentów.
   Spielberg przyjechał do aresztu przy Prokuraturze 
Stanowej punktualnie o godzinie dwunastej. Szybko pokonał 
korytarze i pokoje dzielące go od pomieszczenia, w którym 
miało się odbyć spotkanie. Trzy minuty po dwunastej stanął 
twarzą w twarz z Grebleipsem. Człowiek ów w niczym nie 
przypominał Stevena Spielberga, nie był do niego podobny ani 
trochę.
   - O co chodzi, Grebleips? Skąd się, u diabła, wziąłeś? 
Dlaczego zniszczyłeś mój film? - te trzy pytania Steven 
wyrzucił z siebie szybko i pewnie. Grebleips nie był 
zaskoczony wizytą, przeciwnie, na jego twarzy malowało się 
zadowolenie. Źródło? Satysfakcja.
   - A cęiw śetsej - powiedział.
   - Tak, jestem - odparł Steven. - Za to ty nie możesz 
powiedzieć tego o sobie.
   - Zsilym ęis, aj metsej an onwep, ein am śaz ogejowt 
umlif i ot tsej entotsi.
   - Mów normalnie, nie nadążam z odwracaniem słów na 
właściwą stronę.
   - No dobrze - zgodził się Grebleips - ale będę za to 
mówił... wolniej... panie Grebleips.
   - Nazywam się Spielberg.
   - Nie... teraz, kiedy zmusiłeś mnie do odwrotnego 
mówienia, odwróciłem także twoje nazwisko. Chcąc mówić tak, 
a nie inaczej, musiałem to zrobić. Teraz ty także jesteś 
Nevets Grebleips.
   - Co za absurd!
   - Masz przy sobie paszport?
   - Tak.
   - Rzuć okiem.
   Spielberg zajrzał do paszportu i przekonał się, że jest 
Nevetsem Grebleipsem. Z piersi nowego Grebleipsa uszło 
ciężkie westchnienie.
   - Tak, dałeś się podejść - powiedział Grebleips. - Teraz 
musisz przystać na moje warunki, jeśli zależy ci na swojej 
dawnej tożsamości.
   - Nie do wiary... - nowy Greibleips z trudem 
przyzwyczajał się do nowej sytuacji... - Więc... co dalej?
   - Pomyśl dobrze, Nevets, pomyśl dobrze. Co dają dwa 
minusy? To nie jest dokładnie ta przestrzeń, ale to akurat 
się zgadza. No więc...
   - Dwa minusy dają plus - odparł drętwo Grebleips.
   - No właśnie - Greibleps-znikąd uśmiechnął się najszerzej 
jak tylko mógł. - A my właśnie jesteśmy dwoma minusami i 
musimy stać się jednym plusem. To jedyny sposób, bym ja 
przeszedł na właściwą stronę oraz byś ty miał z głowy 
wszystkie problemy związane z nowym nazwiskiem. Więc jak?
   - Zgadzam się... - wyszeptał nowy Grebleips z rezygnacją. 
- Mam jednak jedno, nie, dwa pytania.
   - Jakie?
   - Dlaczego zniszczyłeś film i kim jesteś, skurczybyku?
   Greibleips-znikąd zaśmiał się tak głośno, że wątki kilku 
filmów pogmatwały się ponad miarę.
   - Kim jestem? Jestem tobą pomyślanym przez kogoś innego.
   - Przez kogo?
   - Przez pewną dziewczynę... Nazywa się Śnieżka... Dziwne 
nazwisko, prawda?
   - O, Boże...
   - Co do twojego filmu... cóż, wcale go nie zniszczyłem. 
Jest gdzie indziej.
   - Gdzie?
   - W obozie dla niegrzecznych filmów. Blok piętnasty. 
Jeśli wyrzeknie się banalnych rozwiązań dramaturgicznych, 
wielu nieznośnych ujęć, niedociągnięć scenograficznych i 
chronicznej bezradności, to może ominie go komora gazowa i 
doczeka się jakiegoś wyzwolenia.
   - Co mogę dla niego zrobić?
   - Nic. Wszystko, co mogłeś zrobić, już zrobiłeś. Przestań 
na chwilę myśleć o filmie i skup się na dwóch minusach. Za 
chwilę minie termin widzenia i wszystko przepadnie.
   - W porządku. Zaczynajmy.

ACTION. Po opuszczeniu gmachu prokuratury Steven udał się do 
siedziby wytwórni filmowej. Spotkał tam Johna i Sida.
   - Słyszałeś? Nevets Grebleips uciekł z aresztu! Przed 
chwilą dzwonił tu inspektor.
   - Tak, wiem.
   - Uciekł zaraz po twojej wizycie. O czym rozmawialiście?
   Spielberg machnął lekceważąco ręką. 
   - O niczym szczególnym. Nie dało się z nim dogadać.
   - Hej, co z tobą? Wyglądasz jakoś dziwnie...
   - Wydaje ci się.

ACTION. ACTION. ACTION. W nocy Steven poczuł obecność kogoś 
innego. Dobrze wiedział, z kim ma do czynienia, niemniej 
jednak świadomość ta nie wpłynęła nań uspokajająco. Dwóch w 
jednym. To dwie trzecie tego, czym jest Bozia. Do czego to 
prowadzi? Jaki będzie finał całej sprawy? Co się stanie z 
filmem?
   Tymczasem dzięki splotowi niezwykłych zbiegów 
okoliczności film o Holocauście wydostał się na wolność. Nie 
groziło mu już żadne niebezpieczeństwo, mimo iż pobyt w 
obozie nie pozbawił go cech, z powodu których został tam 
osadzony. Swoją drogą - ciekawe, w jaki sposób udało mu się 
wydostać? Czyżby niezwykłym zbiegom okoliczności pomogły 
bardziej konkretne zabiegi?
   Spielberg obudził się dopiero wieczorem. Chciał wziąć 
prysznic, lecz nagle... czyjaś obecność (jeszcze jedna) 
zachwiała jego poczuciem rzeczywistości. Na fotelu nie 
opodal łóżka siedziała Królewna Śnieżka, popijając sok 
pomarańczowy i machając bezmyślnie jedną nogą.
   - Wreszcie się spotykamy - wyszeptała.
   Steven nic nie powiedział. Był z całą pewnością mocno 
zaskoczony. Stał koło łóżka w krótkich spodenkach i wyglądał 
bardzo nieszczęśliwie.
   - Pomyślałam, że czas już spotkać się z tobą ponownie i 
pomówić o tym i o tamtym - powiedziała Królewna nieco 
głośniej niż przedtem. - Skoro byłam twoją pierwszą 
dziewczyną...
   - ...filmową - wyszeptał Steven.
   - Czasem wydaje mi się, że to było tak niedawno... Wiesz, 
pewne wyobrażenia na twój temat z pewnością opanowały twoją 
świadomość, Stevenie...
   - Słucham?
   - ...pomyślałam więc, że warto by przeciwstawić się temu 
jakże mylnemu wizerunkowi. Nie sądź, że pragnę zrobić to w 
tak prosty i niewyszukany sposób, bo jestem próżna i 
znudzona, jak sobie zapewne wyobrażasz. Pragnę  t o  zrobić, 
ponieważ jestem przekonana, że jest  t o  jak najbardziej 
właściwe.
   Co zrobić? O co chodzi? Steven stał nadal koło łóżka i 
jedną ręką drapał się bezwiednie po brzuchu.
   Królewna Śnieżka postąpiła dwa kroki do przodu.
   - Pomyślałam sobie, że właściwym zwieńczeniem naszej 
znajomości byłoby... dziecko. Pomyśl tylko - ileż radości! 
No i - ciekawe, jaki to byłby brzdąc?
   Steven padł na podłogę z wielkim hukiem.

Film Spielberga o Holocauście odnalazł się w dziwnym i 
nieprzyjaznym świecie. Wkroczył na drogę wiodącą z krainy 
zniszczonych taśm do rejonów, gdzie jasne spojrzenie lamp 
czyni cuda na białych płaszczyznach zwanych ekranami (oraz 
gdzie przecudowne walce muskają... itd.). Było to prawdziwe 
zwycięstwo, w obliczu którego sukces finansowy pozostał 
jedynie bladym dodatkiem, dopełnieniem szczęśliwej historii. 
Nie każdemu to się udaje.
   Pod koniec roku świat obiegła szeptana z ucha do ucha 
wiadomość: Spielberg ma w zanadrzu nowy film - film, o 
którym nikt nic dotąd nie wiedział. Tytuł miał brzmieć: 
"Długotaśmy morderca". Świat opanowała niezbyt sprecyzowana 
obawa, czy aby nie wyniknie z tego gruba nieprzyjemność. 
Opowiadano niestworzone historie o rolce filmu sprzedanej 
za nędzne trzy grosze jakiejś podejrzanej organizacji, 
która miała zamiar wykorzystać "Długotaśmego mordercę" do 
niecnych celów. Mogą nadejść nowe czasy, w których rola 
filmu zmieni się z umiarkowanie biernej do skrajnie 
aktywnej. Czasy bandyckich ujęć i chuligańskich cięć. Czasy 
brutalnych planów i bezwzględnych zbliżeń. Czasy 
permanentnych stop-klatek.

W jednym pokoju leżały zimne ciała Sida i Johna. W radiu 
ktoś mówił o Bogu zwanym Nudą, który przynosi 
Nieszczęście... W innym siedział Spielberg; zanurzony w 
rozmyślaniach, trwający nieruchomo jak swój własny posąg. 
Oprócz niego w pokoju byli jeszcze: Nevets Grebleips, 
Królewna Śnieżka i kanciastogłowy stworek. Trójka gości 
zachowywała się powściągliwie, jakby nie chcąc zakłócać 
spokoju Stevena. Jednak nieruchomość i powaga tego 
ostatniego musiały wywołać u Grebleipsa uczucie 
zniecierpliwienia, skoro po dłuższej chwili milczenia 
powiedział:
   - No i co dalej, Stevenie? Jeśli ktoś stawia to pytanie 
pod koniec filmu, nie wróży to niczego dobrego.
   Steven nic nie odpowiedział.
   - Twoje dziecko jest już na tym świecie - odezwała się 
Królewna. - Nie możesz mówić, że to nieszczęśliwy wypadek.
   - A ty? - spytał Steven nie przestając wpatrywać się w 
blat biurka - przecież to również twoje dziecko.
   - Nie rób z tego melodramatu - odpowiedziała Królewna. - 
Ja nie biorę za nic żadnej odpowiedzialności. Jestem tylko 
wtedy, gdy ktoś jest głęboko przekonany, że istnieję. Jeśli 
jest dziecko, ty musisz wziąć wszystko na siebie.
   Grebleips uśmiechnął się do siebie. Jego postać migotała 
niepewnie, jakby w każdej chwili miał zniknąć.
   - Najpierw robi się filmy o Holocauście, potem robi się 
dziecko-zabójcę, a na końcu nie wie się, na jakim świecie 
jesteśmy.
   - Wstydź się, płodzić dzieci w tak nieopanowany sposób... 
- stworek z kanciastą głową mrugnął wielkimi oczami.
   - Przestańcie - przerwała im Królewna. - Steven musi 
zrobić to, co uważa za słuszne. Nie wyjdziemy stąd, dopóki 
czegoś nie postanowisz, Stevenie.
   - Pomyśl, co będzie, jeśli Walt odtaje - odezwał się znów 
Greibleips. - Pomyśl, co będzie, jeśli...
   - Oszukaliście mnie - powiedział Spielberg. - Wszyscy 
mnie oszukaliście. Nigdy nie przypuszczałbym, że to się tak 
skomplikuje. Szczerze mówiąc, nie panuję już nad wątkami, 
epizody istnieją obok siebie, punkty zaczepienia są poza 
moim zasięgiem.
   - No więc... - Grebleips uczynił wymowny gest.
   Spielberg sięgnął po leżący w szufladzie biurka rewolwer, 
uniósł go do skroni i nacisnął spust. Przez mózg Stevena 
przeszła gorąca fala, która zmiotła wiotką postać 
Grebleipsa, cień Królewny Śnieżki i pusty korpus 
kanciastogłowego stworka. W pokoju leżał Steven, opuszczony 
przez wszystkich - nawet przez siebie.
                                            Cezary Domarus

                       CEZARY DOMARUS
Urodzony w 1966 roku w Gdyni, niespełniony student Ekonomiki 
Transportu Morskiego Uniwersytetu Gdańskiego, były działacz 
GKF i współpracownik "Collapsu"; autor z pogranicza o tzw. 
bujnym życiorysie. Fantasta, owszem, ale nieortodoksyjny (i 
przez to kontrowersyjny); ciągnie Domarusa w stronę groteski 
i poetyki absurdu. Tak było m.in. w "Koncercie w Bolonii" 
("NF" nr 8/92), opowiadaniu wyłonionym w III Literackim 
Konkursie oraz w innych tekstach C.D., publikowanych w 
awangardowych, niskonakładowych miesięcznikach.
   W "Oświęcimskim piekłozejściu..." znajdziemy i fantazję, 
i groteskę, i akcenty publicystyczne. Tekst powstały i 
nadesłany do "NF" na początku jesieni '92 wypowiada wojnę 
modelowi fantastyki Spielberga, badając przy okazji magiczne 
związki rzeczywistości i tworów kultury masowej. Podobną 
materializację i animację dzieł wyobraźni znajdziecie 
Państwo wkrótce w opowiadaniu "Muzyka sfer" A. Drzewińskiego 
("Fenix" 5/93) i w przygotowywanym u nas do druku tekście 
Amerykanina Zebrowskiego. Nie inaczej zabawia się w tym 
numerze S. Prochocki. Tracimy kontakt z rzeczywistością, 
otaczają nas fikcyjni bohaterowie, wymyślone sytuacje i 
zdarzenia - problem wygląda na ważny, więc myśli na ten 
temat latają w powietrzu i krystalizują w opowiadaniach 
różnych autorów drukowanych po obu stronach Trasy 
Łazienkowskiej i... Atlantyku.  
                                                     (mp)
