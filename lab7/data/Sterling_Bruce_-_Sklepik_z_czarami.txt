Autor: Bruce Sterling
Tytul: Sklepik z czarami

(The Little Magic Shop)   

Z "NF" 8/93
   
To był tylko mały, zakurzony sklepik w Nowym Jorku, ale 
zawartość buteleczki, którą kupił James Abernathy, była tego 
rodzaju, że kazała mu powracać do sklepu przez wyjątkowo 
długi czas.  

Młodość Jamesa Abernathy'ego obfitowała w złowieszcze 
znaki.  
   Jego ojciec, inspektor celny z Nowej Anglii, miał 
artystyczne ambicje; zapełniał szkicowniki wizerunkami 
starych purytańskich nagrobków i nowych statków 
wielorybniczych z Nantucket. W ciągu dnia sortował bele 
importowanej herbaty i perkalu; wieczorami zabierał Jamesa 
na zebrania swoich intelektualnych przyjaciół, którzy 
popijali porto, klęli na żony i wydawców oraz częstowali 
chłopca cukierkami.  
   Ojciec Jamesa zaginął podczas malarskiej wyprawy na 
Wielką Kamienną Twarz w Vermont; znaleziono tylko jego buty.  
   Matka została wdową z dzieckiem i w końcu poślubiła  
wielkiego, włochatego mężczyznę, który mieszkał w  
rozpadającym się wiejskim domu w stanie Nowy Jork.  
   Rodzina często spędzała wieczory w pobliskim mieście 
Albany. Tam ojczym Jamesa dyskutował o polityce z 
przyjaciółmi z Narodowej Partii Antymasońskiej, a na górze 
matka i jej przyjaciółki gawędziły ze słynnymi zmarłymi 
osobistościami za pośrednictwem wirującego stolika.  
   Stopniowo ojczym Jamesa zaczął przejawiać coraz większą 
podejrzliwość wobec knowań masonów. Rodzina zerwała z życiem 
towarzyskim. Szczelnie zasłonięto okna, a wszystkim 
domownikom przykazano uważać na obcych ubranych na czarno. 
Matka Jamesa schudła, zbladła i często po całych dniach 
chodziła w szlafroku.  
   Pewnego dnia ojczym Jamesa przeczytał im artykuł w 
miejscowej gazecie dotyczący anioła Moroni, który odnalazł 
zakopane tablice ze złota, zawierające biblijną historię 
dawnych Indian. Zanim ojczym doszedł do końca artykułu, głos 
mu drżał, a oczy błyszczały dziko. Tej nocy w domu 
słyszano stłumione krzyki i gorączkowe łomotanie.  
   Rano młody James znalazł ojczyma na dole przy kominku, 
ubranego w szlafrok, popijającego całymi filiżankami brandy  
i w roztargnieniu  bawiącego się pogrzebaczem.  
   James przywitał go ze zwykłą serdecznością. Ojczym 
nieufnie spoglądał spod nastroszonych brwi. Poinformował 
pasierba, że matka wyjechała z misją miłosierdzia do 
dalekiej rodziny, dotkniętej szkarłatną gorączką. Rozmowa 
wkrótce zahaczyła o pewien pokój na górze, którego drzwi 
zostały zabite gwoździami. Ojczym surowo zakazał Jamesowi 
wstępu do tego pomieszczenia.  
   Mijały tygodnie. Nieobecność matki przedłużała się.  
Pomimo coraz częstszych i wyraźniejszych ostrzeżeń 
ojczyma, James nie przejawiał żadnego zainteresowania 
pokojem na górze. Wreszcie głęboko w mózgu starego człowieka 
jakaś tykająca arteria pękła z czystej frustracji.  
   W czasie pogrzebu piorun uderzył w rodzinny dom, który 
spłonął ze szczętem. Pieniądze z ubezpieczenia i los Jamesa 
przeszły w ręce dalekiego krewnego, mamroczącego, 
roztrzęsionego człowieczka, który prowadził kampanię 
antyalkoholową i wypijał kilka butelek laudanowego eliksiru 
doktora Rifkina na tydzień.  
   James poszedł do szkoły z internatem, prowadzonej przez 
fanatycznego diakona kalwinistę. James radził tam sobie 
doskonale dzięki pilnym studiom nad Pismem Świętym oraz 
dzięki zrównoważonemu, rozsądnemu usposobieniu.  Wyrósł na 
wysokiego, rozmiłowanego w nauce młodzieńca o spokojnym 
usposobieniu i poważnym obliczu. Był całkowicie pozbawiony
charakteru.  
   Dwa dni po końcowych egzaminach znaleziono półnagie 
ciała diakona i jego żony, posiekane na befsztyki i 
wepchnięte do jednokonnej rodzinnej bryczki. James został w 
szkole dostatecznie długo, żeby pocieszyć osieroconą córkę, 
starą pannę, która siedziała z suchymi oczami w bujanym 
fotelu, metodycznie drąc na strzępy koronkową chusteczkę.  
   Później James wyjechał do Nowego Jorku, żeby 
kontynuować naukę. Tam właśnie znalazł sklepik z czarami.  

James wszedł do sklepu pod wpływem impulsu, szukając 
schronienia przed stłumionymi wrzaskami bólu dochodzącymi z  
gabinetu dentystycznego po drugiej stronie ulicy.  
   Mroczne wnętrze sklepu cuchnęło przypalonym tłuszczem 
wielorybim i rozgrzanym mosiądzem. Wzdłuż ścian piętrzyły 
się głębokie drewniane półki, zasnute pajęczynami. Tu i 
ówdzie pożółkłe polityczne odezwy żądały pomocy wojskowej 
dla zbuntowanego Teksasu. James odłożył swoje święte teksty 
na szafkę aptekarską, gdzie zespół wypchanych, 
polakierowanych żab potrząsał maleńkimi trąbkami i gitarami. 
Sprzedawca wyłonił się zza czerwonej kotary.  
   - Czym mogę służyć młodemu paniczowi? - zapytał 
zacierając ręce. Był małym, żwawym Irlandczykiem o 
spiczastych uszach, ledwie przysłoniętych włosami. Nosił 
dwuogniskowe okulary i buty z mosiężnymi sprzączkami.  
   - Podoba mi się ten wachlarz pod kloszem - oświadczył 
James pokazując palcem.  
   - Idę o zakład, że znajdziemy coś lepszego dla 
takiego młodzieńca jak pan - oznajmił sprzedawca, chytrze 
łypiąc okiem. - Tak świeżego, tak pełnego życia.  
   James zdmuchnął grubą warstwę kurzu ze szklanego klosza.
   - Interes dobrze idzie w dzisiejszych czasach?
   - Mamy grono wiernych klientów - odparł sprzedawca i  
przedstawił się. Nazywał się O'Beronne i niedawno uciekł  
przed głodem ziemniaczanym, pustoszącym jego ojczyznę. James  
uścisnął małą, wysuszoną dłoń pana O'Beronne.  
   - Na pewno szuka pan miłosnego napoju - oświadczył 
sprzedawca, przenikliwie patrząc na Jamesa. - Chłopcy w pana 
wieku zwykle tego potrzebują.  
   James wzruszył ramionami.
   - Nie, wcale nie.
   - Więc to kłopoty z budżetem? Mogę polecić sakiewkę bez 
dna. - Staruszek wyciągnął spod kontuaru wielką torbę z 
niedźwiedziej skóry.  
   - Pieniądze? - powiedział James z nikłym zainteresowaniem.
   - A więc sława. Mamy czarodziejskie pędzle... a jeśli 
woli pan nowomodne sztuczki, jest też aparat fotograficzny, 
który należał do samego Montavardego.  
   - Nie, nie - odparł niecierpliwie James. - Ile kosztuje 
ten wachlarz?  - Krytycznie obejrzał wachlarz, który był w 
nie najlepszym stanie.  
   - Możemy przywracać młodość - rzucił pan O'Beronne z 
nagłą desperacją.  
   - Proszę to wyjaśnić - zażądał James prostując się.
   - Mamy dostawę Patentowanej Wody Młodości Doktora 
Heideggera - oznajmił pan O'Beronne. Z okutej mosiądzem 
skrzyni wydobył skórę kwagi, pod którą spoczywała kwadratowa 
szklana butelka. Odkorkował ją. Zawartość lekko 
musowała, majowe wonie wypełniły wnętrze sklepu.  
   - Jedna wypita butelka - oświadczył pan O'Beronne - 
przywraca stan kwitnącej młodości ludziom i zwierzętom.  
   - Istotnie? - mruknął James, marszcząc brwi w 
zamyśleniu. - Ile łyżeczek mieści się w butelce?  
   - Nie mam pojęcia - przyznał pan O'Beronne. - Nigdy nie 
mierzyłem na łyżeczki. Uprzedzam, że to towar dla starszych 
ludzi. Młodzieńcy zwykle poszukują napojów miłosnych.  
   - Ile za butelkę? - zapytał James.
   - Cena jest wygórowana - przyznał gderliwie pan 
O'Beronne. - Wszystko, co pan posiada.  
   - Brzmi rozsądnie - stwierdził James. - Ile za dwie butelki?
   Pan O'Beronne wybałuszył oczy.
   - Nie szalej, młody człowieku - ostrzegł. Starannie 
zakorkował butelkę. - Pamiętaj, że musisz dać mi wszystko, 
co posiadasz.  
   - Skąd mam wiedzieć, czy dostanę ten towar w 
przyszłości, kiedy będę potrzebował więcej? - zapytał James.  
   Pan O'Beronne z zakłopotaniem odwrócił wzrok.
   - To już moje zmartwienie - odparł i znowu chytrze 
łypnął okiem, ale bez takiej pewności siebie. - Nie 
zamierzam zamknąć sklepu... dopóki mam podobnych do pana
klientów. 
   - Wierzę - oświadczył James i podali sobie ręce, 
żeby przypieczętować umowę. James wrócił po dwóch dniach, 
sprzedawszy wszystko, co posiadał. Przekazał sprzedawcy mały 
woreczek ze złotymi monetami oraz czek bankowy na 
okaziciela, pokrywający wartość skromnych resztek ojcowizny. 
Wyszedł w samym tylko ubraniu na grzbiecie i z butelką.  
   Minęło dwadzieścia lat.
   Stany Zjednoczone rozpętały wojnę domową. Setki tysięcy 
ludzi zginęły od kul, min i pocisków artyleryjskich albo 
zmarło z chorób w obozach jenieckich. Na ulicach Nowego 
Jorku kartacze kosiły setkami antywojennych demonstrantów, a 
przed sklepem z czarami uliczny bruk spłynął krwią.  
Wreszcie, po zaciętym oporze i niewypowiedzianych 
cierpieniach, Konfederacja została pokonana. Wojna przeszła 
do historii.  
   James Abernathy powrócił.
   - Byłem w Kalifornii - poinformował zdumionego pana 
O'Beronne. James był zdrowo opalony, ubrany w aksamitny 
płaszcz, buty z ostrogami i srebrzyste sombrero. Dumnie 
obnosił wielki złoty kieszonkowy zegarek, a na jego palcach
błyszczały klejnoty.  
   - Zdobył pan fortunę na złotonośnych polach - domyślił 
się pan O'Beronne.  
   - Właściwie nie - sprostował James. - Prowadziłem sklep 
spożywczy. W Sacramento. Wie pan, można było sprzedać tuzin 
jajek prawie na wagę złotego piasku. - Uśmiechnął się i 
wskazał swój wyszukany strój. - Powiodło mi się nieźle, ale 
zwykle nie ubieram się tak ekstrawagancko. Widzi pan, noszę 
na sobie wszystko, co posiadam. Pomyślałem, że to ułatwi 
transakcję.  
   Wyjął pustą butelkę.
   - Jest pan bardzo przewidujący - stwierdził  
O'Beronne. Krytycznie zmierzył Jamesa wzrokiem, jakby szukał 
psychicznych odchyleń czy śladów moralnego zepsucia. - Nie 
wygląda pan starzej ani o jeden dzień.  
   - Och, niezupełnie - odparł James. - Miałem dwadzieścia 
lat, kiedy tu przyszedłem po raz pierwszy; teraz bez trudu 
wyglądam na dwadzieścia jeden, nawet dwadzieścia dwa. - 
Postawił butelkę na kontuarze. - Pewnie pana zainteresuje, 
że w butelce było dokładnie dwadzieścia łyżeczek.  
   - Nic pan nie rozlał?  
   - O nie - zapewnił James z uśmiechem. - Otwierałem ją 
tylko raz do roku.  
   - Nie przyszło panu do głowy, żeby zażyć na przykład 
dwie łyżeczki?  Albo od razu wypić wszystko?  
   - W jakim celu? - zdziwił się James. Zaczął ściągać 
pierścienie i z brzękiem rzucał je na ladę. - Zakładam, że 
wciąż ma pan na składzie Wodę Młodości.  
   - Umowa jest umową - burknął pan O'Beronne. Wyjął 
następną butelkę.  James wyszedł na bosaka, tylko w 
spodniach i koszuli, ale niósł butelkę.  
   Minął rok 1870 i naród świętował swoje stulecie. Linie 
kolejowe przecięły kontynent. Na ulicach Nowego Jorku 
zainstalowano latarnie gazowe.  W niebo wystrzeliły budynki 
wyższe od wszystkiego, co dotąd zbudowano, chociaż otoczenie 
sklepiku z czarami pozostało nie zmienione.  
   James Abernathy powrócił. Wyglądał teraz co najmniej na 
dwadzieścia cztery lata. Przekazał sprzedawcy tytuły 
własności do kilku nieruchomości w Chicago i wyszedł z 
następną butelką.  
   Na przełomie wieków James zjawił się ponownie za 
kierownicą parowego automobilu, pogwizdując melodię z 
wystawy w St. Louis i gładząc nawoskowany wąsik. Podpisał 
zrzeczenie się prawa własności do samochodu, który był 
pięknym okazem, choć O'Beronne nie wykazywał entuzjazmu. 
Stary Irlandczyk skurczył się przez minione lata, ręce mu 
drżały, kiedy przyjmował towary.  
   Wkrótce potem wybuchła wielka wojna pomiędzy światowymi  
mocarstwami, ale Ameryka ucierpiała niewiele. Nadszedł rok  
1920 i James zjawił się dźwigając walizkę, wypchaną akcjami  
i obligacjami których wartość szybko szła w górę.  
   - Za każdym razem nieźle pan sobie radzi - zauważył  
O'Beronne drżącym głosem.  
   - Kluczem jest umiarkowanie - wyjaśnił James. - A także 
pogoda ducha.  
   Krytycznym okiem rozejrzał się po sklepie. Jakość 
towarów znacznie spadła. Stare części silnika, pokryte 
cuchnącym smarem, leżały obok stosów butwiejących 
popularnych czasopism i szpul poczerniałego kabla 
telefonicznego. Egzotyczne skóry, paczuszki przypraw i 
bursztynu, kły słoniowe rzeźbione przez kanibali i tym 
podobne ciekawostki znikły bez śladu.  
   - Mam nadzieję, że nie przeszkadzają panu te nowe 
opakowania - zaskrzeczał O'Beronne, podając mu butelkę o 
zaokrąglonych bokach, z fabrycznie wykonaną nakrętką z korka 
i blachy.  
   - Ma pan kłopoty z zaopatrzeniem? - zagadnął dyskretnie 
James.  
   - To już moje zmartwienie! - warknął O'Beronne, 
spoglądając wyzywająco.
   Następna wizyta Jamesa wypadła już po drugiej wojnie, 
która przyniosła ze sobą niewyobrażalne okrucieństwa. Sklep 
pana O'Beronne był zapchany towarami z odrzutów wojskowych. 
Gołe żarówki oświetlały sterty zapleśniałych mundurów w 
barwach ochronnych i sparciałą gumę.  
   James wyglądał teraz prawie na trzydzieści lat. Był 
trochę za niski jak na współczesne amerykańskie standardy, 
ale nie na tyle, by to się rzucało w oczy.  Nosił spodnie z  
podwyższoną talią i białą lnianą marynarkę z wypchanymi 
ramionami.  
   - Pewnie nigdy nie przyszło panu do głowy, żeby się 
tym podzielić? - wycedził pan O'Beronne przez swoje sztuczne 
zęby. - Z żonami, kochankami, dziećmi?  
   James wzruszył ramionami.
   - O co chodzi?
   - Patrzy pan obojętnie, jak pańscy bliscy starzeją się 
i umierają?  
   - Nigdy nie zostaję z nimi tak długo - wyjaśnił James. 
- Przecież muszę tutaj wracać co dwadzieścia lat i za każdym 
razem tracę wszystko, co posiadam. Łatwiej jest zaczynać 
wszystko od początku.  
   - Żadnych ludzkich uczuć - mruknął O'Beronne z goryczą.
   - Och, daj pan spokój - prychnął James. - W końcu pan 
też nie częstuje eliksirem wszystkich bez wyjątku.  
   - Ale ja prowadzę magiczny interes - słabo 
zaprotestował O'Beronne. - Istnieją pewne niepisane 
prawa.  
   - Ach tak? - rzucił James, opierając się o kontuar z 
niedbałą nonszalancją młodocianego stulatka. - Nigdy 
przedtem pan o tym nie wspominał.  Nadprzyrodzone prawo... 
to interesujący przedmiot studiów.  
   - Nieważne - uciął O'Beronne. - Pan jest klientem i 
istotą ludzką.  Niech pan pilnuje własnego nosa.  
   - Niepotrzebnie pan się irytuje - odparł James. Zawahał 
się. - Widzi pan, mam kilka pomysłów związanych z nowym 
przemysłem plastykowym.  Przypuszczam, że tym razem zarobię 
znacznie więcej pieniędzy niż zwykle. To znaczy, jeśli 
interesuje pana sprzedaż tego miejsca. - Uśmiechnął się. - 
Powiadają, że Irlandczyk zawsze tęskni za Starym Krajem. Może 
pan wrócić do dawnego trybu życia... garnek ze złotem, 
miseczka mleka na progu...  
   - Zabieraj swoją butelkę i odejdź - krzyknął  
O'Beronne, wpychając butelkę Jamesowi.  
   Minęły kolejne dwie dekady. James przyjechał 
kabrioletem mustangiem. Wszedł do sklepu. W środku cuchnęło 
paczulą, ściany pokrywały fosforyzujące plakaty. Stojaki 
pełne idiotycznych komiksów sterczały obok stołów zawalonych 
nargilami i glinianymi fajkami ręcznej roboty.  
   O'Beronne przyczłapał zza paciorkowej zasłony.
   - Znowu pan - zaskrzeczał.
   - Właśnie - przyznał James, rozglądając się ciekawie. - 
Podoba mi się, że to miejsce idzie z duchem czasu. Uroczo.  
   O'Beronne rzucił mu jadowite spojrzenie.
   - Ma pan sto czterdzieści lat. Czy ciężar nienaturalnie 
długiego życia stał się nie do zniesienia?  
   James spojrzał na niego ze zdumieniem.   
   - Żartuje pan?
   - Czy uwierzył pan, że śmierć jest błogosławieństwem? 
Że niedobrze jest żyć dłużej ponad wyznaczony czas?  
   - Hę? - James wzruszył ramionami. - Jedyne, czego się 
nauczyłem to, że dobra materialne... są tylko 
ciężarem dla człowieka. Tym razem nie dostanie pan 
samochodu, jest wypożyczony. - Wyciągnął skórzany portfel 
ręcznej roboty z kieszeni dżinsów rozszerzanych u dołu. - 
Mam kilka fałszywych dowodów tożsamości i karty kredytowe.  
   Wytrząsnął je na kontuar. Pan O'Beronne z 
niedowierzaniem popatrzył na skromny stosik.  
   - Czy to jakiś dowcip?
   - Hej, to wszystko, co posiadam - powiedział łagodnie 
James. - W pięćdziesiątych latach mogłem kupić patent na 
kserokopiarkę. Ale kiedy ostatnio z panem rozmawiałem, nie  
był pan zainteresowany. Pomyślałem sobie, wie pan, że nie 
liczą się pieniądze, tylko sama istota transakcji.  
   O'Beronne chwycił się za serce dłonią pokrytą 
wątrobianymi plamami.            
   - Czy to się nigdy nie skończy? Po co w ogóle 
wyjeżdżałem z Europy?  Tam przynajmniej szanują tradycje! - 
Prychnął ze złością. - Niech pan tylko popatrzy! To 
oburzające! Czy tak wygląda sklep z czarami?  
   Chwycił grubą świecę w kształcie pieczarki i cisnął na podłogę.
   - Pan jest przemęczony - stwierdził James. - Przecież 
sam pan powiedział, że umowa jest umową. Nie musimy tego 
ciągnąć. Widzę, że pan już nie ma do tego serca. Proszę
mnie skontaktować z hurtownikiem.  
   - Nigdy! - zaprzysiągł O'Beronne. - Nie pokona mnie 
żaden zimnokrwisty... księgowy.  
   - Nie wiedziałem, że to jakiś rodzaj rywalizacji - 
odparł James z godnością. - Przepraszam, skoro pan to 
odvbiera w ten sposób.  
   Zabrał butelkę i wyszedł.
   Wyznaczony czas minął i James ponownie odbył 
pielgrzymkę do czarodziejskiego sklepu. Dzielnica zeszła na 
psy. Po chodnikach przechadzały się kobiety w obcisłych 
spódniczkach i siatkowych rajstopach, a zza rogów 
obserwowali je mężczyźni w szerokoskrzydłych kapeluszach i 
błyszczących wypolerowanych butach. James starannie zamknął 
drzwi swojego BMW.  
   Okna sklepu, dawniej zasłonięte kotarami,  
teraz zamalowano na czarno. Neonowy napis nad drzwiami  
głosił: FILMY DLA DOROSŁYCH 25c.  
   Wewnątrz usunięto wszystkie rupiecie. Pod ścianami 
umieszczono pisemka opakowane w plastyk, których cieliste 
okładki lśniły w błękitnawym trupim blasku świetlówek. Stary 
kontuar zastąpiono długą oszkloną gablotą, zawierającą 
węźlaste pejcze oraz kremy nawilżające. Podeszwy butów 
Jamesa (od Gucciego) lepiły się do gołej podłogi.   
   Zza kotary wyszedł młody człowiek, wysoki i chudy, z 
małym, starannie przyciętym wąsikiem. Jego gładka skóra 
miała woskowy, chorobliwy odcień.  Gestykulował płynnie.  
   - Kabiny od tyłu - oznajmił piskliwym głosem, nie 
patrząc Jamesowi w oczy. - Trzeba kupić żetony. Trzy dolce.  
   - Słucham? - zapytał James.
   - Trzy dolce, człowieku!
   - Och. - James wyjął pieniądze. Mężczyzna podał mu 
tuzin plastykowych żetonów i natychmiast znikł za kotarą.  
   - Przepraszam pana! - zawołał James. Nikt nie 
odpowiedział - Halo?
   Automaty wideo stały na zapleczu - rząd zasłoniętych 
kabin. Winylowe zasłonki cuchnęły potem i uryną. James 
wrzucił żeton i patrzył.  
   Potem przeszedł do drugiego automatu. Obejrzał wszystko 
i wrócił do pomieszczenia od frontu. Sprzedawca siedział na 
stołku, zrywając opakowania z nie sprzedanych pisemek i 
oglądając film na małym telewizorze, ukrytym pod ladą.  
   - Te filmy - zaczął James. - Tam był Charlie Chaplin. I 
Douglas Fairbanks. I Gloria Swanson.  
   Mężczyzna podniósł wzrok i przygładził fryzurę.
   - No to co? Nie lubisz niemych filmów?
   James zawahał się.
   - Nie mogę uwierzyć, że Charlie Chaplin robił pornosy.
   - Przykro mi niszczyć cudze złudzenia - ziewnął 
sprzedawca. - Ale to są oryginalne zdjęcia. Słyszałeś kiedyś 
o Hearst Mansion? San Simeon? Stary Hearst lubił filmować 
swoich hollywoodzkich gości w akcji. Wszystkie sypialnie 
były na podglądzie.  
   - Och - powiedział James. - Rozumiem. Aha, zastałem 
pana O'Beronne?  
   Mężczyzna po raz pierwszy okazał zainteresowanie.
   - Znasz starego? Niewielu przychodzi takich, którzy go 
znają.  Słyszałem, że jego klienci mają bardzo specyficzne 
gusta.  
   James kiwnął głową.
   - Powinien trzymać dla mnie butelkę.
   - Dobra, sprawdzę na zapleczu. Może facet nie śpi.
   Sprzedawca ponownie znikł. Po kilku minutach wrócił z 
brązową fiolką.  
   - Masz tutaj napój miłosny.
   James potrząsnął głową.
   - Przepraszam, to nie to.
   - To jest prawdziwe, człowieku! Działa, jak trzeba! - 
Sprzedawca był zdumiony. - Wy, młodzi, zawsze potrzebujecie 
napojów miłosnych. No, w takim razie będę musiał obudzić 
starego. Chociaż nie lubię tego robić.  
   Minęła długa chwila. Zza kotary dochodziły stłumione 
szelesty i mamrotania. Wreszcie pojawił się sprzedawca, 
popychając wózek inwalidzki. W wózku siedział pan O'Beronne, 
owinięty bandażami, w brudnej szlafmycy nad pomarszczoną 
twarzą.  
   - Och - powiedział. - To znowu pan.
   - Tak, wróciłem po...
   - Wiem, wiem. - O'Beronne umościł się wygodniej 
między poduszkami.  - Widzę, że poznał pan mojego... 
pomocnika, pana Ferry'ego.  
   - Teraz ja prowadzę interes - wyjaśnił Ferry. 
Mrugnął do Jamesa za plecami pana O'Beronne.  
   - Nazywam się James Abernathy - przedstawił się James. 
Wyciągnął rękę.  
   - Przepraszam, ale nigdy nie podaję ręki. - Ferry 
skrzyżował ramiona w obronnym geście.  
   O'Beronne zaśmiał się skrzekliwie i dostał napadu kaszlu.
   - No, mój chłopcze - powiedział w końcu, kiedy 
paroksyzm minął - miałem nadzieję, że doczekam do następnego 
spotkania... Panie Ferry! Na zapleczu stoi skrzynka, pod 
tymi pańskimi paskudnymi plakatami...  
   - Dobra, dobra - rzucił pobłażliwie Ferry i wyszedł.
   - Niechże się panu przyjrzę - powiedział O'Beronne. 
Jego oczy w wyschniętych oczodołach przypominały oczy 
jaszczurki. - No, co pan myśli o tym miejscu? Proszę mówić 
szczerze.  
   - Przedtem wyglądało lepiej - stwierdził James. - I pan także.
   - I reszta świata również, hę? - gdaknął O'Beronne. 
- Ten młody Ferry naprawdę rozkręcił interes. Powinien pan 
zobaczyć, jak on prowadzi księgowość... - Machnął drobną 
dłonią o powykręcanych artretyzmem stawach.  - Jestem 
szczęśliwy, że pozbyłem się odpowiedzialności.  
   Ferry wrócił dźwigając drewnianą skrzynkę, wypełnioną 
zakurzonymi opakowaniami po sześć puszek w każdym. Postawił ją 
ostrożnie na ladzie. Każda puszka zawierała Wodę Młodości.  
   - Dziękuję - wyjąkał James, patrząc w zdumieniu. Z 
szacunkiem wyjął jedno opakowanie i próbował wyciągnąć 
puszkę.  
   - Niech pan tego nie robi - powstrzymał go O'Beronne. - 
To wszystko dla pana. Proszę z tego korzystać. Mam nadzieję, 
że jest pan zadowolony.  
   James powoli odłożył opakowanie.
   - A co z naszą umową?
   O'Beronne spuścił oczy wyraźnie upokorzony.
   - Najmocniej przepraszam, ale po prostu nie mogę 
dotrzymać umowy. Nie mam już siły, jak pan widzi. Więc 
oddaję to panu. To wszystko, co mogłem znaleźć.  
   - Taak, to już resztka - dodał Ferry, ogladając własne 
paznokcie. - Od dawna mieliśmy kłopoty z dostawami... pewnie 
fabrykanci zwinęli interes.  
   - Aż tyle puszek... - zamyślił się James. Wyjął 
portfel. - Przyprowadziłem panu ładny samochód, stoi przed 
sklepem...  
   - To już nieważne - odparł O'Beronne. - Niech pan 
zatrzyma wszystko, proszę to traktować jako odszkodowanie. - 
Głos mu się załamał. - Nigdy nie myślałem, że do tego 
dojdzie, ale przyznaję, że pan mnie pokonał.  
   O'Beronne zwiesił głowę. Ferry ujął rączki wózka. 
   - On jest zmęczony - powiedział łagodnie. - Zawiozę go 
na zaplecze...  
   Odchylił kotarę i nogą przepchnął wózek przez próg. 
Odwrócił się do Jamesa.                  
   - Możesz zabrać skrzynkę. Miło robić z tobą interesy. 
Do widzenia. - Krótko kiwnął głową.  
   - Do widzenia, sir! - zawołał James. Nie otrzymał odpowiedzi.
   James zataszczył skrzynkę do samochodu i ustawił ją na 
tylnym siedzeniu. Potem przez chwilę siedział bez ruchu, 
bębniąc palcami po kierownicy.  
   Wreszcie wrócił do sklepu. 
   Pan Ferry wyciągnął telefon spoza kasy. Na widok Jamesa 
trzasnął słuchawką.  
   - Zapomniałeś czegoś, kolego?
   - Mam kłopot - odparł James. - Zastanawiam się... co z 
tymi niepisanymi prawami?  
   Sprzedawca przyjrzał mu się ze zdziwieniem.
   - Aj, ten stary ciągle o tym gada. Prawa, reguły, 
zasady. - W zamyśleniu popatrzył na swoje towary, a potem 
spojrzał Jamesowi w oczy. - Jakie prawa, człowieku?  
   Na chwilę zapadło milczenie.
   - Nigdy nie byłem pewien - odparł James. - Ale 
chciałbym zapytać pana O'Beronne.  
   - Dostatecznie go wymęczyłeś - oświadczył sprzedawca. - 
Nie widzisz, że on umiera? Dostałeś, czego chciałeś, więc 
spływaj, zejdź mi z oczu.  
   Skrzyżował ramiona. James nie ruszył się z miejsca. 
Sprzedawca westchnął.  
   - Słuchaj, nie robię tego dla przyjemności. Chcesz 
tutaj zostać, to musisz kupić więcej żetonów.  
   - Widziałem już filmy - odparł James. - Co jeszcze 
sprzedajecie?
   - Aha, kabinki ci nie wystarczą, co? - Ferry 
podrapał się po podbródku. - No, właściwie to nie moja 
działka, ale mogę ci odpalić jeden czy dwa gramy Prawdziwego 
Magicznego Kolumbijskiego Proszku Seniora Buendii. Pierwszy 
niuch za darmo. Nie? Trudno ci dogodzić, kolego.  
   Ferry usiadł ze znudzoną miną. 
   - Nie widzę powodu, żeby zmieniać repertuar tylko ze 
względu na ciebie. Taki spryciarz jak ty powinien zająć 
się czymś większym niż małym sklepikiem z czarami. Chyba tutaj 
nie jest twoje miejsce, kolego.  
   - Zawsze lubiłem ten sklep - oświadczył James. - 
Przynajmniej do tej pory... Nawet chciałem go kupić.
   Ferry zachichotał.
   - Ty? Nie wygłupiaj się. - Rysy jego twarzy 
stwardniały. - Jeśli ci się tutaj nie podoba, wiesz, jaka na 
to rada.  
   - Nie, nie, na pewno coś sobie znajdę - szybko 
powiedział James. Na chybił trafił wskazał grubą książkę w 
twardej oprawie, na najniższej półce pod ladą. - Chciałbym 
to obejrzeć.  
   Ferry niechętnie wzruszył ramionami i wyciągnął książkę.
   - Spodoba ci się - mruknął bez przekonania. - Marylin 
Monroe i Jack Kennedy na prywatnej plaży.  
   James przewertował lśniące kartki.
   - Ile?
   - Chcesz to kupić? - upewnił się sprzedawca. Zerknął na 
okładkę. - Okay, pięćdziesiąt dolców.    
   - Tylko pieniądze? - zdziwił się James. - Żadnych czarów? 
   - Pieniądze robią czary, kolego. - Sprzedawca wzruszył 
ramionami. - Okay, czterdzieści dolców i moja strata.  
   - Zapłacę pięćdziesiąt - oznajmił James. Wyciągnął 
portfel. Portfel spadł na podłogę za kontuarem. Ferry  
schylił się. Kiedy się prostował, James rąbnął go w głowę  
ciężką książką. Sprzedawca upadł z jękiem.  
   James przeskoczył przez ladę i odsunął zasłonę. 
Wyciągnął wózek na zewnątrz. Koła dwukrotnie podskoczyły na 
rozrzuconych nogach Ferry'ego. O'Beronne obudził się od 
wstrząsu.  
   James przyciągnął go do zasłoniętego okna.
   - Stary człowieku - wydyszał. - Ile czasu minęło, odkąd 
ostatnio oddychałeś świeżym powietrzem?  
   Kopniakiem otworzył drzwi.
   - Nie! - zaskamlał O'Beronne. Zakrył oczy obiema 
rękami. - Muszę zostać w środku! Takie jest prawo!  
   James wytoczył wózek na trotuar. O'Beronne jęknął i 
skulił się ze strachu, kiedy trafiły go promienie słońca. 
Kłęby kurzu buchnęły z poduszek, bandaże załopotały na 
wietrze. James otworzył drzwi samochodu, podniósł pana 
O'Beronne i wepchnął go na siedzenie pasażera.  
   - Nie może pan tego zrobić! - wrzasnął staruch,  
gubiąc szlafmycę. - Powinienem zostać w czterech ścianach. 
Nie wolno mi wychodzić...  
   James zatrzasnął drzwi, obiegł samochód i wskoczył za 
kierownicę. 
   - Na zewnątrz jest niebezpiecznie - zaskowyczał 
właściciel sklepu z czarami, kiedy silnik ożył z rykiem. - 
Tam byłem bezpieczny...  
   James wcisnął pedał gazu. Samochód skoczył do przodu. 
James zerknął we wsteczne lusterko i zobaczył tłum 
roześmianych, wiwatujących prostytutek.  
   - Dokąd jedziemy? - zapytał potulnie pan O'Beronne.
   James przeskoczył skrzyżowanie na żółtym świetle. Jedną 
ręką sięgnął na tylne siedzenie i wyciągnął puszkę z 
opakowania.  
   - Gdzie była ta fabryka?
   O'Beronne zamrugał z powątpiewaniem.
   - To już tak dawno... Chyba na Florydzie.
   - Floryda brzmi nieźle. Słońce, świeże powietrze... - 
James zręcznie lawirował wśród samochodów, podważając 
kciukiem uchwyt na wieczku.  Pociągnął spory łyk, a potem 
podał puszkę panu O'Beronne. - Masz, dokończ, staruszku.  
   O'Beronne spojrzał na puszkę, oblizując wyschnięte wargi. 
   - Ale ja nie mogę. Jestem właścicielem, nie klientem. 
Po prostu nie wolno mi robić takich rzeczy. Jestem tylko 
właścicielem sklepu z czarami.  
   James potrząsnał głową i roześmiał się głośno.
   O'Beronne zadygotał. Podniósł puszkę do ust obiema 
sękatymi rękami i zaczął łapczywie chłeptać. Przerwał tylko 
raz, żeby zaczerpnąć tchu.  
   Majowe wonie wypełniły wnętrze samochodu.
   O'Beronne otarł usta, zgniótł pustą puszkę w dłoni i 
rzucił ją za siebie.  
   - Z tyłu jest miejsce również na te bandaże - odezwał 
się James. - Zapraszam pana na wycieczkę.  
                    Przełożyła Danuta Górska

               BRUCE STERLING
Urodzony w Teksasie (rocznik 1954), studiował dziennikarstwo 
w Austin, gdzie mieszka do dziś. Ukończył słynny kurs 
literacki w Clarion (bardzo wielu współczesnych pisarzy SF 
tam właśnie stawiało pierwsze kroki) i zaraz potem 
opublikował swoje pierwsze opowiadanie "Man-Made Self". 
Następnie związał się z pisarzami, którzy chcieli odnowić 
gatunek. Stąd zainteresowanie Sterlinga cyberpunkiem, 
którego stał się wielkim miłośnikiem i orędownikiem. Ale 
choć akcja jego opowiadań i powieści może być bardzo 
niezwykła, przesłanie jest niezmienne - człowiek 
przyszłości będzie taki sam, jaki jest. "Sklepik z czarami" 
wydaje się być kwintesencją tego przekonania. Jest też 
przewrotnym żartem wykorzystującym tradycyjny temat. W 
"Fantastyce" drukowaliśmy już inne opowiadania Bruce'a 
Sterlinga - "Rój" ("F" nr 5/84) napisane do spółki z Levisem 
Shinerem i "Mozart w przeciwsłonecznych okularach" ("F" nr 
1/87).  
                                                  D.M.
