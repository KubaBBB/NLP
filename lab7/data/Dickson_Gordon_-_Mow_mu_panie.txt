Autor: Gordon Dickson
Tytul: Mów mu: panie

(Call Him Lord)

Z "NF" 2/96

                            Gdy przybył, dowódcą mi był
                            - Przeto go poznałem
                            Później wszak mnie zawiódł
                            - Przeto śmierć mu zadałem
                                          Z pieśni giermka

   Wraz ze słońcem, które codziennie wynurza się zza wzgórz 
Kentucky, obudził się Kyle Arnam. Dzień miał trwać 
jedenaście godzin i czterdzieści minut. Kyle wstał, ubrał 
się i wyszedł osiodłać myszatego wałacha oraz siwego ogiera.  
Wskoczył na ogiera i przez jakiś czas cwałował na nim, póki 
śnieżnobiałego karku zwierzęcia nie przestała wyginać 
gniewna furia. Potem przywiązał konie przed kuchennym 
wejściem i poszedł na śniadanie.  
   Wiadomość, którą otrzymał przed tygodniem, leżała obok 
talerza z jajkami na bekonie. Teena, jego żona, stała przy 
desce do krojenia, zwrócona do niego plecami. Usiadł i 
jedząc ponownie odczytał list.  
   "...Książę będzie podróżował incognito, pod jednym z 
rodowych tytułów, jako hrabia Sirii North i nie należy go 
tytułować Waszą Wysokością. Mów mu: panie".  
   - Dlaczego to musisz być ty? - wyrzuciła z siebie Teena.  
   Podniósł wzrok, ale nadal widział tylko plecy żony.  
   - Teena... - zawiesił głos ze smutkiem.  
   - No, słucham.  
   - Moi przodkowie byli strażnikami, osobistą ochroną jego 
przodków, jeszcze w czasach wojen zdobywczych przeciwko 
obcym. Już ci to mówiłem - przerwał. - Moi pradziadowie 
ratowali ich przed śmiercią, nawet gdy pozornie nie 
zanosiło się na niebezpieczeństwo. Choćby wtedy, gdy jak 
grom z jasnego nieba spadał na naszą flotę krążownik Rakich, 
gotów zaatakować nasz statek flagowy; sam imperator musiał 
ramię w ramię z innymi walczyć o życie.  
   - Zgoda, tylko że po obcych nie ma już śladu, a imperator 
ma tysiące innych światów! Dlaczego jego syn nie może 
odbywać swej podróży dojrzałości gdzie indziej? Dlaczego 
musiał wybrać Ziemię - i ciebie?  
   - Bo istnieje tylko jedna Ziemia.  
   - I tylko ty jeden, prawda?  
   Kyle westchnął z rezygnacją. Po śmierci matki jego 
wychowaniem zajmowali się ojciec oraz wuj i w sprzeczkach z 
Teeną zawsze czuł się bezbronny. Wstał od stołu, podszedł do 
żony i kładąc ręce na jej ramionach próbował ją delikatnie 
obrócić do siebie. Bezskutecznie.  
   Ponownie westchnął i podszedł do szafki z bronią. Wyjął 
załadowany pistolet i wsadził go do dobrze dopasowanej 
wypukłej kabury, którą potem zaczepił do pasa z lewej 
strony. Następnie wybrał sztylet o ciemnej rękojeści z 
sześciocalowym ostrzem i pochyliwszy się, umieścił go w 
pochwie wewnątrz wysokiej cholewy buta. Naciągnął mankiet 
spodni i wyprostował się.  
   - On nie ma prawa tu przebywać! - mówiła gwałtownie Teena 
wciąż nie odwracając się do męża. - Dla turystów istnieją 
specjalnie wyznaczone skanseny i pensjonaty.  
   - Nie jest turystą i dobrze o tym wiesz - odparł 
cierpliwie Kyle. - Jest najstarszym synem imperatora. Jego 
prababka pochodziła z Ziemi, podobnie jak stąd pochodzić 
będzie jego żona. Członkowie co czwartej generacji linii 
władców muszą się połączyć węzłami małżeńskimi z 
rodowitą Ziemianką.  Takie jest prawo. Nadal. - Wdział 
skórzaną kurtkę i zapiął na dole zamek błyskawiczny, by nie 
wystawała kabura pistoletu. Odwrócił się do drzwi, ale w 
połowie ruchu zatrzymał się.  
   - Teena? - powiedział cicho.  
   Nie odpowiedziała.  
   - Teena! - powtórzył głośniej. Podszedł do żony i 
ponownie spróbował ją do siebie obrócić. I ponownie się 
oparła. Tym razem jednak Kyle nie zrezygnował.  
   Nie był zbyt postawnym mężczyzną - raczej średniego 
wzrostu, o okrągłej twarzy - a jego spadziste ramiona, choć 
masywne, nie wyglądały zbyt imponująco. Odznaczał się jednak 
niezwykłą siłą: owijając wokół dłoni grzywę ogiera 
potrafił zmusić go do uklęknięcia, czego nie umiał dokonać nikt 
inny. Bez najmniejszego wysiłku odwrócił żonę do siebie.  
   - Może jednak mnie wysłuchasz - zaczął, lecz zanim zdążył 
coś dodać, w jednej chwili opuściła ją cała gniewna 
zaciętość. Rozdygotana przywarła do niego.  
   - Przez niego tylko sobie biedy napytasz! Wiem, że tak 
będzie! - wyrzucała z siebie zduszone słowa, wtulona w jego 
kurtkę. - Nie idź, Kyle'u! Nie ma prawa, które by cię do 
tego zmusiło!  
   Ze ściśniętym i suchym gardłem pogładził miękkie włosy 
żony. Nie miał co odpowiedzieć. Jej prośba była niemożliwa 
do spełnienia. Od czasów, gdy promienie słońca po raz 
pierwszy padły na złączone pary mężczyzn i kobiet, w takich 
chwilach jak ta żony przywierały do mężów i błagały o coś, 
co się nie mogło spełnić. I tak jak teraz Kyle Teenę, 
mężczyźni obejmowali swoje kobiety, jak gdyby wierząc, że 
zrozumienie może przeniknąć z jednego ciała do drugiego. I 
milczeli, bo brak im było słów.  
   Kyle przez chwilę jeszcze tulił żonę, a potem delikatnie 
odsunął ją od siebie i wyszedł.  Wsiadł na ogiera, a wałacha 
chwycił za uzdę. Gdy odjeżdżał, widział Teenę przez szybę. 
Już nie płakała - z pochyloną głową i opuszczonymi ramionami 
stała bez ruchu tam, gdzie ją zostawił.  
 
   Pędził przez zalesione wzgórza Kentucky. Dotarcie do 
wyznaczonego miejsca zajęło mu ponad dwie godziny. Zjechał 
ze stromizny wgórza wprost na utrzymany w wiejskim stylu 
drewniany dworek. W bramie dostrzegł wysokiego brodatego 
mężczyznę odzianego w strój, jaki nosiło się na niektórych z 
Młodszych Światów.  
   Gdy podjechał bliżej, zauważył, że mężczyzna ma posiwiałą 
brodę, zaś ponad prostym i wąskim nosem oczy nabiegłe krwią, 
otoczone podkówkami, jak od zmartwienia czy niewyspania. 
Przygryzał wyraźnie zasępiony usta.  
   - Jest na dziedzińcu - odezwał się, gdy Kyle stanął przy 
nim. - Nazywam się Montlaven i jestem jego nauczycielem. Już 
czeka, gotowy do podróży. - Pociemniałe oczy wpatrywały się 
w Kyle'a jakby z niemą prośbą.  
   - Nie zbliżaj się do łba ogiera - ostrzegł Kyle i dodał: 
- Prowadź mnie.  
   - Ten koń to chyba nie dla niego, co...? - spytał 
Montlaven i odsunął się, zerkając nieufnie na potężne 
zwierzę.  
   - Nie - uspokoił go Kyle. - Pojedzie na wałachu.  
   - Będzie chciał siwka...  
   - To niemożliwe, nawet gdybym na to pozwolił. Tylko ja go 
mogę dosiadać. Pokaż mi drogę.  
   Montlaven odwrócił się i ruszył przez porośnięty 
trawnikiem dziedziniec, na który z trzech stron wychodziły 
okna dworku.  W wygodnym ogrodowym fotelu przy basenie 
siedział niespełna dwudziestoletni wysoki chłopak z grzywą 
płowych włosów; na trawie obok leżały dwa wypchane juki. Na 
widok Kyle'a i nauczyciela podniósł się.  
   - Wasza Wysokość - odezwał się Montlaven - oto Kyle 
Arnam, który przez trzy następne dni ma pełnić rolę ochrony 
osobistej Waszej Wysokości.  
   - Dzień dobry, strażniku... to znaczy, Kyle'u. - Książę 
uśmiechnął się z figlarną zaczepką. - No, możesz już zejść z 
konia.  
   - Dla ciebie przeznaczony jest wałach, panie - wyjaśnił 
Kyle.  
   Książę wlepił w niego wzrok, a następnie odrzucił głowę 
do tyłu i roześmiał się.  
   - Człowieku, wiesz, jak ja jeżdżę!? Mówię ci!  
   - Ale nie na tym koniu, panie - odparł Kyle beznamiętnie. 
- Tylko ja go mogę dosiadać.  
   Książę wytrzeszczył oczy, uśmiech znikł z jego twarzy, 
lecz prawie natychmiast powrócił.  
   - No i co ja mam robić? - Wzruszył szerokimi ramionami. - 
Poddaję się, zresztą jak zawsze. No, powiedzmy. - Posłał 
Kyle'owi szeroki i, mimo lekko ściągniętych ust, szczery 
uśmiech. - Zgoda.  
   Podszedł do wałacha - i nagłym skokiem znalazł się na 
jego grzbiecie. Zaskoczony koń parsknął i przysiadł na 
zadzie, lecz zaraz się uspokoił, gdy długie palce młodzieńca 
zacisnęły się fachowo na cuglach, a druga dłoń poklepała 
szary kark zwierzęcia. Książę uniósł brwi spoglądając na 
Kyle'a, lecz ten siedział nieporuszony.  
   - Zakładam, że jesteś uzbrojony, mój zacny Kyle'u? - 
spytał książę z lekką kpiną. - Na wypadek, gdybyś musiał 
mnie bronić przed hordą rozwścieczonych tubylców?  
   - Twoje życie jest w moich rękach, panie - odparł Kyle.  
Rozpiął skórzaną kurtkę, by pokazać pistolet, i zaraz 
ponownie ją zapiął.  
   - Will - Montlaven położył swojemu podopiecznemu rękę na 
kolanie - nie daj się ponieść lekkomyślności, chłopcze. To 
Ziemia. Jej mieszkańcy są ludźmi innej klasy i obyczajów.  
Zastanów się dobrze, zanim...  
   - Och, daj spokój, Monty! - uciął książę. - Będę równie 
skromny i nie rzucający się w oczy, równie archaiczny i 
niezależny jak cała reszta. Myślisz, że mam kurzą pamięć?  
Zresztą i tak do czasu, gdy przyłączy się do mnie mój 
królewski ojciec, upłyną zaledwie trzy dni czy coś koło 
tego. A teraz - pozwól mi jechać!  
   Odwrócił się raptownie w siodle, wtulił w kark wałacha i 
ruszył jak strzała w stronę bramy. Gdy znikł po drugiej 
stronie, Kyle ściągnął z całych sił uzdę, z trudem 
utrzymując w miejscu roztańczonego ogiera, który rwał się do 
galopu w ślad za wałachem.  
   - Podaj mi juki księcia - polecił staremu nauczycielowi.  
   Montlaven pochylił się, podniósłszy torby z trawy i podał 
Kyle'owi. Ten przytroczył je mocno obok swoich juków 
umieszczonych po bokach kłębu konia. Zauważył łzy w oczach 
Montlavena.  
   - To wspaniały chłopak, zobaczysz. Przekonasz się! - Na 
zwróconej ku górze twarzy Montlavena malowało się nieme 
błaganie.  
   - Na razie jestem przekonany, że pochodzi ze wspaniałej 
rodziny i zrobię dla niego wszystko, co w mojej mocy - 
odparł spokojnie Kyle i skierował rumaka w stronę bramy.  
   Po księciu nie było ani śladu. Kyle nie miał jednakże 
kłopotów z odszukaniem go - ślady kopyt wałacha w brązowej 
ziemi wyraźnie wskazywały kierunek. Minął kępę sosen i 
znalazł się na otwartej przestrzeni. Książę siedział na 
trawiastym zboczu i spoglądał w niebo przez lunetę.  
   Kiedy Kyle zsiadł z konia, chłopak oderwał oczy od 
przyrządu i bez słowa mu go podał. Kyle przyłożył lunetę do 
oka i spojrzał w górę. W pole widzenia okularu, z 
narastającym warkotem maszyny holowniczej, wpłynęła jedna z 
orbitujących wokół Ziemi stacji energetycznych.  
   - Oddaj - nakazał książę, a gdy Kyle wręczył mu lunetę, 
powiedział: - Nigdy nie miałem okazji przyjrzeć się żadnej z 
nich, a straszną już miałem na to ochotę. Bo to raczej dość 
kosztowny prezent, podobnie jak pozostałe stacje, opłacony z 
zasobów naszego królewskiego skarbca. I tylko po to, by 
wasza planeta ponownie nie zboczyła z kursu i tym samym nie 
znalazła się w epoce lodowej. A co my z tego mamy?  
   - Ziemię, panie - odparł Kyle. - Taką samą, jaka była, 
zanim ludzie wyprawili się w gwiazdy.  
   - Eee, tam. Do zachowania porządku w ziemskim skansenie 
wystarczyłaby jedna stacja i pół miliona kustoszów - odparł 
książę. - A mnie chodzi o dwie pozostałe stacje i miliard, 
czy ilu was tu jest, darmozjadów. Będę się tym musiał zająć, 
gdy zostanę imperatorem. Jedziemy dalej?  
   - Jak sobie życzysz, panie. - Kyle ujął uzdę ogiera i gdy 
jego towarzysz dosiadł konia, ruszyli zboczem.  
   - I jeszcze jedno - dodał książę, gdy dotarli do 
przeciwległej kępy sosen - żeby nie było niedomówień.  
Szczerze lubię starego poczciwego Monty'ego. Rzecz jednak w 
tym, że tak naprawdę nigdy nie byłem przekonany do przyjazdu 
tutaj... Patrz na mnie, strażniku!  
   Kyle obrócił się i zajrzał w niebieskie, jak u wszystkich 
potomków linii królewskiej, oczy, które teraz łyskały dziko.  
Zaraz jednak niespodziewanie złagodniały i książę zaśmiał 
się.  
   - Niełatwo cię przestraszyć, strażniku... to znaczy...  
Kyle'u, jeśli  dobrze pamiętam? Chyba mimo wszystko mi się 
podobasz. Tylko z łaski swojej patrz na mnie, kiedy do 
ciebie mówię.  
   - Tak, panie.  
   - No, to mamy jasność, zacny Kyle'u. A zatem, jak 
starałem się ci wyjaśnić, nigdy nie byłem przekonany do 
pomysłu odbycia swojej podróży dojrzałości właśnie tutaj. 
Nie widzę najmniejszego sensu w zwiedzaniu tego starego 
zakurzonego muzealnego świata, gdzie ludzie upierają się żyć 
jak w średniowieczu. Lecz namówił mnie do tego mój królewski 
ojciec.  
   - Twój ojciec, panie?  
   - Tak, można by wręcz powiedzieć, że mnie przekupił - 
odparł książę z namysłem. - Te trzy dni tutaj mieliśmy 
spędzić razem, przysłał jednak wiadomość, że dołączy nieco 
później. Zresztą, nieważne. Rzecz w tym, że należy do starej 
szkoły kierującej się przekonaniem, iż Ziemia to jakiś 
bezcenny skarb. A tak się składa, że lubię i podziwiam 
mojego ojca, Kyle'u. To dobrze?  
   - Owszem, panie.  
   - Byłem pewien, że tak odpowiesz. Tak, to jedyny 
przedstawiciel rasy ludzkiej, z którego czerpię wzór. I 
właśnie po to, by mu się przypodobać - ale tylko jemu, 
Kyle'u! - będę się starał być grzecznym księciem, który z 
ochotą da się oprowadzać po waszych cudach przyrody i 
kurortach, czy co tu jeszcze macie. - Przerwał. - Mam 
nadzieję, że się zrozumieliśmy, także co do celu naszej 
wycieczki, prawda? - spojrzał uważnie na Kyle'a.  
   - Tak, panie.  
   - Doskonale - uśmiechnął się ponownie książę. - Czas 
więc, byś zaczął opowiadać mi o tutejszych drzewach, ptakach 
i zwierzętach. Znajomością ich nazw chciałbym sprawić radość 
memu ojcu. Na przykład, co to są za ptaszki tam pod koronami 
drzew, brązowe u góry, z białymi brzuszkami? Jak choćby ten, 
o tam!  
   - To drozd, panie - odparł Kyle. - Ptak głuszy leśnych i 
zacisznych miejsc. Posłuchaj... - Przytrzymał wodze wałacha 
i oba konie stanęły. W nagłej ciszy usłyszeli srebrzysty 
śpiew ptaka, na przemian rosnący i opadający, falujący od 
crescendo do diminuendo, a w końcu wtapiający się w leśną 
ciszę. Przez chwilę książę patrzył niewidzącym wzrokiem na 
Kyle'a, po czym otrząsnął się jak przebudzony z głębokiego 
snu.  
   - Ciekawe - mruknął. Wziął w garść wodze i oba konie 
ruszyły dalej. - Opowiadaj dalej.  
 
   Podczas trzech następnych godzin, kiedy słońce wznosiło 
się do zenitu, jechali przez zalesione wzgórza. Kyle 
opisywał swemu towarzyszowi każdego napotkanego ptaka, 
zwierzę, owada, drzewo czy skałę. Przez cały czas książę 
słuchał, z szybko rosnącym i równie szybko gasnącym, acz 
niezmiennie wnikliwym, zainteresowaniem. Wszakże w chwili, 
gdy słońce ich wyprzedziło, jego uwaga osłabła.  
   - Wystarczy - stwierdził. - Nie zatrzymamy się gdzieś na 
posiłek, Kyle'u? Nie ma tu żadnych miasteczek w pobliżu?  
   - Są, panie - odrzekł Kyle. - Kilka z nich minęliśmy.  
   - Kilka? - Książę zmierzył go wzrokiem. - To dlaczego 
jeszcze w żadnym nie zatrzymaliśmy się? Gdzie ty mnie 
wiedziesz?  
   - Nigdzie, panie. To ty prowadzisz, ja zaś jadę za tobą.  
   - Ja? - zdumiał się książę i chyba po raz pierwszy 
dostrzegł, że przez całą drogę jego wałach o łeb wyprzedzał 
ogiera. - Aaa, rzeczywiście. No więc, pora na posiłek.  
   - Dobrze, panie - zgodził się Kyle. - Tędy.  
   Skręcił i zjechał do podnóża wzniesienia, którego zboczem 
jechali. Książę ruszył za nim.  
   - A teraz posłuchaj i sprawdź, czy wszystko się zgadza - 
zaproponował książę, gdy zrównał się z Kyle'em, i ku jego 
zdumieniu prawie słowo w słowo powtórzył wszystko, co od 
niego usłyszał. - Czy coś mi umknęło, o czymś zapomniałem?  
   - O niczym, panie - przyznał Kyle. Książę patrzył na 
niego z szelmowskim uśmiechem.  
   - Potrafiłbyś tak samo, Kyle'u?  
   - Owszem, tyle że uczyłem się tego całe życie.  
   - Widzisz? - rozpromienił się książę. - W tym właśnie 
tkwi różnica pomiędzy nami, mój dobry Kyle'u. Ty przez całe 
życie uczysz się czegoś, na co ja potrzebuję zaledwie kilku 
godzin, a wiem tyle samo, co ty.  
   - Nie tyle samo - odparł powoli Kyle.  
   Książę spojrzał na niego gwałtownie, lecz zaraz machnął 
ręką, na wpół ze złością, a na wpół niedbale.  
   - To, co sobie tam jeszcze wiesz, pewnie i tak nie ma 
znaczenia - parsknął.  
   Zjechali w dolinę i ujrzeli przed sobą niewielką wioskę. 
Jak tylko znaleźli się na otwartej przestrzeni, w ich uszy 
uderzyły dźwięki muzyki.  
   - A to co takiego? - książę podniósł się w strzemionach. 
- No proszę, jakaś potańcówka?  
   - To letnia piwiarnia, panie. Jest sobota, czas zabawy.  
   - Wyśmienicie. Pojedziemy tam coś przekąsić.  
   Dojechali do ogródka piwnego, usiedli przy stoliku z tyłu 
płyty tanecznej i zamówili jedzenie u ładnej młodej 
kelnerki. Przez cały czas książę słał jej promienny uśmiech, 
aż wreszcie mu go odwzajemniła i szybko odeszła, jakby lekko 
zmieszana. Książę pochłaniał z apetytem posiłek, do którego 
wypił półtora kufla ciemnego piwa; Kyle jadł mniej i popijał 
kawą.  
   - No, już lepiej - odsapnął w końcu książę, rozpierając 
się w krześle. - Ależ byłem głodny... Spójrz, Kyle'u!  
Popatrz, pięć, sześć... siedem zaparkowanych wiatropławów.  
Więc nie wszyscy jeździcie wierzchem?  
   - Nie - odparł Kyle. - Każdy porusza się według własnego 
uznania.  
   - Skoro macie wiatropławy, to dlaczego rezygnujecie z 
innych wytworów cywilizacji?  
   - Niektóre rzeczy pasują do naszego świata, inne nie, 
panie - wyjaśnił Kyle. Książę roześmiał się.  
   - Chcesz powiedzieć, że staracie się dopasować 
cywilizację do waszego staroświeckiego sposobu bycia? Czy 
aby nie powinno być na odwrót...? - Przerwał i zmienił 
temat. - Co to grają? Całkiem ładne. Mogę się założyć, że 
nie miałbym kopotów z zatańczeniem tego. - Wstał. - Zresztą 
zaraz się o tym przekonamy.  
   Spojrzał na Kyle'a.  
   - Nie zamierzasz mi odradzić?  
   - Nie, panie. To, co robisz, jest twoją prywatną sprawą.  
   Młodzieniec odwrócił się nagle. Obok jednego z pobliskich 
stolików przechodziła właśnie młoda kelnerka, ta sama, która 
ich wcześniej obsługiwała. Książę dogonił ją przy okalającej 
płytę taneczną barierce. Kyle zauważył protesty dziewczyny, 
lecz książę nie dał się zbyć, czarując ją uśmiechem z wyżyn 
swojego wzrostu. W końcu kelnerka ściągnęła fartuszek i 
znalazła się z księciem na parkiecie, pokazując mu kroki 
tańca - polki.  
   Książę uczył się błyskawicznie i wkrótce uwijał się ze 
swoją partnerką pośród innych, przytupując przy każdej 
zmianie figury i błyskając w uśmiechu białymi zębami.  
Wreszcie muzycy przerwali, odłożyli instrumenty i opuścili  
estradę.  
   Mimo wysiłków starającej się go powstrzymać dziewczyny 
książę podszedł do kierownika zespołu. Kyle poderwał się na 
nogi i z uwagą śledził bieg wydarzeń 
   Szef muzyków pokręcił głową, odwrócił się na pięcie i 
powoli odszedł. Książę chciał za nim pobiec, ale dziewczyna 
przytrzymała go za rękę, coś mu gorączkowo tłumacząc.  
   Odepchnął ją, aż się lekko zachwiała. Usługujący przy 
stolikach pomocnik kelnera, nieco starszy od księcia i 
prawie równie wysoki, odłożył gwałtownie tacę i 
przeskoczywszy barierkę, znalazł się na wypolerowanym 
parkiecie. Stanął za księciem i chwytając go za ramię 
odwrócił do siebie.  
   - ...się tak nie robi - zbliżający się do nich Kyle 
usłyszał słowa chłopca. Książę zaatakował jak pantera lub 
raczej jak zawodowy bokser i trzy błyskawicznie 
następujące po sobie zamaszyste lewe sierpowe, wzmocnione 
ciężarem ciała wylądowały na twarzy młodego kelnera.  
   Chłopak upadł, a Kyle złapał księcia i wyprowadził go 
przez boczną lukę w balustradzie. Twarz księcia poszarzała 
od gniewu. Krąg taneczny zaroił się od ludzi.  
   - Kto to był!? Jak się nazywa!? - wydusił książę przez 
zaciśnięte zęby. - Ważył się podnieść na mnie rękę, 
widziałeś!? Jak śmiał!  
   - Znokautowałeś go, panie - odparł Kyle. - Czego ci 
więcej trzeba?  
   - Poważył się mnie tknąć. Mnie! - Nie ustępował 
rozwścieczony książę. - Muszę się dowiedzieć, kto to! - 
Chwycił się kurczowo belki, do której przywiązane były 
konie, nie dając się ruszyć z miejsca. - Już ja mu pokażę!  
Nauczy się, co to znaczy tknąć palcem przyszłego imperatora!  
   - Nikt ci nie poda jego nazwiska - tłumaczył Kyle. Chłód 
pobrzmiewający w jego głosie w końcu dotarł do świadomości 
księcia i podziałał niby zimny prysznic.  
   - Ty także? - spytał po chwili Kyle'a.  
   - Ja także, panie - padła odpowiedź.  
   Książę jeszcze przez moment mierzył go wzrokiem, wreszcie 
puścił się gwałtownie belki. Szarpnięciem odwiązał wałacha, 
mocnym wyrzutem ciała wskoczył na siodło i odjechał. Kyle 
odwiązał swego wierzchowca i podążył za nim.  
   W milczeniu zagłębili się w las. Po chwili książę odezwał 
się nie odwracając głowy.  
   - I ty nazywasz siebie strażnikiem.  
   - Twoje życie jest w moich rękach, panie - odparł Kyle.  
   Książę popatrzył na niego z grymasem.  
   - Tylko moje życie? - wycedził. - To znaczy, że póki 
żaden z nich nie spróbuje mnie zabić, to wolno im robić ze 
mną, co tylko im się spodoba? Czy to miałeś na myśli?  
   Kyle odpowiedział mu spokojnym spojrzeniem.  
   - Można tak powiedzieć, panie.  
   W głosie księcia pojawiła się nieprzyjemna nuta.  
   - Chyba jednak cię nie lubię, Kyle'u - warknął. - A 
właściwie, na pewno cię nie lubie.  
   - Nie po to jestem z tobą, panie, byś mnie polubił - 
odrzekł Kyle.  
   - Może i nie - wychrypiał książę. - Jedno jest pewne, 
przynajmniej twoje nazwisko znam.  
   Przez jakieś pół godziny jechali w przedłużającym się 
milczeniu. Powoli jednak plecy oraz szczęki księcia 
rozluźniły się i po chwili zaczął nucić do siebie w jakimś 
nie znanym Kyle'owi języku, a śpiew zdawał się przywracać mu 
dobry nastrój. Wkrótce wszczął rozmowę z Kyle'em takim 
tonem, jak gdyby przez cały czas panowała między nimi 
przyjaźń. 
   Gdy zbliżyli się do Jaskini Mamuciej, książę wyraził chęć 
obejrzenia jej, tak więc jakiś czas spędzili na zwiedzaniu.  
Potem popędzili konie wzdłuż lewego brzegu Zielonej Rzeki. 
Książę zdawał się już zupełnie nie pamiętać o incydencie w 
piwiarni i wychodził z siebie, by oczarować każdą napotkaną 
osobę. W końcu, gdy słońce chyliło się ku zachodowi i czas 
było pomyśleć o kolacji, natknęli się na niewielki 
przysiółek nad rzeką, a w nim na wtuloną w kępę dębów i 
sosen przydrożną gospodę, która niczym w zwierciadle
odbijała się w malowniczym stawie.  
   - Wygląda nieźle - orzekł książę. - Zostaniemy tu na noc, 
Kyle'u.  
   - Jak sobie życzysz, panie - przystał Kyle.  
   
   Kyle zaprowadził konie do stajni, po czym wszedł do 
środka i zobaczył, że książę zdążył już odnaleźć mały barek 
przylegający do sali jadalnej, gdzie popijał piwo i czarował 
kelnerkę. Dziewczyna była młodsza od swej poprzedniczki z 
ogródka piwnego - drobna, z rozpuszczonymi delikatnymi 
włosami i okrągłymi brązowymi oczami, w których odbijał się 
zachwyt wywołany atencją postawnego i przystojnego chłopaka.  
   - Tak - odezwał się książę, patrząc na Kyle'a kątem swych 
niebieskich imperatorskich oczu, gdy kelnerka poszła po kawę 
dla Kyle'a. - To wymarzone miejsce.  
   - Pod jakim względem? - spytał Kyle.  
   - Aby zadzierzgnąć lepsze kontakty z miejscową ludnością.  
A ty co sobie myślałeś, Kyle'u? - odparł książę i roześmiał 
się. - Będę ich sobie obserwował, a ty wspomożesz mnie swymi 
uwagami. Czyż to nie wyborny pomysł?  
   Kyle spojrzał na niego z namysłem.  
   - Powiem ci, panie, wszystko, co mogę.  
   Napili się - książę piwa, a Kyle kawy - i po chwili 
przenieśli się do jadalni na kolację. Książę, jak 
zapowiedział przy barze, zasypywał Kyle'a pytaniami o 
wszystko, co widział i czego nie widział.  
   - ...ale po co tak żyć przeszłością, jak wy tutaj? 
- dociekał. - Skamieniały świat, niech będzie. Ale 
żywe skamieniałości...? - Przerwał, by rzucić uśmiech i 
zagadać do brązowookiej delikatnowłosej panny, której jakimś 
trafem przypadło obsługiwanie ich stołu.  
   - Nie, panie. Nie żywe skamieniałości, lecz jak 
najbardziej żywi ludzie. Jedynym sposobem zachowania rasy i 
kultury jest kontynuacja. Tak więc żyjemy tu, na Ziemi, na 
swój własny sposób, jako żywy przykład dla Młodszych 
Światów, wzorzec, z którym mogłyby się porównywać.  
   - Fascynujące - bąknął książę. Jego oczy nieustannie 
śledziły kelnerkę, która słała mu uśmiechy z drugiego końca 
coraz bardziej zapełniającej się sali.  
   - Wcale nie fascynujące, panie, konieczne - sprostował 
Kyle, odniósł jednak wrażenie, że książę nie dosłyszał jego 
słów.  
   Po kolacji wrócili do baru. Po wypytaniu Kyle'a jeszcze o 
to i owo książę wszczął rozmowę ze stojącymi przy kontuarze 
innymi gośćmi. Przez chwilę Kyle przyglądał się temu, a 
potem, oceniwszy, że może bez obaw zostawić księcia samego, 
wyszedł doglądnąć koni i zamówić u gospodarza zajazdu 
prowiant podróżny na następny dzień.
   Kiedy wrócił, po księciu nie było ani śladu.
   Przez jakiś czas Kyle czekał przy stole, jednakże jego 
towarzysz nie pojawił się. Ze ściśniętym dołkiem poczuł, jak 
ogarnia go lodowata fala niepokoju. Powodowany nagłym 
strachem wybiegł sprawdzić, co z końmi. Lecz te spokojnie 
skubały siano w swoich boksach. Wyczuwając czyjąś obecność 
ogier zarżał cicho i odwrócił w stronę swego pana siwy łeb.
   - Spokojnie, stary - uspokoił go Kyle i wrócił do zajazdu 
poszukać gospodarza.
   Ten jednakże nie miał pojęcia, gdzie się podział 
towarzysz Kyle'a.
   - Jeśli konie są w stajni, nie mógł się bardzo oddalić - 
uspokajał. - A w najbliższej okolicy nic mu nie grozi. Może 
się wybrał na przechadzkę do lasu. Zostawię wiadomość dla 
personelu nocnego, żeby mieli go specjalnie na uwadze, kiedy 
wróci. Gdzie pana szukać?
   - W barze, aż do zamknięcia, potem w pokoju - odparł 
Kyle.
   Wrócił do baru i usiadł przy otwartym oknie. W miarę 
upływu czasu sala coraz bardziej pustoszała. Zegar nad 
rzędami butelek wskazywał prawie północ, gdy nagle przez 
otwarte okno do uszu Kyle'a dobiegło gniewne rżenie.
   Poderwał się i wybiegł na zewnątrz. Mimo ciemności ruszył 
biegiem w stronę stajni i wpadł do środka. W nikłym świetle 
pomiędzy stanowiskami dla koni dostrzegł pobladłego 
księcia, który niemrawo siodłał wałacha. Drzwiczki do 
przegrody ogiera stały otworem. Na widok Kyle'a książę 
odwrócił wzrok.
   Trzema szybkimi susami Kyle dopadł otwartego boksu i 
rzucił spojrzenie w głąb. Ogier był nadal uwiązany, ale uszy 
miał płasko położone po sobie, oczy dziko rozbiegane, obok 
zaś, na ziemi, Kyle dostrzegł bezładnie rzucone siodło.
   - Siodłaj konia - rozkazał książę stłumionym głosem. - 
Odjeżdżamy.
   Kyle spojrzał na niego.
   - W gospodzie czekają na nas z noclegiem - przypomniał.
   - Daj spokój z noclegiem. Ruszamy. Muszę trochę ochłonąć.
   Zawiązał ciasno popręg na brzuchu wałacha, opuścił 
strzemiona i wgramolił się na siodło. Następnie, nie 
czekając na Kyle'a, wyjechał ze stajni i znikł w mroku 
nocy.
   - No już, już... - powiedział Kyle uspokajająco do konia. 
Pośpiesznie odwiązał go i osiodłał, a następnie podążył za 
księciem. Ciemność nie pozwalała na odszukanie w trawie 
śladów kopyt wałacha, więc Kyle pochylił się i dmuchnął w 
ucho wierzchowca. Koń zareagował zdumionym parsknięciem, 
któremu z prawej, z pogrążonego w mroku wzgórza, 
odpowiedziało rżenie wałacha. Kyle popędził w tamtym 
kierunku.
   Dogonił księcia na szczycie. Młodzieniec jechał powoli, 
ze spuszczonymi wodzami, nucąc pod nosem tę samą piosenkę 
w nieznanym języku co kilka godzin wcześniej. Widok Kyle'a 
wywołał na jego twarzy maślany uśmiech, a śpiew nabrał mocy. 
I po raz pierwszy Kyle wychwycił w niezrozumiałych dla 
siebie słowach jakiś kpiący lubieżny ton. Raptem go olśniło.
   - Ta dziewczyna! - podniósł głos. - Ta kelnereczka. Gdzie 
jest?!
   Uśmiech spełzł z warg księcia, potem powoli powrócił, 
wyraźnie już ironiczny.
   - A jak ci się wydaje? - bełkotliwe słowa z trudem 
przeciskały mu się przez usta. Zbliżywszy się, Kyle poczuł 
od niego mocny zapach piwa. - W swoim pokoiku, pogrążona w 
smacznym śnie i szczęśliwa. Zaszczycona, choć nawet o tym 
nie wie, względami imperatorskiego syna. A także przekonana, 
że rankiem zastanie mnie u swego boku. Ale mnie tam nie 
będzie. Prawda, Kyle'u?
   - Dlaczego to zrobiłeś, panie? - spytał cicho Kyle.
   - Dlaczego? - Książę starał się skoncentrować na nim 
zamglony wzrok. - Mój ojciec, Kyle'u, ma czterech synów, to 
znaczy, że mam trzech młodszych braci. Jednakże to ja 
zostanę imperatorem, a imperatorzy nie odpowiadają na 
pytania.
   Kyle milczał. Książę nadal wpatrywał się w niego. W ciszy 
przejechali kilkanaście następnych minut.
   - No, dobrze, powiem ci dlaczego - rzekł wreszcie książę, 
nieco głośniej i takim tonem, jak gdyby w ich rozmowie nie 
było niezręcznej przerwy. - Dlatego, że ty, Kyle'u, nie 
jesteś moim strażnikiem. Widzisz? Przejrzałem cię i wiem, 
czyim naprawdę jesteś strażnikiem. Ich!
   Szczęki Kyle'a zacisnęły się, jednakże ciemność skryła 
jego reakcję.
   - Nie ma sprawy. - Książę gestykulował z rozmachem, 
tracąc przy tym co chwila równowagę. - Naprawdę nie ma 
sprawy. Rób, jak uważasz. Nic mi do tego. Możemy się nawet 
pobawić w zdobywanie punktów. A więc, najpierw był ten 
prostak z ogródka piwnego, który poważył się podnieść na 
mnie rękę, ty zaś przekonywałeś mnie, że nikt mi nie poda 
jego nazwiska. Zgoda, jego udało ci się obronić - punkt dla 
ciebie. Ale już w przypadku kelnerki ci się nie udało - 
punkt dla mnie. No i jak sądzisz? Kto wygra, mój dobry 
Kyle'u?
   Kyle zaczerpnął głęboki oddech.
   - Panie - powiedział - któregoś dnia twoim obowiązkiem 
stanie się poślubienie ziemskiej kobiety...
   Przerwał mu wybuch wesołości, w którym jednakże 
pobrzmiewała nieprzyjemna nuta.
   - Ależ wy sobie pochlebiacie! - wychrypiał książę. - To 
właśnie największy kłopot z wami, tu na Ziemi. Że tak sobie 
bezwstydnie pochlebiacie.
   Znów pogrążyli się w milczeniu. Kyle nie odzywał się, 
lecz jadąc tuż za księciem obserwował go uważnie. Przez 
jakiś czas wyglądało na to, że chłopak zapadł w drzemkę. 
Głowę zwiesił na pierś i puścił wodze, pozwalając, by koń 
sam wybierał drogę. Wkrótce jednak wyprostował się, 
wyćwiczonym, na wpół automatycznym ruchem ściągnął cugle i 
rozejrzał się wokół.
   - Muszę się napić - powiedział. Z jego głosu znikła 
chrypka, był przygaszony i smutny. - Weź mnie gdzieś na 
piwo, Kyle'u.
   Kyle ponownie wziął głęboki oddech.
   - Tak, panie.
   Skierował konia w prawo, a wałach podążył za nimi. 
Wspięli się na szczyt wzgórza i zjechali na brzeg jeziora. 
Ciemna woda migotała w promieniach księżyca, a drugi brzeg 
nikł w mroku. Pomiędzy drzewami porastającymi zakrzywioną 
linię brzegu połyskiwały światła.
   - Tutaj, panie - Kyle wskazał w tamtym kierunku. - To 
ośrodek wędkarski. Z barem.
   Objechali półkolisty brzeg i znaleźli się przy niskim, 
skromnie wyglądającym budynku usytuowanym nad jeziorem. W 
stronę tafli wodnej biegło od niego molo, do którego 
przywiązane były kołyszące się na ciemnej wodzie kutry 
rybackie. Okna były jasne. Przywiązali konie i weszli do 
środka.
   Wkroczyli do szerokiego, skąpo urządzonego baru. Na 
wprost znajdował się szeroki kontuar, a za nim kilka 
wizerunków ryb ułożonych z deszczułek. Pod nimi z kolei 
stało trzech barmanów. Jeden z nich, w środku, był w średnim 
wieku, a fartuch nadawał mu powagi i autorytetu. Dwaj 
pozostali - młodzi i bardziej muskularni. Klienci, głównie 
mężczyźni w prostych, niewyszukanych ubraniach roboczych czy 
też nie górujących nad nimi elegancją strojach wakacyjnych, 
rozsiedli się przy kwadratowych stolikach lub opierali się o 
kontuar.
   Książę wybrał stolik na tyłach sali, gdzie obaj usiedli i 
znowu zamówili piwo i kawę. Jak tylko kelnerka przyniosła 
napoje, książę opróżnił kufel do połowy. Po chwili opróżnił 
go do dna i dał znak kelnerce.
   - Jeszcze jedno - zawołał. Tym razem, gdy zjawiła się z 
następnym kuflem, uśmiechnął się do niej. Była kobietą po 
trzydziestce i choć zainteresowanie przystojnego młodzieńca 
sprawiło jej przyjemność, to jednak nie mogło zawrócić w 
głowie. Odpowiedziała lekkim uśmiechem i wróciła za kontuar 
do swoich rozmówców, dwóch mężczyzn w jej wieku. Jeden był 
dość wysoki, drugi niższy, nabity, o okrągłej głowie.
   Książę pociągnął kolejny łyk. Postawił kufel i spojrzał 
na Kyle'a, jakby dopiero co zdał sobie sprawę z jego 
obecności.
   - Przypuszczam - odezwał się - że masz mnie już za 
pijanego.
   - Na razie nie.
   - Tak, masz rację, jeszcze nie. Ale za chwilę może tak. I 
czy ktoś może mnie powstrzymać?
   - Nikt, panie.
   - No właśnie - powiedział książę i powtórzył - no 
właśnie. - Jakby na pokaz wypił piwo do dna i dał znak 
kelnerce, by mu przyniosła następne. Skóra na jego wydatnych 
kościach policzkowych zaczęła się zabarwiać na różowo. - 
Kiedy się znalazło na nędznym światku pośród nędznych 
ludzików... witaj, jasnooka! - Przerwał samemu sobie, gdy 
kelnerka przyniosła następne piwo. Roześmiała się i wróciła 
do swych znajomych. - ...to trzeba na siłę szukać rozrywki - 
dokończył.
   Wybuchnął śmiechem.
   - Kiedy sobie przypomnę, jak ojciec, Monty, wszyscy! 
zachwalali mi tę planetę... - zerknął spod oka na Kyle'a. - 
Masz pojęcie? Kiedyś to nawet byłem wystraszony, no może 
niezupełnie, bo mnie nic nie potrafi przestraszyć, ale, 
powiedzmy, zaniepokojony koniecznością przyjazdu tutaj. - 
Ponownie się roześmiał. - Martwiłem się, że nie uda mi się 
dorównać wam, ludziom z Ziemi! Kyle'u, czyś ty w ogóle 
kiedykolwiek widział któryś z Młodszych Światów?
   - Nie.
   - Tak też sądziłem. No więc ci powiem: ostatni, nawet 
najnędzniejszy mieszkaniec stamtąd jest roślejszy, ma 
bystrzejszy umysł, lepiej wygląda i w ogóle niż którykolwiek 
z poznanych przeze mnie tu ludzi. A ja, Kyle'u - przyszły 
imperator, do którego z kolei nie umywa się żaden z tamtych? 
No, zgadnij, jak wy wszyscy dla mnie wyglądacie? - Wlepił 
wyczekujący wzrok w Kyle'a. - No, odpowiadaj, mój zacny 
Kyle'u. Odpowiadaj szczerze, to rozkaz.
   - Nie twoją sprawą jest osądzać, panie - odparł Kyle.
   - Co!? Nie moją sprawą!? - Niebieskie oczy ciskały 
błyskawice. - Przyszłego imperatora?!
   - Nie jest to sprawą żadnego z ludzi, panie. Obojętnie, 
czy jest imperatorem, czy nie. Owszem, imperator jest 
potrzebny jako symbol scalający setkę światów. Nadrzędnym 
jednak celem rasy ludzkiej jest przetrwanie. Prawie milion 
lat zajęło stworzenie tutaj, na Ziemi, najbardziej 
optymalnego modelu inteligencji gwarantującego właśnie 
przetrwanie. W pozostałych światach ludzie siłą rzeczy 
narażeni są na zmiany i jeżeli coś tam się zagubi, zniknie 
jakaś niezbędna dla naszej rasy cecha, musi gdzieś istnieć 
rezerwuar pierwotnego materiału genetycznego, z którego 
można zaczerpnąć brakujący element. Tym miejscem jest 
Ziemia.
   Usta księcia rozciągnął gniewny grymas.
   - Och, świetnie, Kyle'u! - wypalił. - Tylko że już mam po 
uszy takiego gadania. Dla mnie to bujdy. Bo widzisz, już wam 
się zdążyłem przyjrzeć i twierdzę, że nie przewyższacie nas, 
mieszkańców Nowych Światów. Przeciwnie, to my was 
przewyższamy. Wciąż się rozwijamy i stajemy lepsi, wy zaś 
stoicie w miejscu. I masz tego świadomość.
   Chłopak roześmiał się cicho, nieomal w twarz Kylemu.
   - Najbardziej zaś drżycie ze strachu, że się o tym 
dowiemy. A mnie się to udało. - Ponownie się roześmiał. - 
Dobrze wam się przyjrzałem i wszystko wiem. Jestem 
roślejszy, lepszy i odważniejszy niż którykolwiek z obecnych 
tu mężczyzn. A wiesz dlaczego? Nie dlatego, że pochodzenie z 
imperatorskiej rodziny daje mi jakąś przewagę, ale całkiem 
po prostu taki już się urodziłem! To cechy wrodzone: ciało, 
umysł - wszystko! Mogę tu wyczyniać, na co mi przyjdzie 
ochota i nikt na tej planecie nie jest w stanie mnie 
powstrzymać. Patrz tylko!
   Poderwał się gwałtownie.
   - Mam na przykład ochotę upić się w towarzystwie tej 
kelnerki - oznajmił. - I tym razem zapowiadam ci to z góry. 
Chcesz popróbować szczęścia i mnie powstrzymać?
   Kyle podniósł na niego wzrok. Ich spojrzenia spotkały 
się.
   - Nie, panie - odparł. - Nie jest moim zadaniem 
powstrzymywanie cię.
   Książę parsknął.
   - Tak sobie właśnie myślałem. - Odwrócił się i mijając 
stoliki podszedł do kontuaru, przy którym kelnerka nadal 
pogrążona była w rozmowie. U najstarszego z barmanów książę 
zamówił piwo. Stojąc tyłem do kontuaru oparł się na nim 
łokciami i przemówił do kobiety, przerywając w pół słowa 
wyższemu z mężczyzn.
   - Już od kilku chwil aż mnie korci, by sobie z tobą uciąć 
pogawędkę - dobiegły Kyle'a słowa księcia.
   Kelnerka, nieco zdziwiona, obejrzała się. Rozpoznawszy 
młodzieńca, który zamawiał u niej piwo, uśmiechnęła się, po 
trochu ujęta bezpośredniością zalotów, po trochu świadoma 
jego przystojnego wyglądu i po trochu pobłażliwa dla jego 
wieku.
   - Pan nie ma chyba nic przeciwko temu? - Książę zwrócił 
się do mężczyzny, któremu właśnie przeszkodził w rozmowie. 
Ten spojrzał na niego i na moment ich spojrzenia się starły. 
W końcu znajomy kelnerki wzruszył ze złością ramionami i 
zgarbiony oparł się na kontuarze.
   - Widzisz? - Książę uśmiechnął się do kelnerki. - Ten pan 
rozumie, że to ja powinienem z tobą rozmawiać zamiast...
   - Wystarczy, synku. Chwileczkę.
   Wywód księcia przerwał niższy z mężczyzn. Chłopak 
spojrzał na niego z góry z przelotnym grymasem zdumienia, 
ale okrągłogłowy nawet tego nie zauważył. Odwrócił się do 
swego kompana i położył mu rękę na ramieniu.
   - Nie wkurzaj się, Ben - powiedział. - Mały jest nieco 
naoliwiony, to wszystko. - Potem rzucił przez ramię księciu. 
- A ty się zmywaj. Klara rozmawia z nami.
   Książę utkwił w nim nic nie rozumiejący, pusty wzrok. 
Jego spojrzenie było tak nieruchome, że w końcu mężczyzna 
przestał się nim interesować. Właśnie miał wrócić do 
rozmowy, gdy nagle książę ocknął się z transu.  
   - Chwileczkę... - padły te same słowa co przed chwilą, 
tym razem z jego ust.
   Położył rękę na jednym z umięśnionych ramion mężczyzny.
Ten odwrócił się, spokojnie strącając jego rękę.  Potem, 
równie opanowanym gestem, podniósł z kontuaru pełny kufel 
księcia i chlusnął mu go w twarz.  
   - Spadaj - powiedział beznamiętnie.
   Z piwem kapiącym z twarzy książę przez chwilę stał bez 
ruchu. Następnie, nie wytarłszy nawet oczu, wyrzucił w przód 
swój idealnie wytrenowany lewy sierpowy, który 
zademonstrował już w ogródku piwnym.  
   Jednakże, jak Kyle zorientował się już na pierwszy rzut 
oka, zaatakowany nie był chłopaczkiem z ogródka piwnego, 
którego książę tak gładko pokonał. Miał o trzydzieści funtów 
wagi więcej, piętnaście lat więcej doświadczenia, a z natury 
i postury był urodzonym zabijaką barowym. Nie czekał, aż 
cios dojdzie celu, ale uchylił się i zarzucił swe muskularne 
ramiona na tułów księcia. Uderzenie chłopca ześlizgnęło się 
po okrągłej głowie mężczyzny nie wyrządzając mu najmniejszej 
krzywdy i ułamek później spleceni ze sobą obydwaj runęli na 
ziemię i zaczęli się turlać po podłodze pomiędzy nogami 
krzeseł i stołów.
   W jednej chwili Kyle pokonał ponad połowę dystansu 
dzielącego go od zapaśników, a trzej barmani przeskoczyli 
oddzielający ich od miejsca starcia drewniany kontuar. 
Tymczasem kompan okrągłogłowego stanął nad walczącymi i z 
dzikim wyrazem twarzy podniósł nogę, gotów do wymierzenia 
księciu kopniaka w okolicę nerek. Uderzenie Kyle'a kantem 
dłoni w opaloną szyję powstrzymało go nie mniej skutecznie 
niż żelazny łom. Krztusząc się mężczyzna zrobił chwiejny krok 
do tyłu. Kyle stał spokojnie, z opuszczonymi rękami i 
otwartymi dłońmi, i spoglądał na szefa barmanów.
   - Dobra - odezwał się mężczyzna w fartuchu - ale proszę 
już się więcej nie wtrącać. - Potem zwrócił się do swych 
młodszych pomocników. - Dość tego. Bierzcie go.
   Młodzieńcy pochylili się i prawie natychmiast podnieśli 
unieruchomionego w ich ramionach jak w imadle 
okrągłogłowego. Uczynił gwałtowny wysiłek, by się uwolnić, 
ale widząc, że to na nic, zrezygnował.
   - Puśćcie mnie do niego - wychrypiał.
   - Zgoda - odparł najstarszy z barmanów. - Ale nie tutaj. 
Załatwcie to sobie na zewnątrz.
   Tymczasem z podłogi podniósł się niemrawo książę. Cieknąca 
z rany na czole krew nie była w stanie przysłonić 
trupiobladej barwy jego twarzy. Oczami poszukał stojącego 
tuż obok Kyle'a. Otworzył usta, z których wydobył się ni to 
szloch, ni przekleństwo.
   - Dobra - odezwał się ponownie starszy barman. - Wynocha 
na zewnątrz, obydwaj. Tam się możecie naparzać do woli.
   Pozostali klienci stali skupieni wokół miejsca bójki. 
Książę rozejrzał się i po raz pierwszy zobaczył tę zamkniętą 
wokół siebie ścianę ludzką. Jego spłoszone spojrzenie znowu 
powędrowało w kierunku Kyle'a.
   - Na zewnątrz...? - wykrztusił.
   - Tu na pewno nie zostaniesz - wyręczył Kyle'a w 
odpowiedzi starszy barman. - Wszystko widziałem. To ty 
sprowokowałeś bójkę i twoja sprawa, jak ją skończysz. Ale 
obydwaj znikać mi stąd. No już! Zbieraj się!  
   Naparł na księcia, lecz ten się nie poruszył, wczepiony 
ręką w skórzaną kurtkę Kyle'a.
   - Kyle...
   - Przykro mi, panie - brzmiała odpowiedź. - W niczym nie 
mogę ci pomóc. Musisz to rozegrać sam.
   - Może wreszcie wyjdziemy! - pieklił się przeciwnik 
księcia.
   Książę rozejrzał się dookoła, jak gdyby miał do czynienia 
z jakimiś dziwnymi istotami, o których istnieniu dotąd nie 
miał pojęcia.
   - Nie...
   Puścił rękaw kurtki Kyle'a, lecz niespodziewanie wsunął 
rękę pod jej połę i wyszarpnął pistolet.
   - Odsunąć się! - krzyknął piskliwie. - Nie ważcie się 
mnie tknąć!
   Głos mu się załamał. Z tłumu wydobył się jakiś 
nieokreślony dźwięk, coś jak pomruk czy westchnienie, i 
wszyscy, barmani oraz gapie, cofnęli się - prócz 
Kyle'a i okrągłogłowego.
   - Ty nędzna gnido... - wycedził ten drugi. - Od razu 
wiedziałem, że nie masz jaj.
   - Zamknij się! - krzyknął książę wysokim, załamującym się 
głosem. - Zamknij się! I niech nikt nie próbuje za mną iść!
   Wycofał się w stronę głównych drzwi. Sala obserwowała to 
w milczeniu, nawet Kyle się nie poruszył. W miarę jak książę 
zbliżał się do wyjścia, jego plecy prostowały się. W dłoni 
nadal dzierżył pistolet. Gdy dotarł do drzwi, otarł rękawem 
zalewającą mu oczy krew, a na jego umazanej twarzy pojawiły 
się pierwsze oznaki odzyskanej arogancji.
   - Bydlaki! - rzucił w stronę przypatrujących mu się 
ludzi.
   Cofając się wyszedł na zewnątrz i zatrzasnął drzwi za 
sobą. Kyle postąpił krok i stanął twarzą w twarz z 
okrągłogłowym. Z jego wzroku wyczytał, że okrągłogłowy 
natychmiast rozpoznał w nim speca od walki, jak poprzednio 
Kyle w nim.
   - Nie wychodź za nami - poradził cicho Kyle.
   Nie otrzymał odpowiedzi, ale jej nie potrzebował. 
Mężczyzna stał bez ruchu.
   Kyle odwrócił się i podbiegł do drzwi. Stanął z boku i 
otworzył je szarpnięciem - nic się nie wydarzyło. Wyślizgnął 
się na zewnątrz i natychmiast rzucił w prawo, by zejść z 
linii ewentualnego strzału wymierzonego w drzwi.
   Jednakże nic się nie stało. Przez chwilę nie widział, 
póki jego oczy nie przyzwyczaiły się do ciemności. Ruszył do 
przodu kierując się wzrokiem, wyczuciem i pamięcią w 
poszukiwaniu belki do przywiązywania koni. Gdy ją odnalazł, 
jego wzrok prawie całkiem już przyzwyczaił się do ciemności.
   Książę odwiązywał konia szykując się do wskoczenia na 
siodło.
   - Panie - powiedział Kyle.
   Książę puścił siodło i spojrzał przez ramię.
   - Zejdź mi z drogi - wycharczał.
   - Panie - w niskim teraz głosie Kyle'a pojawiła się nutka 
błagania - po prostu straciłeś głowę. Każdemu się może 
zdarzyć. Ale nie pogarszaj sprawy. Oddaj mi broń, panie.
   - Oddać ci broń?
   Książę wlepił w niego złe spojrzenie i roześmiał się.
   - Mam oddać pistolet? Tobie? - ironizował. - Żeby znowu 
ktoś mógł mnie pobić? I żebyś znowu miał mnie czym tak 
skutecznie bronić?
   - Panie - nie ustępował Kyle - proszę. Dla własnego 
dobra, oddaj mi pistolet.
   - Wynoś się - wychrypiał i ponownie zajął się koniem. - 
Znikaj, zanim wpakuję ci kulkę.
   Z piersi Kyle'a wyrwało się powoli smutne westchnienie. 
Postąpił krok i klepnął księcia w ramię.
   - Odwróć się, panie - powiedział cicho.
   - Ostrzegałem cię... - krzyknął książę. Rozwścieczony 
odwrócił się do Kyle'a, a na trzymanym przez niego 
pistolecie zabłysły światła barowych okien. Ale ograniczone
do minimum, precyzyjnie ruchy Kyle'a były dwa razy szybsze. 
Zgięty w pół odwinął nogawkę spodni kryjącą pochwę sztyletu 
i jak tylko jego palce zacisnęły się na rękojeści, wyrzucił 
ramię do przodu. Ostrze zagłębiło się w piersi księcia tak 
mocno, że dłoń strażnika zatrzymała się dopiero na ubraniu 
chroniącym kości i ciało.
   Był to cios nagły, zdecydowany i błyskawiczny, wręcz 
miłosierny. Ostrze uderzyło do góry i prześlizgnąwszy się 
pomiędzy żebrami przeszyło serce.
   Wyciśnięte z płuc pod wpływem uderzenia powietrze 
wydobyło z ust księcia krótki charkot i w następnej chwili 
ramiona Kyle'a obejmowały trupa.
   Kyle przerzucił długie ciało przez siodło wałacha, gdzie 
je mocno przytroczył. Wymacał na ziemi upuszczony pistolet i 
wsunął do kabury. Potem dosiadł ogiera i trzymając za uzdę 
wałacha z jego ładunkiem, ruszył w długą drogę powrotną.
   Na niebie szarzał już świt, kiedy wreszcie wspiął się na 
wzgórze sąsiadujące z dworkiem, z którego niespełna 
dwadzieścia cztery godziny wcześniej zabrał księcia. 
Skierował się w stronę bramy.
   W świetle nierozbudzonego dnia ujrzał na środku 
dziedzińca niewyraźną postać, która na jego widok zaczęła do 
niego biec. Był to Montlaven, opiekun księcia. Łkając, 
podbiegł do wałacha i trzęsącymi się rękami zaczął 
rozsupływać mocujący ciało powróz.
   - Bardzo mi przykro... - słowa jakby same wymknęły się z 
ust Kyle'a. Z apatycznym zdziwieniem zauważył, że jego głos 
brzmiał głucho i jakby z oddali. - Nie miałem wyboru. Jutro 
rano możesz wszystko przeczytać w raporcie...
   Zamilkł. W drzwiach dworku pojawiła się następna postać, 
wyższa nawet niż Montlaven. Kyle odwrócił się w tamtą 
stronę, a postać zeszła po schodach na trawnik i ruszyła do 
niego.
   - Panie... - wyrzekł Kyle. Pod opadającymi na czoło 
siwymi włosami widniały te same rysy co u księcia, acz
stężałe od wieku. Nie łkał jak Montlaven, twarz miał 
nieruchomą, jak wykutą z żelaza.
   - Co się stało, Kyle'u? - spytał cicho.
   - Panie - odparł z trudem Kyle - otrzymasz mój raport 
rano.
   - Chcę wiedzieć - nalegał jego rozmówca. Kyle poczuł 
suchość i drętwotę w gardle. Przełknął, ale to nie pomogło.
   - Panie, masz trzech innych synów, z których jeden na 
pewno nada się na imperatora zdolnego utrzymać wszystkie 
światy razem...
   - Co zrobił? Komu wyrządził krzywdę? Mów! - Głos 
mężczyzny załamał się prawie tak samo jak głos jego syna 
niedawno w barze.
   - Nic nie zrobił i nikomu nie wyrządził krzywdy - 
odpowiedź z trudem wydobywała się ze ściśniętego gardła 
Kyle'a. - Uderzył chłopaka niewiele odeń starszego. Pił za 
dużo. Może napytał biedy pewnej dziewczynie. Niczego innego 
nikomu nie zrobił. Zawinił jedynie samemu sobie. - Ponownie 
przełknął. - Poczekaj do jutra, panie, wszystko opiszę w 
raporcie.
   - Nie! - Chwyt za łęk siodła Kyle'a był tak mocny, że 
natychmiast osadził w miejscu potężnego ogiera. - Twoja i moja 
rodzina związana jest tym porozumieniem od trzech setek lat. 
Jaka skaza charakteru mojego syna sprawiła, że nie zdał 
ziemskiego testu? Żądam odpowiedzi!
   Gardło Kyle'a było boleśnie wyschnięte na popiół.
   - Panie - wychrypiał. - Był tchórzem.
   Mężczyzna puścił łęk siodła i jak gdyby uderzony nagłą 
niemocą imperator setek światów opadł na kolana w kurz 
niczym żebrak.
   Kyle ściągnął wodze i minąwszy ponownie bramę dworku, 
wjechał w las porastający wzgórze. Nastał świt.
                           Przełożył Aleksander Glordys

                   GORDON R(UPERT) DICKSON
   Urodzony w 1928 roku w Kanadzie, od czasów wczesnej 
młodości mieszkaniec Stanów Zjednoczonych. Studiował 
literaturę angielską na uniwersytecie w Minnesocie. 
Charakterystyczne jest, że pisarze ze skłonnościami do 
fantasy mają zazwyczaj wykształcenie filologiczne, w 
odróżnieniu od absolwentów kierunków technicznych, którzy 
gustują częściej w "twardej" fantastyce.
   Dickson debiutował w 1950 r. opowiadaniem "Trespass", 
które ukazało się w "Fantastic Story Quarterly". Pierwszą 
powieść "Alien from Arcturus" wydał sześć lat później. Jest 
autorem płodnym, ma na swym koncie wiele ciekawych dokonań, 
jednak największą sławę przyniósł mu Cykl Childe, często 
zwany "cyklem Dorsai". Początkowo autor planował, że seria 
będzie się składać z trzech powieści historycznych, trzech 
współczesnych i trzech - science fiction, analizujących 
rozwój trzech typów ludzkich przez tysiące lat w kultury 
cząstkowe, by ostatecznie złączyć się w swoistą 
"nadludzkość". Cykl Childe składa się z następujących 
książek: "Necromancer" (1962), "The Tactics of Mistake" 
(1971), "Soldier, Ask Not" (1967) - za opowiadanie będące
jego bazą Dickson otrzymał w 1964 r. Hugo, "Dorsai" (1976), 
"The Spirit of Dorsai" (1979), "Lost Dorsai" (1988) - za 
tytułowe opowiadanie tego zbioru Dickson otrzymał kolejne 
Hugo w 1981 r., "Joung Blens" (1991), "The Finge 
Encyclopedia" (1984) i "The Chantry Guild" (1988). Niektóre 
z utworów ewoluowały w ich kolejne wydania różniły się od 
poprzednich, podane daty dotyczą wydania ostatniego.
   Za przedstawiane przez nas opowiadanie "Mów mu: panie" 
Dickson otrzymał w 1966 r. Nebulę. Kilka lat temu utwór ten 
znalazł się w zbiorze "Dickson, z krwi i kości" wydanym 
przez Avalon w 1991 r. Takie zdobyliśmy informacje, jednak 
na książkę nie udało nam się trafić. Szkoda było tak 
świetnego opowiadania, którego - jak wynikało z sondy 
przeprowadzonej przez nas wśród znajomych fantastów - nikt 
nie czytał, więc zdecydowaliśmy się na powtórny druk w 
naszym miesięczniku. W drugim tłumaczeniu oczywiście różni 
się nieco, również tytułem; w zbiorze opowiadanie 
zatytułowano "Zwij go panem".  
                                                   D.M.























































































































































































































