Autor: Mike Resnick 
Tytuł: Bowiem dotknęłam nieba 

(For I Have Touched The Sky) 

Z "NF" 7/96


OD AUTORA 

   To jest jedno z dwóch najlepszych opowiadań, jakie 
kiedykolwiek napisałem. Sam pomysł przyszedł mi do głowy w 1987 
roku, podczas wycieczki do Kenii. Dotąd Afryce zawdzięczałem 
wyłącznie pomysły powieściowe, jednakże zaledwie kilka tygodni 
wcześniej ukończyłem "Kirinyagę" i nagle wszędzie wokół zacząłem 
dostrzegać kolejne opowieści do tego cyklu, błagające, by 
się nimi zająć. Po dwóch dniach pobytu w Kenii miałem już gotowy 
tytuł i zarys akcji, wieczorem w dniu powrotu do Stanów siadłem 
do pisania i zakończyłem je następnego dnia. Gotowy tekst 
wysłałem Edowi Fermanowi, który natychmiast zamieścił go w "The 
Magazine of Fantasy and Science Fiction". 
   "Bowiem dotknęłam nieba" zostało nominowane do Nebuli i 
Hugo w kategorii najlepszego opowiadania, zdobyło nagrodę w 
Japonii, zwyciężyło w kilku plebiscytach czytelników i 
pojawiło się w licznych antologiach - liczniejszych nawet 
niż jego, nagrodzony Hugo, poprzednik.  

Cykl o Kirinyadze

Mike Resnick 

Bowiem dotknęłam nieba 

(For I Have Touched The Sky) 

   Dawno, dawno temu ludzie mieli skrzydła. 
   Ngai, spoglądający samotnie na świat ze swego tronu na 
szczycie Kirinyagi, którą ludzie zwą dziś Górą Kenią, obdarzył 
ludzi zdolnością latania, aby mogli dosięgnąć soczystych owoców 
na najwyższych gałęziach drzew. Jednakże pewien człowiek, syn 
Gikuju, pierwszego z ludzi, ujrzał orła i sępa szybujących 
wysoko na niebie i rozpostarłszy swe skrzydła, dołączył do nich. 
I krążył tak, coraz wyżej i wyżej, aż wkrótce wzniósł się ponad 
wszystkie inne skrzydlate istoty. 
   Nagle  Ngai wyciągnął swą rękę i pochwycił syna Gikuju. 
   - Cóż uczyniłem, że ściągnąłeś mnie z nieba? - spytał syn 
Gikuju. 
   - Mieszkam na szczycie Kirinyagi, bowiem nie ma na świecie 
wyższej góry - odparł Ngai - i żaden mąż nie może wznieść swej 
głowy ponad moją. 
   To mówiąc, Ngai oderwał skrzydła synowi Gikuju, odebrał je 
też wszystkim ludziom, aby już nigdy nie mogli wznieść się ponad 
jego głowę. 
   Dlatego właśnie wszyscy potomkowie Gikuju spoglądają na 
ptaki z tęsknotą i zawiścią, i dlatego nie jadają już soczystych 
owoców z najwyższych gałęzi drzew. 
 
   Na Kirinyadze, nazwanej tak na pamiątkę góry, którą Ngai 
obrał sobie za siedzibę, żyje wiele ptaków. Przywieźliśmy je tu 
wraz z innymi zwierzętami, kiedy podpisaliśmy umowę z Radą 
Eutopii i opuściliśmy Kenię, kraj, który już dawno przestał 
cokolwiek znaczyć dla prawdziwych członków plemienia Kikuju. 
Nasz nowy świat stał się domem dla marabuta i sępa, strusia i 
rybołowa, wikłacza, czapli i wielu innych gatunków. Nawet ja, 
Koriba, który jestem mundumugu - szamanem - zachwycam się 
kolorami ich piór i znajduję pociechę w śpiewie. Spędziłem 
niejedno popołudnie, siedząc przed moją bomą, oparty o starą 
akację, obserwując tęczę barw i słuchając melodyjnych pieśni 
ptaków zlatujących się, aby zaspokoić pragnienie w 
przepływającej przez naszą wieś rzece. 
   Właśnie takiego popołudnia na długiej, krętej ścieżce
łączącej moją bomę z wioską pojawiła się Kamari, dziewczynka, 
która nie osiągnęła jeszcze wieku obrzezania. W rękach niosła 
coś małego i szarego. 
   - Jambo, Koribo - powitała mnie. 
   - Jambo, Kamari - odparłem. - Co mi przyniosłaś, dziecko? 
   - To. - Pokazała mi młodego sokoła karłowatego, który 
szarpał się słabo w jej dłoniach. - Znalazłam go w shambie mojej 
rodziny. Nie może latać. 
   - Wygląda na dorosłego - zauważyłem, podnosząc się z ziemi. 
Nagle dostrzegłem, że jedno ze skrzydeł ptaka sterczy pod 
dziwnym kątem. - Ach! Ma złamane skrzydło. 
   - Czy potrafisz go uzdrowić, mundumugu? - spytała Kamari. 
   Pobieżnie zbadałem skrzydło, podczas gdy Kamari trzymała 
głowę młodego sokoła tak, aby nie mógł mnie dziobnąć. Po chwili 
cofnąłem się. 
   - Owszem, potrafię, Kamari - odrzekłem. - Ale nie mogę 
sprawić, by znów latał. Skrzydło się zrośnie, lecz już nigdy nie 
będzie dość silne, by unieść jego ciężar. Myślę, że powinniśmy 
go zgładzić. 
   - Nie! - wykrzyknęła, tuląc do siebie ptaka. - Ty go 
wyleczysz, a ja się nim zaopiekuję! 
   Przez chwilę przyglądałem się sokołowi, po czym 
potrząsnąłem głową. 
   - Nie będzie chciał żyć - stwierdziłem wreszcie. 
   - Czemu? 
   - Ponieważ szybował wysoko, unoszony ciepłym wiatrem. 
   - Nie rozumiem. - Kamari zmarszczyła brwi. 
   - Jeśli ptak choć raz dotknął nieba - wyjaśniłem - nigdy 
już nie zadowoli się życiem na ziemi. 
   - Sprawię, by czuł się zadowolony - oznajmiła z 
determinacją. - Ty go wyleczysz, a ja zaopiekuję się nim i 
będzie żył. 
   - Ja go wyleczę, a ty się nim zaopiekujesz - odparłem. - 
Ale - dodałem - nie będzie żył. 
   - Jakiej zapłaty żądasz, Koribo? - spytała rzeczowo. 
   - Nie pobieram opłat od dzieci. Jutro odwiedzę twojego 
ojca. On mi zapłaci. 
   Z uporem pokręciła głową. 
   - To mój ptak. Ja ci zapłacę. 
   - Doskonale - odparłem, podziwiając jej hart ducha, bowiem 
większość dzieci i wszyscy dorośli lękają się swego 
mundumugu i nigdy nie ośmieliliby się otwarcie sprzeciwić jego 
zdaniu. - Przez miesiąc każdego ranka i popołudnia będziesz 
sprzątać moją bomę, słać koce i napełniać wodą tykwę. 
Dopilnujesz też, aby nigdy nie zabrakło mi drew na opał. 
   - To sprawiedliwa zapłata - stwierdziła Kamari po chwili 
namysłu. - A co, jeśli ptak umrze, zanim minie miesiąc? 
   - Wówczas będziesz miała nauczkę, że mundumugu wie więcej
niż mała kikujska dziewczynka. 
   Stanowczo wysunęła podbródek. 
   - On nie umrze. - Zawahała się. - Czy teraz nastawisz mu 
skrzydło? 
   - Tak. 
   - Pomogę ci. 
   Pokręciłem głową. 
   - Ty zbudujesz klatkę, w której go zamkniemy, jeśli bowiem 
za wcześnie spróbuje poruszyć skrzydłem, znowu je złamie, a 
wtedy będę musiał go zabić. 
   Podała mi ptaka. 
   - Niedługo wrócę - obiecała i pobiegła w stronę swojej 
shamby. 
   Zaniosłem sokoła do mojej chaty. Był zbyt słaby, by walczyć 
i bez większych problemów dał sobie zawiązać dziób. Następnie 
zabrałem się do nastawiania zranionego skrzydła. Przywiązałem je 
mocno do korpusu ptaka, aby nie mógł nim poruszać. Sokół 
zaskrzeczał z bólu, gdy ustawiałem złamane kości, poza tym 
jednak obserwował mnie tylko czujnie i po dziesięciu minutach 
operacja dobiegła końca. 
   Kamari wróciła w godzinę później, dźwigając w dłoniach 
niewielką drewnianą klatkę. 
   - Czy jest dostatecznie duża, Koribo? - spytała. 
   Uniosłem klatkę i obejrzałem uważnie. 
   - Nawet niemal za duża. Sokół nie może poruszać skrzydłem 
aż do zrośnięcia się kości. 
   - Nie będzie nim ruszał - obiecała. - Ani na moment nie 
spuszczę go z oka. Będę go obserwować przez cały dzień. 
   - Przez cały dzień? - powtórzyłem z rozbawieniem. 
   - Tak. 
   - Kto zatem sprzątnie moją bomę, kto napełni wodą 
tykwę? 
   - Przyniosę go tu ze sobą - odparła. 
   - Kiedy zamkniesz w niej ptaka, klatka stanie się znacznie 
cięższa - przypomniałem jej. 
   - Gdy dorosnę, przyjdzie mi nosić na plecach znacznie 
większe ciężary. Będę przecież uprawiać pola mojego męża i 
zbierać drewno na opał. Przyda mi się praktyka. - Urwała. - 
Czemu się śmiejesz, Koribo? 
   - Nie przywykłem do tego, by pouczały mnie nieobrzezane 
dzieci - odparłem wesoło. 
   - Wcale cię nie pouczałam - oznajmiła z godnością. - 
Wyjaśniałam tylko. 
   Uniosłem dłoń, aby osłonić oczy przed promieniami 
popołudniowego słońca. 
   - Nie boisz się mnie, mała Kamari? 
   - A powinnam? 
   - Jestem przecież mundumugu. 
   - To oznacza jedynie, że nikt nie dorównuje ci mądrością. - 
Dziewczynka wzruszyła ramionami i rzuciła kamykiem w kurczaka, 
który podszedł do klatki. Ptak odbiegł, piszcząc gniewnie. - 
Kiedyś będę taka mądra jak ty. 
   - Naprawdę? 
   Przytaknęła z pewną siebie miną. 
   - Już teraz umiem liczyć lepiej niż mój ojciec. Pamiętam 
też różne rzeczy. 
   - Jakie na przykład? - spytałem, odwracając się lekko, 
bowiem nagły gorący powiew wzniecił wokół nas tuman kurzu. 
   - Przypominasz sobie historię o miodowniku, którą 
opowiedziałeś dzieciom w wiosce przed porą deszczową? 
   - Owszem. 
   - Potrafię ją powtórzyć. 
   - Chcesz powiedzieć, że ją pamiętasz? 
   Gwałtownie potrząsnęła głową. 
   - Mogę ją powtórzyć - słowo w słowo. 
   Usiadłem, krzyżując nogi. 
   - Posłuchajmy zatem - mruknąłem, spoglądając w dal na dwóch 
młodych chłopców, zaganiających krowy. 
   Kamari zgarbiła plecy, jakby nagle poczuła na nich brzemię 
lat, po czym zaczęła mówić, dokładnie naśladując moje gesty. Jej 
głos brzmiał niczym młodzieńcza wersja mojego własnego. 
   - Na Kirinyadze żyje mały brązowy ptak-miodownik - zaczęła. 
- Jest bardzo podobny do wróbla i równie przyjaźnie nastawiony. 
Czasem może przylecieć do waszej bomy i zawołać was, a kiedy 
wyjdziecie, uleci w górę i poprowadzi was do pszczelego gniazda. 
Tam zaczeka, aż zbierzecie trawę, podpalicie ją i odymicie 
pszczoły. Pamiętajcie jednak, aby zawsze - zaakcentowała 
ostatnie słowo, tak jak ja uczyniłem to wcześniej - zostawić mu 
trochę miodu, jeśli bowiem zabierzecie wszystko, następnym razem 
zaprowadzi was prosto w paszczę fisi, hieny, albo może na 
pustynię, gdzie nie znajdziecie ani kropli wody i umrzecie z 
pragnienia. - Skończywszy swą opowieść wyprostowała się i 
uśmiechnęła z dumą. 
   - Widzisz? 
   - Owszem - odparłem, odganiając wielką muchę, która 
przysiadła mi na policzku. 
   - Powtórzyłam dokładnie? 
   - Jak najbardziej, 
   Spojrzała na mnie z namysłem. 
   - Może kiedy umrzesz, też zostanę mundumugu. 
   - Czy wyglądam na bliskiego śmierci? 
   - No cóż - odrzekła Kamari - jesteś bardzo stary, zgarbiony 
i pomarszczony, i za dużo sypiasz. Ale wolałabym, żebyś jeszcze 
nie umierał. 
   - Postaram się spełnić twoje życzenie - mruknąłem z ironią. 
- A teraz zanieś swojego sokoła do domu. 
   Zamierzałem właśnie poinstruować ją, co ma robić, lecz 
Kamari ubiegła mnie. 
   - Dzisiaj nic już nie zje. Ale od jutra zacznę dawać mu 
duże owady i co najmniej jedną jaszczurkę dziennie. Poza tym
zawsze musi mieć świeżą wodę. 
   - Jesteś bardzo bystra, Kamari. 
   Dziewczynka ponownie uśmiechnęła się do mnie i odbiegła w 
stronę swojej bomy. 
  
   Powróciła o świcie następnego dnia, taszcząc ze sobą 
klatkę. Postawiła ją w cieniu, po czym napełniła niewielkie 
naczynko wodą z jednej z moich tykw i wsunęła do środka. 
   - Jak się dziś miewa twój ptak? - spytałem, przysuwając się 
do ognia, bo choć inżynierowie planetarni Rady Eutopii zapewnili 
Kirinyadze klimat identyczny z kenijskim, słońce nie zdążyło 
jeszcze ogrzać porannego powietrza. 
   Kamari zmarszczyła brwi. 
   - Wciąż nie chce jeść. 
   - Zje, kiedy dostatecznie zgłodnieje - zapewniłem ją, 
ciaśniej owijając się kocem. - Przywykł do tego, że spada z 
nieba na swoje ofiary. 
   - Przynajmniej pije wodę - zauważyła. 
   - To dobry znak. 
   - Czy nie mógłbyś rzucić zaklęcia, które od razu by go 
uleczyło? 
   - Jego cena byłaby zbyt wysoka - odparłem, bowiem 
przewidziałem to pytanie. - Tak jest lepiej. 
   - Jak wysoka? 
   - Zbyt wysoka - uciąłem. - Czy nie masz nic do roboty? 
   - Już idę, Koribo. 
   Przez następnych kilka minut krzątała się wokół, zbierając 
drwa i napełniając tykwę wodą z rzeki. Potem zniknęła w środku 
chaty, sprzątając ją i układając porządnie koce. Po chwili 
wynurzyła się stamtąd z książką w dłoni. 
   - Co to jest, Koribo? 
   - Kto ci pozwolił dotykać rzeczy, należących do mundumugu? 
- zapytałem surowo. 
   - Jak mam je układać bez dotykania? - odpowiedziała, nie 
okazując strachu. - Co to jest? 
   - Książka. 
   - Co to jest książka, Koribo? 
   - To nie twoja sprawa - oświadczyłem. - Odłóż ją na 
miejsce. 
   - Powiedzieć ci, co o tym sądzę? - spytała. 
   - Mów - pozwoliłem, ciekaw, co odpowie. 
   - Pamiętasz znaki, jakie rysujesz na ziemi, kiedy rzucasz 
kośćmi, aby sprowadzić deszcz? Przypuszczam, że książka to zbiór 
takich znaków. 
   - Bystra z ciebie dziewczynka, Kamari. 
   - Mówiłam przecież - stwierdziła z irytacją, oburzona, że 
nie zaakceptowałem z góry prawdziwości jej słów. Przez moment 
przyglądała się książce, po czym uniosła ją ku mnie. - Co 
oznaczają te znaki? 
   - Różne rzeczy - odparłem. 
   - Jakie rzeczy? 
   - Kikuju nie muszą tego wiedzieć. 
   - Ty jednak wiesz. 
   - Bo jestem mundumugu. 
   - Czy jeszcze ktoś na Kirinyadze umie odczytywać znaki? 
   - Wasz wódz, Koinnage, i dwóch innych wodzów - przyznałem 
niechętnie, żałując, że w ogóle dałem się wciągnąć w tę rozmowę, 
bowiem domyślałem się, do czego zmierza. 
   - Ale wy wszyscy jesteście starzy! Powinieneś nauczyć mnie 
tej sztuki, żeby po waszej śmierci ktoś nadal potrafił je 
odczytać. 
   - Znaki nie są ważne - odparłem. - Zostały stworzone przez 
Europejczyków. Przed ich przybyciem do Kenii Kikuju nie 
potrzebowali książek; teraz, na Kirinyadze, która jest naszym 
własnym światem, także ich nie potrzebujemy. Po śmierci 
Koinnagego i pozostałych wodzów wszystko będzie tak, jak kiedyś. 
   - Czy to złe znaki? 
   - Nie - wyjaśniłem. - Nie są złe. Po prostu dla Kikuju nie 
mają żadnego znaczenia. To znaki białego człowieka. 
   Podała mi książkę. 
   - Przeczytasz mi jeden z nich? 
   - Po co? 
   - Jestem ciekawa, jakie znaki kreślili biali ludzie. 
   Przyglądałem się jej przez dłuższą chwilę, próbując podjąć 
decyzję. Wreszcie skinąłem głową. 
   - Ten jeden jedyny raz. Nigdy więcej. 
   - Nigdy więcej - przytaknęła. 
   Otwarłem książkę, wybór poezji elżbietańskiej w przekładzie 
na suahili i na chybił trafił wybrałem jeden wiersz: 

   Pójdź ze mną, zostań moją miłą, 
   Iżby nam wspólnie dni słodziło 
   Wszystko, czym tchną doliny, gaje, 
   Szczyty gór, bory i ruczaje. 
   Siądziemy u źródlanej wody, 
   Tam, gdzie pasterze poją trzody; 
   Nurt będzie bystrym blaskiem migał, 
   Ptak nam zaśpiewa swój madrygał. 
   Z płatków róż będziesz mieć posłanie, 
   Baldachim dębów nad nim stanie; 
   Wianek ci będzie czepkiem, cienki 
   Liść mirtu - płótnem twej sukienki. 
   Pasek z powoju splotę, ale 
   Zdobny w bursztyny i korale: 
   Jeśli to wszystko cię znęciło, 
   Pójdź ze mną, zostań moją miłą.* 

   Kamari zmarszczyła brwi. 
   - Nie rozumiem. 
   - Uprzedzałem cię - odparłem. - A teraz odłóż książkę na 
miejsce i dokończ sprzątanie. Pamiętaj, że oprócz pracy tutaj
masz jeszcze obowiązki w shambie ojca. 
   Skinęła głową i zniknęła we wnętrzu chaty, jednak po kilku 
minutach wypadła na dwór, podniecona. 
   - To jednak opowieść! - wykrzyknęła. 
   - Co takiego? 
   - Znak, który odczytałeś! Nie rozumiem wielu słów, ale to 
historia o wojowniku, proszącym pannę, aby została jego żoną! - 
urwała. - Tylko że ty, Koribo, opowiedziałbyś ją lepiej. Znaki 
nie wspominają nawet o fisi, hienie i mambie, krokodylu, który 
czai się w rzece i może pożreć wojownika wraz z żoną. Mimo 
wszystko to jednak historia! Sądziłam, że znaki kryją w sobie 
jedno z zaklęć mundumugu. 
   - Jesteś bardzo mądra - zauważyłem. - Niełatwo poznać, że 
to opowieść. 
   - Przeczytaj jeszcze jedną! - poprosiła z zapałem. 
   Potrząsnąłem głową. 
   - Nie pamiętasz o naszej umowie? Jeden jedyny raz. Nigdy 
więcej. 
   Spuściła wzrok, zamyślona. Nagle jej oczy rozbłysły. 
   - A zatem naucz mnie odczytywać znaki. 
   - To wbrew prawom Kikuju - odparłem. - Kobietom nie wolno 
czytać. 
   - Czemu? 
   - Obowiązkiem kobiety jest uprawiać pola, mleć ziarno, 
rozpalać ogień, tkać ubrania i rodzić mężowi dzieci - odparłem. 
   - Ale ja nie jestem jeszcze kobietą - wtrąciła Kamari - 
tylko małą dziewczynką. 
   - Jednakże staniesz się kobietą - wyjaśniłem - a kobietom 
nie wolno czytać. 
   - Więc naucz mnie teraz. Kiedy stanę się kobietą, wszystko 
zapomnę. 
   - Czy orzeł zapomina, jak ma latać, albo hiena - jak 
zabijać? 
   - To niesprawiedliwe. 
   - Owszem - odrzekłem - ale słuszne. 
   - Nie rozumiem. 
   - Wytłumaczę ci zatem - odparłem. - Usiądź, Kamari. 
   Przycupnęła na ziemi naprzeciwko mnie i nachyliła się z 
uwagą. 
   - Wiele lat temu - zacząłem - Kikuju mieszkali w cieniu 
Kirinyagi, góry, którą Ngai obrał sobie za siedzibę. 
   - Wiem - weszła mi w słowo. - A potem zjawili się 
Europejczycy i zbudowali swoje miasta. 
   - Przerywasz mi. 
   - Przepraszam, Koribo, ale znam już tę historię. 
   - Nie całą - poprawiłem. - Przed przybyciem Europejczyków 
żyliśmy w harmonii z naszą krainą. Hodowaliśmy bydło i oraliśmy 
pola, rodziliśmy dość dzieci, by zastąpić zmarłych ze starości i 
chorób oraz tych, którzy polegli w wojnach z Masajami, Wakambami 
i Nandimi. Nasze życie było proste, lecz znajdowaliśmy w nim 
spełnienie. 
   - I wtedy zjawili się Europejczycy! 
   - Wtedy zjawili się Europejczycy - zgodziłem się - i 
przynieśli ze sobą nowe zwyczaje. 
   - Złe zwyczaje. 
   Pokręciłem głową. 
   - Dla nich nie były wcale złe. Wiem, bo studiowałem w 
europejskich szkołach. Jednakże ich zwyczaje nie posłużyły 
Kikuju, Masajom, Wakambom, Embu, Kisi i pozostałym szczepom. 
Ujrzeliśmy ich stroje i wzniesione przez nich budynki, a także 
maszyny, których używali, i zapragnęliśmy stać się takimi jak 
oni. Ale nie jesteśmy Europejczykami. Ich zwyczaje nie są 
naszymi i nie pasują do nas. Nasze miasta stały się brudne i 
zatłoczone, żyzne ziemie wyjałowiały, zwierzęta wymarły, a rzeki 
spłynęły trucizną. Wreszcie, kiedy Rada Eutopii zezwoliła nam 
przenieść się na Kirinyagę, porzuciliśmy Kenię i przybyliśmy tu, 
aby znów żyć w zgodzie z dawnymi zwyczajami, zwyczajami, które 
służą Kikuju - urwałem. - Niegdyś Kikuju nie mieli języka 
pisanego i nie umieli czytać, a ponieważ tu, na Kirinyadze, 
staramy się stworzyć prawdziwy świat Kikuju, trzeba, by nasz lud 
nie uczył się czytania i pisania. 
   - Ale co jest dobrego w tym, że nie umiemy czytać? - 
zaoponowała Kamari. - Fakt, iż nie potrafiliśmy tego przed 
przybyciem Europejczyków, nie oznacza jeszcze, że to coś złego. 
   - Dzięki czytaniu poznałabyś inne sposoby myślenia i życia. 
Życie na Kirinyadze przestałoby ci wystarczać. 
   - Ty jednak umiesz czytać, a nie czujesz niezadowolenia. 
   - Jestem mundumugu - odparłem. - Starczy mi mądrości, aby 
wiedzieć, że wszystko, co czytam, to kłamstwa. 
   - Ale kłamstwa nie zawsze są złe - upierała się Kamari. - 
Opowiadasz je przecież cały czas. 
   - Mundumugu nie okłamuje swojego ludu - powiedziałem 
surowo. 
   - Nazywasz je historiami, na przykład historią lwa i 
zająca, albo opowieścią o tym, jak powstała tęcza, ale to 
przecież kłamstwa. 
   - Nie - odrzekłem. - To przypowieści. 
   - Czym jest przypowieść? 
   - Rodzajem historii. 
   - Prawdziwej? 
   - W pewnym sensie. 
   - Skoro w pewnym sensie jest prawdziwa, to jest też 
częściowo kłamstwem, czyż nie? - naciskała i zanim zdążyłem coś 
powiedzieć, ciągnęła dalej: - A skoro mogę słuchać kłamstw, 
czemu nie wolno mi ich czytać? 
   - Już ci wyjaśniłem. 
   - To niesprawiedliwe - powtórzyła. 
   - Nie - zgodziłem się - ale prawdziwe i na dłuższą metę 
posłuży dobru Kikuju. 
   - Nadal nie rozumiem, czemu to ma być dobre - poskarżyła 
się. 
   - Ponieważ tylko my pozostaliśmy. Kiedyś już Kikuju 
usiłowali przywdziać cudzą skórę i w rezultacie stali się nie 
miejskimi Kikuju, złymi Kikuju czy nieszczęśliwymi Kikuju, lecz 
całkiem nowym szczepem, zwanym Kenijczykami. Ci z nas, którzy 
przybyli na Kirinyagę, uczynili to, aby zachować dawne zwyczaje 
- a jeśli kobiety zaczną czytać, część z nich poczuje 
niezadowolenie z własnego losu. Wyjadą i pewnego dnia nie będzie 
już więcej Kikuju. 
   - Ależ ja nie chcę opuścić Kirinyagi! - zaprotestowała. - 
Pragnę zostać obrzezana, urodzić mojemu mężowi dużo dzieci, 
uprawiać pola własnej shamby i żyć dostatnio w otoczeniu 
wnucząt.
   - Tak właśnie powinno być.
   - Chcę też jednak czytać o innych światach i innych 
czasach.
   Potrząsnąłem głową.
   - Nie. 
   - Ale... 
   - Dość już na dzisiaj - przerwałem jej. - Słońce wznosi się 
coraz wyżej, a ty wciąż nie skończyłaś sprzątać w mojej chacie. 
Pamiętaj, że musisz jeszcze pracować w shambie ojca, a potem 
wrócić tu po południu. 
   Kamari wstała bez słowa i zabrała się do sprzątania. Kiedy 
skończyła, zabrała klatkę i ruszyła w stronę własnej bomy. 
   Odprowadziłem ją wzrokiem, po czym wróciłem do chaty i 
włączyłem komputer, aby omówić z Kontrolą drobną korektę orbity, 
bowiem ostatni miesiąc był wyjątkowo gorący i suchy. Zgodzili 
się dokonać poprawek i w parę chwil później maszerowałem już 
długą krętą ścieżką w stronę wioski. Kiedy znalazłem się na 
środku osady, ostrożnie usiadłem na ziemi, rozłożyłem wokół 
wyjęte z woreczka kości i amulety i wezwałem Ngai prosząc, aby 
obdarzył Kirinyagę łagodnym deszczem, który Kontrola obiecała 
dostarczyć tego popołudnia. 
   Po chwili dokoła mnie zebrała się gromadka dzieci, jak 
zawsze, kiedy opuszczałem moją bomę na wzgórzu i odwiedzałem 
wioskę. 
   - Jambo, Koribo! - wykrzyknęły. 
   - Jambo, moi dzielni młodzi wojownicy - odparłem, nie 
wstając z ziemi. 
   - Po co przyszedłeś dziś do wioski, Koribo? - spytał Ndemi, 
najodważniejszy z chłopców. 
   - Przybyłem, aby prosić Ngai, by zechciał zrosić nasze pola 
swymi łzami współczucia - odparłem - bowiem w tym miesiącu nie 
spadła ani kropla deszczu i zboża są go spragnione. 
   - Teraz, kiedy skończyłeś już rozmawiać z Ngai, czy 
opowiesz nam jakąś historię? - poprosił Ndemi. 
   Spojrzałem w niebo, oceniając położenie słońca. 
   - Mam czas tylko na jedną opowieść - oznajmiłem. - Potem 
muszę obejść pola i rzucić nowy urok na strachy na wróble, aby 
nadal strzegły naszych plonów. 
   - Jaką historię nam opowiesz, Koribo? - spytał któryś z 
chłopców. 
   Rozejrzałem się i dostrzegłem Kamari, stojącą w grupce 
dziewcząt. 
   - Myślę, że opowiem wam historię o dzierzbie i lamparcie - 
rzekłem. 
   - Tej jeszcze nie słyszałem - mruknął Ndemi. 
   - Czyżbym był już tak stary, że brak mi nowych opowieści? - 
spytałem ostro i chłopak spuścił wzrok. Odczekałem, póki wszyscy 
nie umilkli, i zacząłem: 
   - Dawno, dawno temu żył sobie młody dzierzba, a ponieważ był 
bardzo bystry, stale zadawał swemu ojcu coraz to nowe pytania. 
   - Czemu jadamy owady? - zapytał któregoś dnia. 
   - Ponieważ jesteśmy dzierzbami i taki mamy zwyczaj - odparł 
ojciec. 
   - Ale przecież jesteśmy też ptakami - naciskał dzierzba - a 
ptaki takie jak orzeł jadają ryby. 
   - Ngai nie chciał, aby dzierzby żywiły się rybami - wyjaśnił 
ojciec. - Zresztą nawet gdyby starczyło ci sił, by złapać i 
zabić rybę, gdybyś ją zjadł, pochorowałbyś się. 
   - Jadłeś kiedyś rybę? 
   - Nie.
   - To skąd wiesz? - spytał młody dzierzba. Tego popołudnia 
pofrunął nad rzekę i wypatrzył maleńką rybkę. Złapał ją i zjadł, 
po czym chorował cały tydzień. 
   - Czy ta lekcja czegoś cię nauczyła? - spytał ojciec 
dzierzba, kiedy jego syn wyzdrowiał. 
   - Nauczyłem się nie jeść ryb - odparł dzierzba. - Mam jednak 
inne pytanie. 
   - Jakie? 
   - Czemu dzierzby są najbardziej tchórzliwymi z ptaków? - 
zapytał młody dzierzba. - Gdy tylko pojawi się lew albo lampart, 
uciekamy na najwyższe gałęzie drzew i czekamy, aż sobie pójdzie. 
   - Lwy i lamparty pożarłyby nas, gdyby tylko mogły - odrzekł 
ojciec. - Musimy zatem przed nimi uciekać. 
   - Ale przecież nie pożerają strusia, a struś to ptak - 
stwierdził bystry młody dzierzba. - Jeśli rzucą się na niego, 
zabija ich swym kopnięciem. 
   - Nie jesteś strusiem - uciął ojciec, zmęczony gadaniną 
syna. 
   - Jestem jednak ptakiem i struś też jest ptakiem, więc 
nauczę się kopać tak jak on - oznajmił młody dzierzba i przez 
następny tydzień ćwiczył kopanie na wszystkich owadach i 
gałązkach, jakie weszły mu w drogę. 
   Wreszcie pewnego dnia natknął się na chui, lamparta, a 
kiedy ten zbliżył się do niego, młody bystry dzierzba nie umknął 
na najwyższą gałąź drzewa, lecz dzielnie stawił mu czoło. 
   - Nie brak ci odwagi - stwierdził lampart. 
   - Jestem bardzo bystrym ptakiem i nie boję się ciebie - 
odparł dzierzba. - Dużo ćwiczyłem, aby móc kopać jak struś. Jeśli 
podejdziesz bliżej, kopnę cię i zginiesz. 
   - Doskwiera mi starość - oznajmił lampart. - Nie mam już 
sił, by polować. Jestem gotów umrzeć. Chodź zatem i kopnij mnie, 
aby uwolnić mnie od dalszych nieszczęść. 
   Młody dzierzba podszedł do lamparta i z całej siły kopnął go 
prosto w pysk. Lampart roześmiał się tylko, otworzył paszczę i 
połknął bystrego młodego dzierzbę. 
   - Co za niemądry ptak! - powiedział do siebie. - Po co 
udawał kogoś, kim nie był? Gdyby odfrunął, jak przystało na 
dzierzbę, odszedłbym głodny - ale próbując stać się kimś innym, 
trafił do mojego żołądka. Chyba jednak nie był tak bystry, jak 
sądził. 
   Urwałem, spoglądając wprost na Kamari. 
   - To już koniec? - spytała któraś dziewczynka. 
   - Owszem. 
   - Czemu dzierzba sądził, że mógłby zostać strusiem? - 
zainteresował się jeden z mniejszych chłopców. 
   - Może Kamari ci to wyjaśni - odparłem. 
   Wszystkie dzieci odwróciły się do Kamari, która zastanowiła 
się przez moment. 
   - Czymś innym jest chcieć zostać strusiem, a czymś zupełnie 
innym pragnąć wiedzieć to, co wie struś - oznajmiła, patrząc 
mi prosto w oczy. - Dzierzba nie uczynił nic złego, próbując 
dowiedzieć się nowych rzeczy. Nie powinien był tylko sądzić, że 
może stać się strusiem. 
   Przez chwilę dzieci w milczeniu rozważały tę odpowiedź. 
   - Czy to prawda, Koribo? - zapytał wreszcie Ndemi. 
   - Nie - odparłem - bo kiedy dzierzba poznał wiedzę strusia, 
zapomniał o tym, że sam jest dzierzbą. Zawsze musicie pamiętać, 
kim jesteście, a znajomość zbyt wielu rzeczy może sprawić, że o 
tym zapomnicie. 
   - Opowiedz coś jeszcze - poprosiła jakaś dziewczynka. 
   - Nie teraz - wstałem. - Ale kiedy wieczorem przyjdę do 
wsi, aby napić się pombe i obejrzeć tańce, może opowiem wam 
historię o wielkim słoniu i mądrym kikujskim chłopcu. Czyżbyście 
nie mieli nic do roboty? 
   Dzieci rozbiegły się do swych zajęć, wracając do shamb i na 
pastwiska, ja zaś wstąpiłem do Jumy i dałem mu maść na bóle 
stawów, które zawsze dolegały mu przed deszczem. Następnie 
odwiedziłem Koinnagego, napiłem się z nim pombe i omówiliśmy 
bieżące sprawy wioski z resztą Rady Starszych. Wreszcie wróciłem 
do swej bomy, gdyż zawsze ucinam sobie drzemkę podczas 
największego skwaru, a deszcz miał spaść dopiero za kilka 
godzin. 
   Kiedy dotarłem na miejsce, Kamari już tam była. Przyniosła 
więcej drewna i wody. Gdy wszedłem do bomy, napełniała właśnie 
wiadra ziarnem, przeznaczonym dla kóz. 
   - Jak się miewa twój ptak? - spytałem, zerkając na 
karłowatego sokoła, którego klatka stała starannie ukryta w 
cieniu mojej chaty. 
   - Pije, ale nie chce jeść - odparła strapionym tonem. - Bez 
przerwy spogląda w niebo. 
   - Zaprzątają go rzeczy ważniejsze niż jedzenie. 
   - Już skończyłam - oznajmiła. - Mogę iść do domu, Koribo? 
   Skinąłem głową i zacząłem układać koce na moim posłaniu. 
   Przez następny tydzień przychodziła co dzień, rano i po 
południu. Ósmego dnia ze łzami w oczach oświadczyła, że sokół 
zdechł. 
   - Uprzedzałem cię, że tak będzie - powiedziałem łagodnie. - 
Jeśli ptak zakosztował już lotu na skrzydłach wiatru, nie 
potrafi żyć na ziemi. 
   - Czy wszystkie ptaki giną, kiedy nie mogą już latać? - 
spytała. 
   - Większość. Nielicznym odpowiada bezpieczeństwo klatki, 
jednak najczęściej pęka im serce. Dotknąwszy nieba, nie mogą 
znieść utraty daru latania. 
   - Po co zatem budujemy klatki, skoro ptaki nie czują się w 
nich lepiej? 
   - Ponieważ sprawiają, że my czujemy się lepiej - odparłem. 
   Zawahała się, po czym rzekła: 
   - Dotrzymam słowa. Będę sprzątać twoją bomę, przynosić 
drwa i wodę, choć ptak już nie żyje.  
   Przytaknąłem. 
   - Tak się umawialiśmy. 
   Zgodnie z obietnicą przez następne trzy tygodnie zjawiała 
się regularnie dwa razy dziennie. Dwudziestego dziewiątego dnia, 
gdy Kamari zakończyła już poranne obowiązki i wróciła do 
rodzinnej shamby, jej ojciec, Njoro, złożył mi wizytę. 
   - Jambo, Koribo - powitał mnie; jego twarz miała zatroskany 
wyraz. 
   - Jambo, Njoro - odparłem, nie wstając z ziemi. - Po co 
przychodzisz do mojej bomy? 
   - Jestem biednym człowiekiem, Koribo - powiedział, kucając 
obok mnie. - Mam tylko jedną żonę, która nie urodziła mi synów, 
a jedynie dwie córki. Moja shamba nie dorównuje rozmiarami 
większości innych w wiosce, a w ciągu ostatniego roku hieny 
zabiły mi trzy krowy. 
   Nie rozumiałem, do czego zmierza, toteż wpatrywałem się w 
niego, czekając, aż przejdzie do rzeczy. 
   - Mimo wszystko - ciągnął dalej - pocieszałem się myślą, że 
przynajmniej na starość dostanę posag za moje córki. - Urwał. - 
Byłem dobrym człowiekiem, Koribo. Z pewnością zasłużyłem sobie 
na to. 
   - Nic innego nie twierdziłem. 
   - Czemu zatem uczysz Kamari, aby została mundumugu? - 
spytał. - Wiadomo przecież, że mundumugu zawsze żyje samotnie. 
   - Czy to Kamari mówiła ci, że ma zostać mundumugu? 
   Potrząsnął głową. 
   - Nie. Od czasu, gdy zaczęła u ciebie sprzątać, w ogóle nie 
rozmawia - ani ze mną, ani ze swoją matką. 
   - Zatem mylisz się - oświadczyłem. - Żadna kobieta nie może 
być mundumugu. Czemu sądziłeś, że ją uczę? 
   Sięgnął w głąb swego kikoi i spośród fałd materiału 
wyciągnął kawałek wyprawionej skóry. Okruchem węgla napisano na 
niej następujące słowa: 

   JESTEM KAMARI 
   MAM DWANAŚCIE LAT 
   JESTEM DZIEWCZYNKĄ 

   - To jest pismo - oznajmił oskarżycielsko. - Kobiety nie 
potrafią pisać. Tylko mundumugu i wielcy wodzowie, tacy jak 
Koinnage, umieją kreślić takie znaki. 
   - Zostaw to u mnie, Njoro - poleciłem, odbierając mu skórę 
- i przyślij tu Kamari. 
   - Potrzebuję jej w mojej shambie aż do popołudnia. 
   - W tej chwili. 
   Westchnął i skłonił głowę. 
   - Przyślę ci ją, Koribo. - Zawahał się. - Jesteś pewien, że 
nie zostanie mundumugu? 
   - Masz na to moje słowo. - Splunąłem w dłonie na znak, że 
mówię szczerze. 
   Njoro odetchnął z ulgą i wrócił do swojej bomy. Kilka minut 
później na ścieżce pojawiła się Kamari. 
   - Jambo, Koribo - rzuciła. 
   - Jambo, Kamari - odparłem. - Jestem z ciebie bardzo 
niezadowolony. 
   - Czyżbym dziś rano zebrała za mało drewna? 
   - Zebrałaś dość drewna. 
   - Czy tykwy nie były pełne wody? 
   - Były pełne. 
   - Zatem co złego zrobiłam? - spytała, z roztargnieniem 
odganiając od siebie natrętną kozę. 
   - Złamałaś dane mi słowo. 
   - Nieprawda - zaprotestowała. - Przychodzę co dzień, rano i 
po południu, choć mój ptak nie żyje. 
   - Przyrzekłaś, że nie spojrzysz na żadną książkę. 
   - I nie spojrzałam od dnia, w którym zabroniłeś mi tego. 
   - A zatem wyjaśnij, skąd to się wzięło - pokazałem jej 
kawałek skóry, pokryty literami. 
   - Nie ma tu nic do wyjaśniania - odparła, wzruszając 
ramionami. - Ja to napisałam. 
   - Skoro nie zaglądałaś do książek, skąd nauczyłaś się 
pisać? - naciskałem. 
   - Z twojej magicznej skrzynki. Nigdy nie zabraniałeś mi na 
nią patrzeć. 
   - Magicznej skrzynki? - zmarszczyłem brwi. 
   - Tej, która cicho mruczy, ożywa i mieni się wieloma 
kolorami. 
   - Chodzi ci o komputer? - spytałem ze zdumieniem. 
   - Mówię o twojej magicznej skrzynce - powtórzyła. 
   - I ona nauczyła cię czytać i pisać? 
   - Sama się nauczyłam, ale tylko trochę - odparła 
nieszczęśliwym tonem. - Przypominam dzierzbę z twojej historii - 
nie jestem wcale tak bystra, jak sądziłam. Czytanie i pisanie to 
bardzo trudna sztuka. 
   - Mówiłem przecież, że nie możesz uczyć się czytać - 
przypomniałem, z trudem powstrzymując się od pogratulowania jej 
wspaniałych osiągnięć, bowiem niewątpliwie złamała prawo. 
   Kamari potrząsnęła głową. 
   - Powiedziałeś, że nie wolno mi zaglądać do książek - 
odparła z uporem. 
   - Powiedziałem, że kobietom nie wolno czytać. Nie 
posłuchałaś. Musisz zostać ukarana - zastanowiłem się przez 
moment. - Będziesz tu sprzątać jeszcze przez trzy miesiące. 
Oprócz tego przyniesiesz mi dwa zające i dwa gryzonie, które 
złapiesz własnoręcznie. Rozumiesz? 
   - Tak. 
   - A teraz chodź ze mną, abyś zrozumiała coś jeszcze. 
   Poszła za mną do chaty. 
   - Komputer - rzuciłem - włącz się. 
   - Gotów - odparł mechaniczny głos maszyny. 
   - Uruchom skaner i powiedz, kto jest tu ze mną. 
   Soczewka czujnika rozbłysła. 
   - Jest tu z tobą dziewczynka, Kamari wa Njoro. 
   - Czy poznasz ją, jeśli jeszcze ją kiedyś zobaczysz? 
   - Tak. 
   - To jest rozkaz o bezwzględnym pierwszeństwie - 
oznajmiłem. - Nigdy więcej nie wolno ci porozumiewać się z 
Kamari wa Njoro - czy to słownie, czy w jakimkolwiek znanym 
języku. 
   - Zrozumiałem i zapamiętałem - odparł komputer. 
   - Wyłącz się. - Odwróciłem się do Kamari. - Rozumiesz, co 
zrobiłem? 
   - Owszem - powiedziała - i postąpiłeś niesprawiedliwie. Nie 
złamałam twojego zakazu. 
   - Prawo głosi, że kobietom nie wolno czytać - oznajmiłem - 
a ty postąpiłaś wbrew niemu. Nie pozwolę, byś złamała je 
ponownie. Teraz wracaj do swojej shamby. 
   Kamari wyszła, wysoko unosząc głowę w niemym oporze, ja zaś 
zająłem się własnymi obowiązkami. Uczyłem młodych chłopców, jak 
mają przyozdobić swoje ciała na nadchodzącą uroczystość 
obrzezania, przygotowałem przeciwzaklęcie dla starego Sibokiego 
(który znalazł w obrębie swej shamby odchody hieny, jedną z 
najpewniejszych oznak thahu, klątwy), poinstruowałem Kontrolę, 
aby dokonała kolejnej korekty orbity, przynoszącej chłodniejszą 
pogodę zachodnim równinom. 
   Kiedy wróciłem do siebie w porze popołudniowej drzemki, 
Kamari zdążyła już przyjść i odejść, a chata była starannie 
wysprzątana. 
   Przez następne dwa miesiące życie w wiosce toczyło się 
własnym, spokojnym rytmem. Zebrano plony, stary Koinnage 
poślubił kolejną żonę i z tej okazji odbyła się dwudniowa uczta 
z tańcami i wielkimi ilościami pombe; skąpe deszcze spadły 
zgodnie z planem, urodziło się też troje dzieci. Nawet Rada 
Eutopii, która wcześniej narzekała na nasz zwyczaj oddawania 
starców i chorych hienom, zostawiła nas w spokoju. Znaleźliśmy 
legowisko hien i zabiliśmy trzy szczeniaki, do których wkrótce 
dołączyła matka. Przy każdej pełni księżyca składałem w ofierze 
krowę - nie marną kozę, lecz wielką, tłustą krowę - aby 
podziękować Ngai za jego szczodrość, istotnie bowiem jego łaska 
nie opuszczała Kirinyagi. 
   W tym okresie rzadko widywałem Kamari. Rano zjawiała się, 
gdy byłem w wiosce i rzucałem kośćmi, aby sprowadzić przychylną 
pogodę; po południu przychodziła, kiedy rzucałem uroki na 
chorych i rozmawiałem ze starszymi. Zawsze jednak wiedziałem, że 
złożyła mi wizytę, gdyż w bomie panował idealny porządek i 
nigdy nie brakowało mi wody czy drewna.  
   Któregoś wieczora wróciłem do mej bomy po długiej rozmowie 
z Koinnagem, proszącym o radę, jak ma rozstrzygnąć spór 
dotyczący kawałka ziemi. Po wejściu do chaty natychmiast 
zauważyłem, że ekran komputera błyszczy jasnym światłem. 
Pokrywały go dziwne symbole. Podczas studiów w Anglii i Ameryce 
nauczyłem się angielskiego, francuskiego i hiszpańskiego, 
oczywiście władałem też kikujskim i suahili, jednakże owe 
symbole nie przypominały żadnego znanego mi języka, nie były też 
wzorami matematycznymi, mimo iż dostrzegłem wśród nich liczby i 
znaki przestankowe. 
   - Komputer, wyraźnie pamiętam, że wyłączałem cię dziś rano 
- zmarszczyłem brwi. - Dlaczego twój ekran się świeci? 
   - Kamari mnie włączyła. 
   - I przed wyjściem zapomniała wyłączyć? 
   - Zgadza się. 
   - Tak przypuszczałem - powiedziałem ponuro. - Czy włącza 
cię co dzień? 
   - Owszem. 
   - Wydałem ci przecież rozkaz o bezwzględnym pierwszeństwie, 
abyś nigdy nie porozumiewał się z nią w żadnym znanym języku - 
stwierdziłem ze zdumieniem. 
   - Tak, Koribo. 
   - Możesz wyjaśnić, czemu zignorowałeś moje polecenie? 
   - Nie zignorowałem go, Koribo - odparł komputer. - Mój 
program nie pozwala mi sprzeciwiać się rozkazom o bezwzględnym 
pierwszeństwie. 
   - Zatem co widzę na twoim ekranie? 
   - To jest język Kamari - oznajmił komputer. - Nie ma go 
pomiędzy 1732 językami i dialektami w moim banku pamięci, toteż 
twój rozkaz go nie obejmuje. 
   - Czy ty stworzyłeś ów język? 
   - Nie, Koribo. To dzieło Kamari. 
   - Pomagałeś jej w jakikolwiek sposób? 
   - Nie, Koribo. 
   - To prawdziwy język? - spytałem. - Potrafisz go zrozumieć? 
   - Najprawdziwszy. Owszem, potrafię. 
   - Gdyby zadała ci pytanie w języku Kamari, odpowiedziałbyś 
na nie? 
   - Tak, jeśli byłoby dostatecznie proste. To bardzo 
ograniczony język. 
   - A gdyby ta odpowiedź wymagała tłumaczenia informacji z 
innego znanego języka na język Kamari, czy byłoby to sprzeczne z 
moimi rozkazami? 
   - Nie, Koribo. 
   - Czy w istocie odpowiadałeś na pytania, zadane ci przez 
Kamari? 
   - Owszem, Koribo, odpowiadałem - odrzekł komputer. 
   - Rozumiem. Czekaj na nowe polecenia. 
   - Czekam... 
   Schyliłem głowę, zastanawiając się nad najlepszym 
rozwiązaniem problemu. Nie ulegało wątpliwości, że Kamari jest 
bystra i uzdolniona: nie tylko sama nauczyła się czytać i pisać, 
ale też stworzyła spójny i logiczny język, zrozumiały dla 
komputera. Wydałem jej jasne polecenie, ona jednak, nie 
naruszając mojego zakazu, zdołała go obejść. Nie kierowały nią 
niecne pobudki; pragnęła tylko się uczyć, co samo w sobie 
stanowi szlachetny cel. Ale to tylko jedna strona medalu. 
   Z drugiej strony Kamari stała się zagrożeniem dla porządku 
społecznego, który z takim trudem ustanowiliśmy na Kirinyadze. 
Mężczyźni i kobiety znali swoje obowiązki i akceptowali je bez 
zastrzeżeń. Ngai podarował Masajom włócznię, Wakambom dał 
strzałę, Europejczykom - maszyny i prasy drukarskie, jednakże 
Kikuju ofiarował kij do kopania ziemi i żyzną krainę otaczającą 
święte drzewo figowe na zboczach Kirinyagi. 
   Kiedyś już, wiele lat temu, żyliśmy w harmonii z naszą 
ziemią. A potem zjawiło się słowo drukowane. Najpierw zrobiło z 
nas niewolników, potem chrześcijan, aż wreszcie staliśmy się 
żołnierzami, robotnikami w fabrykach, mechanikami i politykami 
- wszystkim, czym Kikuju nigdy nie mieli zostać. Raz już się to 
zdarzyło; może zdarzyć się ponownie. 
   Przybyliśmy na Kirinyagę, aby stworzyć idealną społeczność 
Kikuju, kikujską Utopię; czy jedna zdolna dziewczynka mogła kryć 
w sobie ziarno naszej zagłady? Nie miałem pewności, niemniej 
faktem jest, że zdolne dzieci dorastają. To z ich szeregów 
wywodził się Jezus, Mahomet i Jomo Kenyatta - ale też Tippoo 
Tib, największy handlarz niewolników i Idi Amin, kat własnego 
ludu. Oraz Friedrich Nietzsche i Karol Marks, ludzie 
niewątpliwie genialni, którzy jednak wywarli ogromny wpływ na 
rzesze osób znacznie mniej inteligentnych i uzdolnionych. Czy 
mam prawo stanąć z boku w nadziei, że wpływ Kamari na naszą 
społeczność okaże się dobroczynny, skoro cała historia ludzkości 
jasno świadczy o tym, że znacznie bardziej prawdopodobna jest 
druga możliwość? 
   Moja decyzja była bolesna, ale niezbyt trudna. 
   - Komputer - powiedziałem w końcu - mam nowy rozkaz o 
bezwzględnym pierwszeństwie, znoszący wcześniejsze polecenia. Od 
tej pory pod żadnym warunkiem nie wolno ci komunikować się z 
Kamari. Jeśliby cię włączyła, masz jej powiedzieć, że Koriba 
zabronił ci jakichkolwiek kontaktów z jej osobą, a potem 
natychmiast się wyłączyć. Zrozumiałeś? 
   - Zrozumiałem i zapamiętałem. 
   - Doskonale - odparłem. - A teraz wyłącz się. 
 
   Gdy następnego ranka wróciłem z wioski, zastałem puste 
tykwy, rozrzucone koce i bomę wypełnioną kozimi bobkami. 
   Choć mundumugu ma nad Kikuju władzę absolutną, nie 
brak mu litości. Postanowiłem wybaczyć Kamari ten dziecinny atak 
wściekłości, toteż nie złożyłem wizyty jej ojcu ani nie kazałem 
reszcie dzieci jej unikać. 
   Tego popołudnia nie zjawiła się już. Wiem, bo czekałem obok 
chaty, aby wyjaśnić jej moją decyzję. Wreszcie, kiedy zapadł 
zmierzch, posłałem po chłopca, Ndemiego, żeby napełnił mi tykwy 
i posprzątał w bomie. Należy to do obowiązków kobiet, ale nie 
ośmielił się sprzeciwić swemu mundumugu, choć każdy jego gest 
wyrażał wzgardę dla podobnie poniżających czynności. 
   Kiedy Kamari nie zjawiła się przez następne dwa dni, 
wezwałem do siebie Njoro, jej ojca. 
   - Kamari złamała dane mi słowo - oznajmiłem. - Jeśli nie 
przyjdzie dziś i nie posprząta w mojej bomie, będę musiał rzucić 
na nią thahu. 
   Njoro sprawiał wrażenie zdumionego. 
   - Kamari mówi, że już ją przekląłeś, Koribo. Zamierzałem 
cię spytać, czy powinienem wygnać ją z naszej bomy. 
   Potrząsnąłem głową. 
   - Nie. Nie wyganiaj jej. Na razie nie rzuciłem na nią thahu 
- ale dziś po południu musi stawić się do pracy. 
   - Nie wiem, czy starczy jej sił. Od trzech dni nie je i nie 
pije, siedzi tylko bez ruchu w chacie mojej żony - urwał. - Ktoś 
obłożył ją thahu. Jeśli to nie ty, może zechciałbyś rzucić 
zaklęcie, które usunie klątwę. 
   - Od trzech dni nie jadła i nie piła? - powtórzyłem. 
   Przytaknął. 
   - Pójdę do niej - wstałem z ziemi i ruszyłem za nim krętą 
ścieżką prowadzącą do wioski. Kiedy dotarliśmy do jego bomy, 
Njoro zaprowadził mnie do chaty swojej żony, wywołał z niej 
zatroskaną matkę Kamari i odszedł na bok. Wszedłem do środka. 
Kamari siedziała w najdalszym kącie, wsparta plecami o ścianę. 
jej kolana dotykały podbródka, ręce oplatały szczupłe nogi. 
   - Jambo, Kamari - rzuciłem. 
   Spojrzała na mnie, ale nie odpowiedziała. 
   - Twoja matka martwi się o ciebie, a ojciec mówi, że 
przestałaś jeść i pić. 
   Brak reakcji. 
   - Nie dotrzymałaś też obietnicy. Miałaś sprzątać w mojej 
bomie. 
   Cisza. 
   - Czyżbyś zapomniała, jak się mówi? 
   - Kobiety Kikuju nie mówią - odparła z goryczą - ani nie 
myślą. Mają tylko rodzić dzieci, gotować jedzenie, zbierać drwa 
i uprawiać pola. Do tego niepotrzebne im mowa i myślenie. 
   - Jesteś aż tak nieszczęśliwa? 
   Nie odpowiedziała. 
   - Posłuchaj mnie, Kamari - powiedziałem powoli. - Podjąłem 
już decyzję dla dobra Kirinyagi i nie zmienię jej. Jako kobieta 
Kikuju musisz żyć tak, jak ci przeznaczono - urwałem. - 
Jednakże Kikuju i Rada Eutopii szanują prawa jednostki. Każdy 
członek naszej społeczności może odejść, jeśli takie jest jego 
życzenie. Zgodnie z umową, którą podpisaliśmy, obejmując we 
władanie ten świat, wystarczy tylko, abyś udała się do miejsca, 
zwanego Przystanią. Statek Kontroli zabierze cię stamtąd, 
dokądkolwiek zechcesz. 
   - Kirinyaga jest wszystkim, co znam - odparła. - Jak mam 
wybrać sobie nowy dom, skoro nie wolno mi poznać innych miejsc? 
   - Nie wiem - przyznałem. 
   - Nie chcę opuszczać Kirinyagi! - ciągnęła dalej. - To mój 
dom. Tu mieszka mój lud. Jestem dziewczyną Kikuju, nie Masajką 
czy Europejką. Będę rodzić dzieci mojego męża i uprawiać jego 
shambę, zbierać drwa, gotować posiłki i tkać stroje. Opuszczę 
shambę rodziców i zamieszkam z rodziną męża. Zrobię to wszystko 
bez słowa skargi, Koribo, jeśli tylko pozwolisz mi nauczyć się 
czytać i pisać. 
   - Nie mogę - odrzekłem ze smutkiem. 
   - Ale dlaczego? 
   - Kto jest najmądrzejszym człowiekiem, jakiego znasz, 
Kamari? 
   - Mundumugu jest zawsze najmądrzejszy w wiosce. 
   - Musisz zatem zaufać mojej mądrości. 
   - Tylko że czuję się jak tamten sokół karłowaty - w głosie 
Kamari zabrzmiała żałosna nuta. - Całe życie marzył o tym, że 
kiedyś poszybuje wysoko, unoszony wiatrem. Ja marzę o słowach na 
ekranie komputera. 
   - Ale różnisz się od sokoła - odparłem. - On nie mógł stać 
się tym, czym miał być. Tobie nie pozwalam na zostanie tym, kim 
być nie powinnaś. 
   - Nie jesteś złym człowiekiem, Koribo - oznajmiła z powagą 
- niemniej mylisz się. 
   - Jeśli tak, będę musiał żyć z tą świadomością. 
   - Domagasz się jednak, abym i ja z nią żyła - stwierdziła 
Kamari. - Na tym właśnie polega twoja zbrodnia. 
   - Jeżeli jeszcze raz nazwiesz mnie zbrodniarzem - 
powiedziałem surowo, bowiem nikomu nie wolno zwracać się w ten 
sposób do mundumugu - rzucę na ciebie thahu. 
   - Co jeszcze mógłbyś zrobić? - spytała gorzko. 
   - Mogę zamienić cię w hienę, nieczystą pożeraczkę ludzkiego 
ciała, która żeruje w ciemności. Mogę napełnić twój brzuch 
cierniami, by każdy ruch sprawiał ci niewyobrażalny ból. Mogę... 
   - Jesteś tylko człowiekiem - odparła ze znużeniem - i 
uczyniłeś już najgorsze, co leżało w twej mocy. 
   - Dość tego! - zagrzmiałem. - Rozkazuję ci zjeść i wypić 
wszystko, co przyniesie ci matka. Po południu spodziewam się 
ciebie u mnie w bomie. 
   Wyszedłem z chaty i poleciłem matce Kamari, aby zaniosła 
jej wodę i utarte banany. Następnie odwiedziłem shambę Benimy. 
Stado bawołów stratowało mu pole, niszcząc zbiory, toteż 
złożyłem ofiarę z kozła, aby zdjąć thahu, ciążące nad jego 
ziemią. 
   Kiedy skończyłem, wstąpiłem na chwilę do bomy Koinnagego, 
który poczęstował mnie świeżo uwarzonym pombe i natychmiast 
zaczął narzekać na Kibo, swoją nową żonę, intrygującą wraz z 
Shumi, drugą żoną, przeciwko Wambie, najstarszej. 
   - Zawsze możesz się z nią rozwieść i odesłać do rodzinnej 
shamby - podsunąłem. 
   - Kosztowała dwadzieścia krów i pięć kóz! - jęknął. - Czy 
jej rodzina zwróci posag? 
   - Nie. 
   - Zatem jej nie odeślę. 
   - Jak chcesz - wzruszyłem ramionami. 
   - Poza tym jest bardzo silna i ładna. Gdyby tylko 
przestała wykłócać się z Wambu. 
   - O co się kłócą? - spytałem. 
   - O to, która ma przynieść wodę, a która zaszyć mój strój 
czy załatać strzechę chaty. - Zawahał się. - Sprzeczają się 
nawet o to, czyją chatę mam odwiedzić w nocy, jakbym sam nie 
miał w tej materii nic do powiedzenia. 
   - Czy kiedykolwiek kłócą się o idee? - spytałem. 
   - Idee? - powtórzył, spoglądając na mnie nic nie pojmującym 
wzrokiem. 
   - Takie, jak w książkach. 
   Roześmiał się. 
   - To przecież kobiety, Koribo. Po co im jakieś idee? W 
istocie po co one komukolwiek? 
   - Nie wiem - odparłem. - Po prostu byłem ciekaw. 
   - Wyglądasz, jakby coś cię niepokoiło - zauważył. 
   - Pewnie to wina pombe. Jestem już starym człowiekiem, a 
twoje pombe ma dziś dziwnie ostry smak. 
   - To dlatego, że Kibo nie słucha, kiedy Wambu pokazuje jej, 
jak je warzyć. Naprawdę powinienem ją odesłać - zerknął na Kibo, 
dźwigającą wiązkę drew na swych silnych, dziewczęcych plecach - 
ale jest taka ładna i młoda. - Nagle jego spojrzenie powędrowało 
dalej, ku wiosce. - Ach! - westchnął. - Widzę, że stary Siboki 
wreszcie umarł. 
   - Skąd wiesz? - spytałem. 
   Wskazał ręką kolumnę dymu, wznoszącą się nad wsią. 
   - Palą jego chatę. 
   Odwróciłem się w tamtym kierunku. 
   - To nie chata Sibokiego - stwierdziłem. - Jego boma leży 
dalej na zachód. 
   - Kto jeszcze jest stary, słaby i bliski śmierci? - zdziwił 
się Koinnage. 
   I nagle zrozumiałem. Z taką samą pewnością, z jaką wiem, że 
Ngai zasiada na swym tronie na szczycie świętej góry, wiedziałem 
już, że Kamari nie żyje. 
   Najszybciej, jak potrafiłem, powędrowałem w stronę shamby 
Njoro. Kiedy tam dotarłem, matka, siostra i babka Kamari 
zawodziły już pieśń śmierci. Po ich policzkach spływały łzy. 
   - Co się stało? - spytałem, podchodząc do Njoro. 
   - Czemu pytasz, skoro to ty odebrałeś jej życie? - odparł z 
goryczą. 
   - Nie ja ją zabiłem. 
   - Czyż jeszcze dziś rano nie groziłeś, że rzucisz na nią 
thahu? - nie ustępował. - Zrobiłeś to, a teraz ona nie żyje, 
mnie zaś pozostała tylko jedna córka, za którą dostanę posag. W 
dodatku muszę spalić chatę Kamari. 
   - Przestań się zamartwiać chatami i posagami i opowiedz 
dokładnie, co się stało, albo doświadczysz na własnej skórze, co 
oznacza klątwa mundumugu! - warknąłem. 
   - Powiesiła się w swej chacie na kawałku bawolej skóry. 
   W tym momencie zjawiły się kobiety z sąsiedniej shamby. 
Cała piątka podjęła pieśń śmierci. 
   - Powiesiła się? - powtórzyłem. 
   Przytaknął. 
   - Gdyby choć wybrała do tego byle jakie drzewo! Teraz jej 
chata jest nieczysta i muszę ją spalić. 
   - Bądź cicho! - uciąłem, próbując zebrać myśli. 
   - Kamari nie była złą córką - ciągnął dalej. - Czemu ją 
przekląłeś, Koribo? 
   - Nie rzuciłem na nią thahu - odparłem, zastanawiając się, 
czy to prawda. - Chciałem tylko ją ocalić. 
   - Czyje czary są silniejsze niż twoje? - spytał z lękiem. 
   - Twoja córka złamała prawo Ngai. 
   - A teraz Ngai wywarł na niej swą zemstę! - jęknął 
przerażony Njoro. - Kogo następnego z mojej rodziny dosięgnie 
jego gniew? 
   - Nikogo - odparłem. - Tylko Kamari złamała prawo. 
   - Jestem biednym człowiekiem - powiedział ostrożnie Njoro - 
teraz jeszcze biedniejszym niż przedtem. Ile musiałbym ci 
zapłacić, żebyś poprosił Ngai o to, aby przyjął do siebie ducha 
Kamari, ulitował się nad nią i wybaczył to, co uczyniła? 
   - Zrobię to niezależnie od zapłaty. 
   - Nic sobie nie policzysz? - upewnił się. 
   - Nic. 
   - Dziękuję, Koribo! - westchnął z zapałem. 
   Stałem bez ruchu, wpatrując się w płonącą chatę, i 
próbowałem nie myśleć o ukrytych w środku zwęglonych zwłokach 
dziewczynki. 
   - Koribo? - zagadnął po dłuższej chwili Njoro. 
   - Czego znów chcesz? - rzuciłem z rozdrażnieniem. 
   - Nie wiedzieliśmy, co począć ze skórą bawołu, bowiem 
dostrzegliśmy na niej znaki twojego thahu i baliśmy się ją 
spalić. Teraz wiem, że to Ngai ją naznaczył i lękam się nawet 
jej dotknąć. Czy zechciałbyś ją zabrać? 
   - Jakie znaki? - spytałem. - O czym ty mówisz? 
   Njoro ujął mnie za rękę i poprowadził przed płonącą chatę. 
Jakieś dziesięć kroków od wejścia na ziemi leżał długi pas 
wyprawionej skóry, na którym powiesiła się Kamari. Na skórze 
widniały wydrapane rzędy dziwnych symboli - tych samych, jakie 
widziałem na ekranie mojego komputera trzy dni wcześniej. 
   Schyliłem się i podniosłem pas, po czym odwróciłem się do 
mojego towarzysza. 
   - Jeśli istotnie na twoją shambę rzucono klątwę, to ja ją 
zdejmuję i przenoszę na siebie, zabierając znaki gniewu Ngai. 
   - Dziękuję ci, Koribo! - odparł z widoczną ulgą. 
   - Muszę już odejść, aby przygotować czary - oznajmiłem 
szorstko i ruszyłem w długą powrotną drogę do mojej bomy. Kiedy 
już tam dotarłem, zaniosłem pas bawolej skóry do środka chaty. 
   - Komputer - poleciłem. - Włącz się. 
   - Gotów. 
   Uniosłem pas, przytykając go do soczewki skanera. 
   - Rozpoznajesz ten język? 
   Soczewka rozbłysła. 
   - Tak, Koribo. To język Kamari. 
   - Co oznaczają te znaki? 
   - To dwuwiersz: 

      Teraz wiem, czemu ptak w klatce ginie i czego mu trzeba, 
      bowiem jak on, ja także dotknęłam przez chwilę nieba. 
 
   Po południu do shamby Njoro zbiegli się już wszyscy 
mieszkańcy wioski. Kobiety przez całą noc i następny dzień 
nuciły pieśń śmierci, szybko jednak zapomniano o Kamari - w 
końcu życie toczy się dalej, a ona była jedynie małą kikujską 
dziewczynką. 
   Od tamtego dnia za każdym razem, kiedy znajduję ptaka ze 
złamanym skrzydłem, usiłuję go wyleczyć. Ptaki zawsze umierają, 
a ja chowam je obok kopczyka ziemi, oznaczającego miejsce, w 
którym kiedyś stała chata Kamari. 
   I kiedy tak grzebię w ziemi kolejne ptaki, znów o niej 
myślę i żałuję, że nie jestem prostym człowiekiem, dbającym o 
swe bydło, doglądającym zbiorów i nękanym troskami zwykłych 
ludzi, ale mundumugu, który musi żyć ze świadomością skutków 
swoich czynów.
                                Przełożyła Paulina Braiter

*przełożył Stanisław Barańczak

   Opowiadanie Mike'a Resnicka "Kirinyaga" wydrukowaliśmy w 
"NF" nr 4/96.
