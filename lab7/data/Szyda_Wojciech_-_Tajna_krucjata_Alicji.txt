Autor: WOJCIECH SZYDA       
Tytul: Tajna krucjata Alicji                   

Z "NF" 10/98
                                           
  Inkluz - według dawnych wierzeń ludowych duch, siła 
dobroczynna w jakimś przedmiocie, np. amulecie, monecie 
dostarczonej przez skrzata, powracającej zawsze do 
właściciela dzięki zawartej w niej mocy. 
                      SŁOWNIK MITÓW I TRADYCJI KULTURY   
   
                                                          
  Inkluzja - ciało obce, które zostało we wnętrzu minerału 
podczas jego krystalizowania się. 
                               SŁOWNIK WYRAZÓW OBCYCH
                                                     
1. SANDRO LARKIN               

   Gołąb wylądował na parapecie. Sandro Larkin ocknął się z 
rozmyślań i uchylił okno. Korporacja "Amber" szybko 
wywiązała się z umowy - tydzień temu zgłosił się do Poczty 
Terapeutycznej i już otrzymywał przesyłkę. Ptak czekał na 
odbiór listu, ale Sandro zwlekał. Pochylony nad parapetem 
splunął i obserwował, jak ślina znika w deszczu, przy 
dolnych piętrach. "Zupełnie jak ludzie w tym mieście..." 
Deszcz przygnębiał, wywoływał dziwne skojarzenia. Oczy 
gołębia przypominały amulety inkluzjan.  Należały do 
pocztowego ptaka, lecz Sandro dostrzegał w nich owady 
zatopione w bursztynie. Skąd te skojarzenia?  Pewnie przez 
powiązania korporacji z ruchem inkluzjan. Oglądał ostatnio 
wywiad z jej prezesem, zagorzałym zwolennikiem nowej wiary.  
   Zamiast nóg ptak miał magnetyczne wypustki z zaczepionym 
tubusem. Sandro odczepił rurkę, wyjął list, a gdy 
zainstalował na powrót pusty tubus-kopertę, ptak wzbił się w 
powietrze. Sandro zatrzasnął okno i usiadł na krześle. Na 
stoliku obok leżała inkluzja. Wczoraj, gdy wyrzucał śmieci, 
ujrzał brązowy kamień przyklejony do klapy zsypu.  Wziął go 
i położył na widocznym miejscu. To dlatego wszystko kojarzy 
mu się z nowym ruchem religijnym. Prawda, jako taksówkarz, 
parokrotnie woził też ludzi zrzeszonych w sekcie.  
   Odwinął list. Zieloną papeterię pokrywało równe, ładne 
pismo kobiety, której nigdy nie widział. Na dole podpis "Twoja 
Sylwia". Sylwia... - powtórzył w myślach. - Dziewczyna, z 
którą będę wymieniał korespondencję terapeutyczną.     
     
   Drogi Sandro!              
   To miło, że pozwoliłeś, bym napisała pierwsza.  Podobno 
początki są zawsze najtrudniejsze, ale ja mam tyle do 
powiedzenia! Na razie jesteśmy sobie obcy, lecz to na pewno 
się zmieni. Moja szefowa mówi, że tylko pierwszy krok jest 
trudny. Kiedy odpiszesz, będziemy mieli go za sobą. Myślę, 
że epistoloterapia to cudowny pomysł.  Sprawia, że ludzie 
nie czują się już  samotni, bo mają kogoś, komu mogą napisać 
o swoich zmartwieniach. Odkąd sprowadziłam się do Amodos, 
czuję się taka rozbita ! Mam nadzieję, że niedługo to się 
zmieni. Poza tym to takie miłe i romantyczne, kiedy pod 
twoje okno przylatuje gołąb, a ty wręczasz mu list i 
programujesz adres.  
   Ale najpierw się przedstawię. Na imię mam Sylwia i 
pracuję jako tancerka w nocnym klubie...  
                   
2. KLAUS HERTOGENBOSCH         

   Komendant Policji Klaus Hertogenbosch siedział w 
gabinecie i rozmawiał przez telefon.  
   Z wyglądu przypominał muskularnego wieprza lub spasionego 
buhaja (zoomorficzne skojarzenia jego podkomendnych na tym 
się wyczerpywały), z charakteru należał do klasycznych 
ponuraków. Prywatnie nie był narcyzem ani ociężałym 
smutasem przeklinającym na widok swojego odbicia w lustrze. 
Przeciwnie, uważał, że słuszna postura plus dodatkowe 
kilogramy plus poważna fizjonomia świetnie pasują do szefa 
glin. Wyczytał gdzieś, że przeciętny człowiek tak właśnie 
wyobraża sobie policjanta i to wbijało go w dumę. Wygląd 
plus charakter plus zawodowe doświadczenie oto elementy 
składowe policjanta doskonałego. Dopełnienie - całkowite 
poświęcenie się wykonywanej pracy. Życia prywatnego w 
zasadzie nie prowadził, wszak był funkcjonariuszem 
publicznym, a to do czegoś zobowiązywało.  W rezultacie 
postanowił upublicznić swą prywatność: stał się 
ucieleśnieniem zawodu, a zawód stał się ucieleśnieniem 
Klausa Hertogenboscha. W ten sposób osiągnął harmonię.  
Pomimo tuszy silny, odporny i sprawny fizycznie, można 
powiedzieć, że był typem twardziela.  
   Paląc cygaro, wykrzykiwał do słuchawki.
   - Że co?... Że nastąpi zagłada miasta?...  Kiedy?... Za 
dwa tygodnie?... Wam też to powiedział?...  
   Wyjaśnienia porucznika Questa przerwały mu tylko na 
chwilę.  
   - Spróbujcie przesłuchania z użyciem hipnozy - wołał 
komendant. - Jeśli syntetyki nic nie dają...  Bzdura, 
kolego! Ten przyjemniaczek na trzeźwo plecie takie same 
bzdury jak na haju. Nie ma co tracić czasu. To świr, ale ja 
wiem, że coś ukrywa. Macie wydusić z niego TO COŚ; chcę, 
żebyście wyżęli jego psychikę jak szmatę. Wtedy skapnie 
jakaś cenna informacja... Tak... Tak... Wykonać!  
   Słuchawka wylądowała na widełkach.
   Klaus Hertogenbosch podszedł do okna. Był spięty. Myślał 
o fanatyku, którego wczoraj  przesłuchał.  Przedwczoraj go 
ujęli - szaleńca prującego z ostrej amunicji do przechodniów. 
Wariat krzyczał: "Uwalniam was od grzechu!" i kasował kogo 
popadnie. Zanim dostał pocisk usypiający, zastrzelił 
trzydzieści dziewięć osób.  To nie pierwszy taki wypadek w 
karierze Hertogenboscha.  Uzbrojeni paranoicy byli prawdziwą 
plagą. Tutaj różnica polegała na rekordowym odstrzale i 
stopniu ześwirowania. Psychiatrzy stwierdzili tzw. obłęd 
posłannictwa objawiający się poczuciem misji. Mógł nawracać 
słowem, ale postanowił połączyć przyjemne z pożytecznym i 
urządził sobie strzelnicę. Domorosły kapłan-morderca - 
myślał komendant. - Nawiedzony skurwiel, najchętniej 
skopałbym go na śmierć...  
   Przesłuchanie zaczęło się standardowo: kto, gdzie i kiedy? 
Jednak Hertogenbosch nie otrzymał odpowiedzi. Fanatyk 
powtarzał, że jest sześćset sześćdziesiątym szóstym 
wcieleniem proroka Ezechiela i że kosmiczna rasa planuje 
podbój Amodos.  - Zastrzel się albo zwariuj, póki nie jest 
za późno - pohukiwał na komendanta. Na pytanie, jak można 
zwariować? - odparł: - To bardzo proste. Trzeba przez cały 
dzień nie jeść, nie pić i nie wychodzić z mieszkania. Należy 
czytać Lautreamonte'a i oglądać obrazy Boscha,  palić 
papierosy, pić kawę i słuchać płyt z muzyką śmierci... - 
Zwłaszcza ostatnie zalecenie popsuło komendantowi humor. W 
mieszkaniu Ezechiela znaleziono kolekcję płyt z muzyką 
ostatniego tchnienia, kompozycjami techno zmiksowanymi z 
jękami uśmiercanych.  
   Hertogenbosch spojrzał na zegarek. Nic tu po nim. Zamknął 
walizkę i opuścił gabinet.  Przed gmachem komendantury 
osłupiał. Na ścianie widniało graffiti. Przemknęło mu przez 
myśl, że to szczyt bezczelności, ale podszedł i przeczytał. 
Rysunek przedstawiał czarną kulę przebitą nożem, a napis 
głosił: ZIEMIA JEST PIEKŁEM INNEJ PLANETY.  
   Jutro trzeba będzie zamalować - pomyślał ze złością, 
kierując się w stronę parkingu. Klął pod nosem.  
   
3. JANEK PANTERA

    Dookoła było osiedle prostokątnych bloków.  Mężczyzna w 
rozpiętym czarnym płaszczu stał na balkonie. Pod spodem nie 
nosił bielizny, więc postronny obserwator mógłby uznać go za 
ekshibicjonistę. Jednak mężczyzna nie miał takich 
skłonności. Trzymał sztucer przytknięty do policzka i 
oglądał niebo. Szarość brudnych mydlin, w dole miasto tak 
martwe jak pogoda - wszystko zdawało się szeptać: znienawidź 
mnie!... Mężczyzna umiał słuchać takich próśb. Z okiem 
przytkniętym do celownika odprawiał seans nienawiści - 
symbolicznie rozstrzeliwał rzeczywistość. Każdy dzień 
witał w ten sposób.  
   Nazywał się Janek Pantera. Zewnętrznie nie różnił się od 
innych ani z wyglądu, ani z obycia. Odmienność tkwiła w 
środku. Koronną cechą ekscentryka jest niepojmowanie własnej 
odmienności. Janek osiągnął ten etap: będąc przekonany o 
własnej wyjątkowości, nie traktował jej jak dziwactwa. 
Terapią mogłaby być opinia znajomych, miał ich jednak 
niewielu i widywał rzadko.  Powierzchowne kontakty z ludźmi 
pozwalały mu grać kogoś, kim nie był. Maskował się 
umiejętnie i w efekcie nikt nie podejrzewał, że Janek 
Pantera uważa się za ostatniego krzyżowca.        
   Dawniej myślał o założeniu zakonu, jednak natura 
samotnika nie pchnęła go w tym kierunku. Postanowił działać 
sam. Ustanowił własny kodeks rycerski, zwyczaje i obrzędy. 
Czuł wzniosłość swego powołania. Nigdy nie myślał o sobie: 
Janek Pantera. Wolał przydomki o brzmieniu patetycznym: 
Mściciel Graala, Anioł Przemocy, Rycerz Zmierzchu... Uważał, 
że świat pogrążył się w kryzysie, ponieważ zniknął szacunek 
dla formy. Sam bardzo szanował rytualność.  
   Janek podpadał prawnie pod kategorię fanatyka broni.  
Istniał na to dowód: obwieszone sprzętem wojskowym ściany 
jego mieszkania. Był to spory arsenał: pistolety, karabiny, 
wyrzutnie, działka, kusze, noże, bagnety, paralizatory, 
kije, rękawice, kamizelki, hełmy, ładunki wybuchowe i pasy z 
amunicją. Został również fanatykiem zdrowego trybu życia. W 
piwnicy urządził sobie siłownię.  Zmajstrował maszynę z 
linek, kamieni i złomu, na której codziennie ćwiczył. Rano 
uprawiał jogging. Doskonalił ciało i charakter, ponieważ 
planował ostateczną zagładę niewiernych. Powołanie poczuł 
późno, kiedy powstał kościół inkluzjan. Z playboya 
przeistoczył się w ascetę: odstawił kobiety, alkohol i 
sztuczne żarcie. Rycerz powinien być czysty. W oczach Janka 
inkluzjanie byli wcieleniem Szatana. Mieszkańcy Amodos 
okazali się jednak ślepi, dlatego Janek postanowił, że sam 
zniszczy sektę. Gromadził arsenał, ćwiczył, planował 
zamachy. Wiedział, że musi czekać, aż osiągnie hart ducha i 
pełnię sprawności kondycyjnej. Dopiero wtedy zostanie 
ziemskim podkomendym Archanioła Michała - komandosem 
Chrystusowego Legionu.  
 
4. KOŚCIÓŁ

    Religie rodzą się w różny sposób. W przypadku inkluzjan 
zaczęło się od wysypiska śmieci. Pewnego dnia menel z hordy 
grasującej na śmietniku trafił na bryłkę bursztynu z 
zatopionym owadem. Znalezisko było nietypowe, więc schował 
je do woreczka na szyi, sądząc, że to szlachetny kamień. O 
trofeum milczał, aż dowiedział się, że inni także mają  
kamienie. Okazało się, że wszyscy żebracy znaleźli bursztyny 
tego samego dnia i w każdym tkwił zatopiony insekt. Z czasem 
zaczęli nosić kamienie jak amulety.  
   Horda żyła w kartonowej wiosce nad brzegiem rzeki. 
Szczątkowa organizacja opierała się na dystrybucji posiłków 
i podziale śmietniska na rewiry.  Amulety zmieniły 
mentalność tych ludzi. Nocą przy ognisku oglądali bryłki 
bursztynu. Szczególnie podobały im się owady, nie 
przypominające znanych insektów. Były to trzycentymetrowe 
korpusy o czarnym pancerzu, brązowych skrzydłach, sześciu 
odnóżach, gryzącym aparacie szczękowym i czułkach 
zakończonych czerwonymi gałkami. W ułożeniu przypominały 
człowieka leżącego na wznak. Nocą kloszardzi siadali wokół 
beczki ze smołą i medytowali. Amulety sprawiły, że 
postanowili lepiej się zorganizować.  Uzgodnili status 
hordy, a obszar w sercu wioski uczynili miejscem rytualnym. 
Na starej beczce wyrzeźbili podobizny owadów. Tak powstał 
pierwszy ołtarz inkluzjan.  
   Nie znali słów "religia" oraz "misja", a jednak czuli 
chęć głoszenia nowej wiary. Przestali mieć żal, że są na 
marginesie, opuściło ich poczucie niższości. Zaczęli 
współczuć tym, którzy nie wiedzieli o cudownych bursztynach. 
Postanowili nawracać. Zaczęli od malowania graffiti, 
najpierw pod mostami, z czasem w dzielnicach slumsów, a w 
końcu na głównych ulicach Amodos. W ciągu roku miasto 
pokryło się niezrozumiałymi rysunkami: z początku były to 
owady, z czasem emblematy: podłużne litery "x" z wygiętą w 
łuk kreską przecinającą środek.  Ludzie mijali malunki 
obojętnie, dopóki nie zdarzyła się rzecz dziwna. Inkluzje 
zaczęli znajdować inni mieszkańcy Amodos. Biedni, 
średniozamożni, bogaci - w niespodziewanych okolicznościach 
natrafiali na kamienie z robakami. W mieście zapanowała moda 
na zbieranie inkluzji.  
   W ciągu dwóch lat moda przeistoczyła się w kult.  Gdy 
odkryto, że pierwszymi jego wyznawcami byli żebracy z 
obozowiska nad rzeką, kartonowa wioska stała się miejscem 
pielgrzymek. Szacunkowa liczba inkluzji sięgała stu tysięcy. 
Bogaci przemysłowcy założyli fundację wspierającą ruch 
religijny i sfinansowali budowę świątyni w sercu wioski. 
Dopiero wtedy inkluzjanie zarejestrowali się jako związek 
wyznaniowy. Kapłanami zostali ci, na których łaska spłynęła 
najwcześniej. Żebracy przywdziali purpurowe szaty i 
odprawiali nabożeństwa tam, gdzie niegdyś cierpieli głód i 
upokorzenie.  
   Doktryna inkluzjan opierała się na "dogmacie łaski". 
Głosił on, że znajdowanie inkluzji jest oznaką bożej 
przychylności, a im więcej bursztynów ktoś posiada, tym 
większa jego zasługa.  Kultową księgą inkluzjan były Święte 
Zwoje, podyktowane w religijnym transie przez jednego z 
kapłanów wersy uznane za epifanię. Opisywały założenia  
kościoła oraz wymieniały zakazy i nakazy adresowane do 
wiernych. Podporządkowywały działalność wspólnoty celowi 
nadrzędnemu: oczekiwaniu na odrodzenie się ludzi pod 
postacią owadów. Wierni powinni być posłuszni poleceniom 
kapłanów (inkluzytorów) i oczekiwać zbawienia. Fragmenty 
Świętych Zwojów odczytywano codziennie w świątyni. Wokół 
kościoła powstały budynki mieszkalne i cele dla eremitów, 
którzy dawali przykład pobożności, smarując ciała cukrem i 
resztkami jedzenia, aby mogły chodzić po nich owady.        
   Fenomen sekty stał się przedmiotem badań naukowych. 
Starano się wytłumaczyć zjawisko na gruncie psychologii. 
Jeden z badaczy pisał: W przypadku inkluzjan mamy do 
czynienia ze znanym psychologom "syndromem zbieractwa". 
Emocjonalny stosunek kolekcjonerów do  przedmiotów (np. 
znaczków, monet)  występuje tutaj w formie przekształconej, 
bowiem inkluzjanie deifikują swój nawyk. Wydaje się, że 
przyczyną sakralizacji jest nieznane pochodzenie bursztynów, 
budzące w ludziach głód mistycyzmu. Z braku wyjaśnień 
racjonalnych obrano rozwiązanie nadprzyrodzone.  
   Tymczasem rosła liczba wyznawców, a wraz z nią liczba 
owadzich amuletów. W sześciomilionowym Amodos inkluzjanie 
skupiali milion osób. Siłą sekty była tajemnica tkwiąca w 
bursztynach. Nikt nie zauważył, że żywe owady głupiały w 
zetknięciu z nimi jak od środka toksycznego, a motyle, 
siadając na ich powierzchni, spalały się na popiół.  
                 
5. SYLWIA

   Sylwia Bun pracowała jako tancerka w nocnym klubie 
"IANTAR". O północy kończyła występ, szła do garderoby, 
siadała przed lustrem i zmywała makijaż. Lustro miało 
wysokość ściany, odbijało ciało Sylwii spełniające wymogi 
stawiane kandydatkom -  wymiary, wzrost, waga, pełne piersi, 
smukłe nogi i uwodzicielska twarz. Nogi, pachy i ręce miała 
wydepilowane, a zarost łonowy przystrzyżony dokładnie w 
kształt równobocznego trójkąta.   
   Tydzień temu zapisała się do poczty terapeutycznej. Dała 
się skusić reklamie i zapłaciła za miesiąc usług. Po 
pierwsze: była ciekawa. Po drugie: podobał się jej pomysł 
korespondowania z osobą dopasowaną do niej charakterem. W 
torebce miała list, którego nie zdążyła przeczytać przed 
wyjściem do pracy. Otworzyła kopertę.  
                      
   Droga Sylwio!
   Twój list czytałem kilka razy i bardzo mi się spodobał. 
Jesteś otwarta, serdeczna i wrażliwa. Z taką osobą jak ty 
zawsze chciałem się zaprzyjaźnić. Ja też uważam, że poczta 
terapeutyczna to świetny pomysł.  Korporacja "Amber" zarabia 
na ludzkiej samotności, ale pozwala ją ludziom przezwyciężać 
i za to godna jest szacunku.  
   Teraz się przedstawię. Nazywam się, jak już wiesz, Sandro 
Larkin. Jestem taksówkarzem. Pracuję tylko na jedną zmianę i 
to mi odpowiada. Odkąd wprowadzono taksówki komunalne, nocne 
kursy zostały prywatnym taksówkarzom zabronione. Zamiast 
komputerów taksówkami kierują umysły skazanych przestępców. 
Ich ciała się hibernują, a ich wyizolowane umysły kierują 
pojazdami, wyposażone w implanty głosowe. Mają zakaz rozmowy 
z klientami, a jednak czasami przerywają milczenie, by się 
pożalić. Bardzo przygnębia mnie myśl, że ktoś może odbywać 
karę tak okrutną. Ale do rzeczy.  
   Moje stowarzyszenie taksówkarskie nazywa się "Imago" i 
skupia trzysta pojazdów. Jeżdżę starym modelem Olfena 30, 
ale przyzwyczaiłem się do niego i nie zamieniłbym się na 
inny...  
   
   Sylwia zastanawia się, jaki może być Sandro prywatnie. 
Poczta odradza osobistych kontaktów - mogłyby zakłócić 
przebieg terapii. Ale Sylwia jest ciekawa. Jaki on jest jako 
facet ?... Niespodziewanie ta myśl podnieca ją. Zamyka oczy 
i wyobraża sobie miłość pod prysznicem.  Przystojny, 
umięśniony mężczyzna miażdży ją, opartą o kafelki.  
   Wtedy budzi się i widzi brązową inkluzję wśród kremów, 
pomadek i emulsji.  
   Dotyka jej palcem i czuje dreszcz. Wizja powraca. Sylwia 
zaczyna się onanizować. W jej fantazji cudowny samiec 
wchodzi w nią twardym bagnetem; w jednej chwili wybuchają 
tysiącem słońc.   
   Lustro odbija ją spoconą i dyszącą. Sylwia śmieje się i 
chowa kamień do torebki. Zwilża tampon rozpuszczalnikiem i 
przystępuje do zmywania makijażu. W myślach układa kolejny 
list do Sandra.  
   
6. WYBUCH                
   Była noc. Pod ścianami budynków, między neonowymi 
światłami przemykał mężczyzna. Miał nieprzemakalny płaszcz i 
plecak, w którym niósł ładunek wybuchowy. W kieszeni 
zapalnik. Szedł obwiązany kapturem, czasami biegł. Mijał 
zardzewiałe trzepaki, śmietniki i podwórka zawalone gruzem. 
Na rondzie Hamana przystanął i wyjął noktogogle. Po drugiej 
stronie znajdował się sklep pokryty  wizerunkami owadów. 
Mężczyzna wyjął zawinięty w papier ładunek i ruszył tam 
klucząc między kręgami światła. Slalom trwał kilka minut. W 
końcu dotarł do kiosku i położył zawiniątko pod ścianą.  
Zmontował zapalnik. Następnie odszedł pośpiesznie, 
rozglądając się, czy nikt go nie śledzi. Gdy był już 
dostatecznie daleko,  wyjął z kieszeni pilota. Uchylił 
plastykową szybkę, nacisnął guzik, błysnęło, rozległ się huk 
i sklep wyleciał w powietrze. Mężczyzna zniknął w bramie. W 
mieszkaniu zaznaczył na ścianie trzeci krzyżyk. Sklep 
inkluzjan przy rondzie Hamana był trzecim tego typu obiektem 
wysadzonym przez Janka Panterę.      
                  
7. KOŚCIÓŁ
   Mieszkańców Amodos nie zaszokowało powstanie nowej sekty. 
W mieście, w którym każda nowinka religijna znajdowała 
wyznawców, kolejny kamyk w politeistycznej mozaice nie 
zdziwił nikogo. Przelotne zainteresowania, sezonowe mody. Po 
roku inkluzjanie zobojętnieli nawet mediom. Traktowano ich 
pobłażliwie jak Nazikrisznowców, Czcicieli Płaskiej Ziemi i 
Neoscjentystów. Milcząca przychylność była dla inkluzjan 
korzystna, szybko zyskali opinię kościoła umiarkowanego. Nie 
narzucali wiary przymusem. Ludzie, którzy znajdowali 
inkluzje, sami garnęli się do kościoła. Z upływem lat sekta 
zyskiwała coraz większe wpływy. Jej wyznawcami byli także 
wpływowi obywatele Amodos, w większości hojni darczyńcy. 
Prezes korporacji "Amber", dziedzic rodzinnej fortuny, 
oficjalnie przystąpił do inkluzjan. Lista sponsorów 
zawierała inne znane nazwiska: Scott Landock, właściciel 
fabryk meblowych i Albrecht Munster, prezes spółki 
"Metamorfion" zajmującej się chirurgią plastyczną, 
znajdowali się w pierwszej trójce. Inkluzjanie byli  prężni 
organizacyjnie - dwa razy w roku urządzali zbiorowe modły na 
stadionach, wspierali biedotę miejską, zakładali sklepy z 
dewocjonaliami. Fala przychylności wkrótce się więc od nich 
odwróciła. Wpływy sekty wydały się ludziom za duże. Różnice 
wyznaniowe zaczęły dzielić przyjaciół i rodziny. Sto tysięcy 
pozostałych w Amodos chrześcijan biło na alarm ostrzegając 
przed nową falą pogaństwa. Apele spotkały się z odzewem. 
Inkluzjanie zaczęli mieć wrogów, rosła liczba pobić i 
podpaleń, na murach wypisywano wrogie hasła. Ten kij miał 
dwa końce - w opinii publicznej zaczął się rysować obraz 
niewinnych męczenników. Chrześcijanie, widząc, jaką burzę 
rozpętali, zaniechali krytyki. Fala opadła, ludzie zaczęli 
się uspokajać. Jedynie Janek Pantera, który nienawidził 
sekty od chwili jej powstania, nie odwołał zemsty. Na razie 
wysadzał sklepy, ale wkrótce zamierzał stoczyć decydujący 
bój z niewiernymi.        
        
8. PRZESŁUCHANIE EZECHIELA
   Klaus Hertogenbosch zjechał windą do piwnic Komendy 
Miejskiej i podszedł do budki strażników. Zza kuloodpornej 
szyby mógł się przyjrzeć pracy podwładnych.  Nie wiedzieli o 
jego wizycie, więc atmosfera była luźna.  Dwóch dryblasów 
siedziało z nogami na stole i gapiło się na 
sadomasochistyczny seks z kasety. Kiedy Hertogenbosch 
zapukał, zerwali się i stanęli na baczność.  
   - Zaprowadźcie mnie do Ezechiela.
   Poszli korytarzem, mijając cele z podejrzanymi.  Na końcu 
lewej odnogi były przezroczyste drzwi.  
   - To tutaj - wskazał strażnik. 
   - Jak się wczoraj zachowywał?
   - Standard. Świrował od samego rana. Kilka razy prosił o 
spray przeciwko owadom.  
   Komendant przyjrzał się skulonemu w kącie zabójcy.  
   - Dobra, otwieraj!
   Karta magnetyczna rozsunęła drzwi. Więzień podniósł się.  
   - Krzesło - polecił Hertogenbosch.
   Strażnik nacisnął guzik przy pasku i ze ściany wysunęło 
się krzesło z klamrami na stopy i nadgarstki.  
   - Siadaj! - polecił Hertogenbosch więźniowi. 
   Ezechiel podszedł wolno do krzesła. Usiadł.  Klamry i pas 
zatrzasnęły się natychmiast. Paznokcie miał połamane, 
krwawiące opuszki. Dopiero teraz ujrzeli, że ściany 
pomieszczenia są pokryte znakami przedstawiającymi owady na 
szubienicach. Ezechiel musiał je wydrapać paznokciami. 
Hertogenbosch  wskazał strażnikowi drzwi.    
   - W porządku, spływaj. Drzwi mają być uchylone.
   Następnie podszedł do Ezechiela i walnął go w twarz.  
   - Ty skurwysynu. 
   I jeszcze raz.
   - Trzydzieści dziewięć osób zginęło przez ciebie!
   Opanował się i zapalił papierosa. 
   - Nie chciałeś zeznawać pod hipnozą. Znaczy to, że albo 
nie jesteś podatny na jej wpływ, albo cały czas gadasz 
prawdę. Jeżeli nie kłamiesz, to znaczy, że nie jesteś takim 
idiotą, na jakiego wyglądasz. Coś wiesz i maskujesz to w 
durnych opowiastkach o kosmitach i inwazji.  Sądzę, że masz 
na myśli zamach terrorystyczny, o którym się potajemnie 
dowiedziałeś, ale nie chcesz przyznać tego wprost. To jest 
związane z sektą "Pocałunek Prawdy", która dwukrotnie już 
podkładała bomby i truła ludzi gazem. Nie mam na to dowodów, 
ale tak podpowiada mi intuicja. A w zawodzie gliniarza 
intuicja znaczy więcej, niż się ludziom wydaje.  
   Hertogenbosch wydmuchał dym prosto w twarz Ezechiela.  
   - Masz mi coś do powiedzenia?
   - Tak - odparł niespodziewanie zabójca.
   - Więc słucham.
   - Zginiecie. Wszyscy.
   - Powtarzasz się, synku - komendant wziął zamach, ale 
zatrzymał go wzrok więźnia. W życiu nie widział takich oczu.  
   - Niech pan wyda rozkaz zabicia wszystkich inkluzjan.  
   - Co?!
   W tym momencie Ezechiel nie przypominał psychicznie 
chorego.  
   - Akcja musi być tajna, żeby nikt nie sypnął.
   - Powiedziałeś: inkluzjan?! - komendant wciąż trzymał 
rękę w zamachu.  
   - Tak. Ich kościół jest tylko parawanem.  Naprawdę 
komunikują się z istotami pozaziemskimi.  Bursztyny to 
przekaźniki. Robią wszystko, by przygotować najeźdźcom 
miasto do podboju.  
   Hertogenboscha zatkało.
   - Czy dlatego zabiłeś tych ludzi?
   - Tak. Większość należała do sekty.  Śledziłem ich. 
Akurat wracali z nabożeństwa.  
   Zapadła cisza. W mózgu Hertogenboscha wrzało.  Rozsądek 
podpowiadał, że nie należy ufać psychopacie.  "Muszę go 
rozgryźć..." 
   Wtedy rozległ się krzyk. 
   - Zabierają mnie!!!
    Twarz zabójcy wykrzywiła się upiornie. Jego ciało, 
przymocowane do krzesła, szarpało się jak w padaczce. 
Przybiegli strażnicy.  
   - Nie wchodzić! - krzyknął komendant. 
   Jak opanować sytuację? Trzasnął Ezechiela w twarz.  
   - Uspokój się!  
   Nic z tego. Przesłuchiwany drgał jak na krześle 
elektrycznym. Jednocześnie próbował mówić.  
   - Baarakhhh... nad rzeeeką... Za trzy noc-c-eee... 
Połączą się... Wtedy będzie za późn... Trzeba ichhh 
powstrz... Powchh-strzymaj ich, Straż-ni-ku !  Aaargh! 
Robaki, obłażą mnie, zabierzcie jeeee !!!...  
   Ponowne uderzenie. Zabójca znieruchomiał.  Odchylił głowę 
i utkwił wzrok w suficie. Hertogenbosch spojrzał w tym samym 
kierunku. Nad krzesłem wisiała przyklejona do tynku 
inkluzja.  
   - Spalę się - wyszeptał więzień.
   Bursztyn odkleił się jak pluskwa. Spadł na nieruchomą 
twarz Ezechiela i w tej samej chwili wybuchł pożar. Zabójca 
płonął razem z krzesłem, śmiejąc się histerycznie. Celę 
wypełnił dym i smród palonych włosów.  
   - Gaśnica! - wrzasnął komendant przez drzwi.
   Wbiegł strażnik i uruchomił wodę ze szlaucha.  Strumień 
uderzył ciało Ezechiela, gasząc płomienie. Spod ociekającej 
piany wyzierała czerwona skóra. Poparzenia trzeciego 
stopnia, pomyślał głupio Hertogenbosch.  Strażnicy byli tak 
samo oszołomieni.  
   - Szefie, podpaliłeś go?!
   - Zamknij gębę.
   Ezechiel jest martwy, jego twarz nie przypomina ludzkich 
rysów. W zwęglonym oczodole pobłyskuje złowrogo bursztyn.  
   - Zróbcie coś z tym - rozkazuje Hertogenbosch, wychodzi i 
ogłupiały kieruje się w stronę windy.  
   
9. PRZYGOTOWANIA
   Janek dusił się z braku powietrza. Miasto osaczało go.  
Poruszał się labiryntem ulic, brodził po kolana w śmieciach. 
Wokół był beton sięgający nieba.  Nie mógł odetchnąć 
głęboko, bo od spalin kręciło się w głowie.  Nie mógł biec, 
bo ulice były zapchane. Gdy zadzierał głowę, nie widział 
nieba. Szczyty bloków zakrzywiały się  na styku chmur, 
tworząc betonową kopułę. Ludzie, których mijał, mieli 
wypisane na twarzach jedno słowo: klaustrofobia.  Nagle 
wszystko zaczęło się odkształcać.  Budynki  zwijały się jak 
płachty, śmieci buchały ku niebu.  Chciał krzyczeć, ale usta 
miał sklejone strachem. Umieram - pomyślał. I w tej samej 
chwili wystrzelił jak pocisk.  Szybował po nocnym niebie, aż 
poczuł, że stopniowo opada.  Zginę - pomyślał. Lecz 
zetknięcie z gruntem było łagodne jak pocałunek. Rozejrzał 
się. Wokół niezmierzony step oświetlony księżycem i 
gwiazdami. Zapach trawy i powiew wiatru. Otoczenie zdawało 
się szeptać: Janku, jesteś wolny.  
   Zaczął biec przed siebie. Śmiał się i krzyczał.  To było 
jak spełnienie marzeń.  
    (czuć na twarzy pocałunki wiatru mieć źrenice otwarte na 
okruchy gwiazd przestać odróżniać szum krwi od szemrania 
rzeki bicie serca z rytmem nocy pomylić samotny bieg przez 
pustkę pod niebem skrzącym się bielą oddech nadwyrężony czuć 
ziemię pod palcami pieścić jej sypkość taka noc wszechświata 
pełna czujesz jak zestrajasz puls serca z wahadłem  nocy 
refleksy lunarnego blasku srebrzą krajobraz są słońcem pod 
którym zakwitają tajemnice za dnia uśpione noc wyrywająca 
sercu dzikość noc wszechświata pełna!) 
   Janek biegnie. Niemal nie dotyka ziemi. Nagle przewraca 
się i ma wrażenie, że zaraz się obudzi. Ale sen przychodzi 
ponownie.  
   Tor kolejowy biegnie równolegle do rzeki. W świetle 
księżyca dwie linie, odcinki wyrastające z mroku i celujące 
w mrok. Rzeka srebrzy się księżycowo, szyny wyglądają jak 
skamieniała drabina. Mrok zaciemnia plamy drzew i krzewów. 
Areały brzegu nikną poza kręgiem lunarnej poświaty. Noc, 
rzeka i  księżyc komponują ten pejzaż.  
   Janek kroczy kolejowym torem jak linoskoczek.  Oczekuje 
przeciwnika. Nad sobą ma rozgwieżdżone niebo, w ręku trzyma 
miecz. Obnażona klinga kontrastuje z czernią jak promień 
światła, którym można przebić mrok. Noc jest freskiem 
maskującym świat niewidzialny. Za jej parawanem kłębią się 
strzygi, wilkołaki, wampiry, nietoperze, szczury, gnomy i 
bazyliszki. Słychać ich wycie, chichot, syki, pierdzenie, 
siorbanie i mlaskanie. Pandemonium kłębi się na wężową 
modłę, ociekając krwią i uryną, splecione w perwersji 
cierpiętniczo-rozkosznej, niepojętej ekstazie bólu 
podskórno-podziemnego, gdzie światło nie ma wstępu i dzieją 
się rzeczy, od których człowiek siwieje. Wszystko to za 
dźwiękoszczelną ścianą nokturnowego pejzażu. Zmysły Janka 
nie mogą tego rejestrować. Lecz jego przeczucie sygnalizuje 
świadomości to, czego podświadomość się boi. W taką noc nie 
można być spokojnym.    
   Wróg czai się na drugim brzegu. Jest tam wzgórze, na nim 
stary budynek. Janek widzi stroboskopową pulsację i czuje 
ZŁO. Jednocześnie przypomina sobie to miejsce. Przecież 
rzeka płynie za jego blokiem! Park i wzgórze istnieją 
naprawdę! Te budynki to baraki, obok których często 
przechodzi! Miecz Janka roztacza blask.  Lumen divino. Na 
głowni widnieje wygrawerowane imię: Christus. Lucifer czyli  
"niosący światło".  Nie dać się oszukać! Poświata wokół 
wzgórza jest taka piękna...  
   Torem kolejowym przechodzą dwie postacie.  Mężczyzna i 
kobieta. Trzymają się za ręce, jakby tańczyli pawanę. Mają w 
sobie coś z widm, pajęczą lekkość, która pozwala im płynąć 
jak konikom morskim. Księżyc liże klapy smokingu i spinkę od 
krawata mężczyzny, dobywa refleksy z karnawałowej sukni 
kobiety. Janek zeskakuje z torów.  Przechodząc spoglądają na 
niego z pretensją. Ciągną za sobą pasmo krwi jak ślimak 
strużkę śluzu. Gdy pochłania ich noc, Janek już wie. To 
wysłannicy Piekła, których musi zabić. Unosi miecz w 
pragnieniu zemsty, ale wizja znika.  
   Budzi go szelest deszczu.  
                              *                      
   Drogi Sandro!
   Ja też bardzo się cieszę, że Cię poznałam. Możesz to 
uznać za dziwne, ale zawsze umiałam przejrzeć ludzi na 
podstawie tego, co mówią i piszą. Mam taki dar. Pewnie jesteś 
ciekaw, co myślę o Tobie? Nie martw się, naprawdę utrafiłeś 
w moje gusta. Może nie powinnam pisać tego otwarcie, ale 
jestem bardzo szczęśliwa, że Cię poznałam.  Sposób, w jaki 
opisałeś swoją pracę, swój tryb życia i stosunek do świata, 
sprawił mi wiele radości. Momentami pisałeś nieporadnie, ale 
to właśnie mnie urzekło. Jest w Tobie coś z chłopca, 
smutnego i marzącego o lepszych dniach. Chciałabym sprawić, 
żeby Twoje dni stały się lepsze! Myślę, że do siebie 
pasujemy. Wymieniliśmy dopiero po jednym liście, a już 
wyczuwam coś takiego. To chyba "kobieca intuicja"...  
   Sandro, wiem, że nie powinniśmy, ale...  spotkajmy się!  
Może to ryzykowne, ale spróbować warto.  Myślę, że 
bezpośredni kontakt z drugim człowiekiem jest lepszy od 
najserdeczniejszego listu. Jeśli uważasz tak samo, odpisz, 
co sądzisz o moim pomyśle. Dajmy sobie szansę! Może nasza 
przyjaźń pięknie się przez to rozwinie...  
                                         Twoja Sylwia
                      
   Droga Sylwio!
   Może to zbieg okoliczności, może przeznaczenie, ale od 
kilku dni myślałem o tym samym. Mówię oczywiście o 
spotkaniu. Dobrze, że to zaproponowałaś. Ja bałem się 
napisać o tym wprost, bo może byś uznała, że za bardzo się 
narzucam. Nie chciałem Cię płoszyć takimi propozycjami.  
Mogłabyś je źle zinterpretować. Wiesz, jacy są faceci...  
   Ponieważ cały dzień jeżdżę taksówką, będziemy się mogli 
spotkać w nocy. Boję się tylko, że ty będziesz wtedy zajęta; 
w końcu tańczysz w klubie nocnym. Jako wstępny termin 
proponuję czwartek. Godzina jest do uzgodnienia. Zależy mi 
też na cichym i spokojnym miejscu.  Chyba ostatnim takim 
obszarem w Amodos jest dorzecze. Tam będziemy samotni i 
wolni od zgiełku.  Odpisz prędko 
                                              Twój Sandro
                              *
   Hertogenbosch wiedział, na co się porywa, nie wiedział 
jednak dlaczego. Robił coś, co jako rutynowany gliniarz 
powinien uznać za idiotyzm. Lata praktyki, setki czynności 
operacyjnych, wiedza życiowa nauczyły go, że intuicji można 
ufać tylko w ostateczności. Jednak nawet wtedy nie należy 
ufać jej bezgranicznie. Tymczasem komendant postanowił 
działać na podstawie przeczucia.  Gdy przeszukiwał pliki 
kartograficzne w celu ustalenia miejsca, o którym mówił 
Ezechiel, kierował nim tajemniczy impuls. Barak nad rzeką, 
na wzgórzu. Było tego trochę.  Ruiny fabryki, stare wiaty, 
opuszczony klub kajakowy... Tam się coś wydarzy - huczało mu 
w mózgu - jestem tego pewien.  Sekta "Pocałunek Prawdy"? To 
by nawet pasowało, w końcu topili w rzece swoje ofiary. 
Inwazja z kosmosu ? Ezechiel nie mówił tego wprost. Jego 
słowa były szyfrem. Równie dobrze mogło chodzić o 
organizację przestępczą związaną z inkluzjanami. Kościoły 
zawsze przyciągają oszustów.  Pojutrze, nad rzeką, przy 
barakach. Hertogenbosch nie skieruje tam patrolu ani grupy 
interwencyjnej. W ogóle nie podejmie oficjalnych działań. 
Nie chce obarczać podkomendnych swoimi podejrzeniami. 
Pójdzie sam, by osobiście przekonać się, ile jego teoria 
jest warta. Klub żeglarski znajduje się na wzgórzu. To na 
pewno tam.  Pojutrze, w nocy, nad rzeką.  
                              *
   Janek Pantera klęczał z twarzą przyciśniętą do miecza.  
   - Święty Michale Archaniele, wspomagaj nas w walce, a 
przeciw niegodziwości i zasadzkom złego ducha bądź nam 
obroną. Pokornie prosimy, aby go Bóg pogromić raczył, a Ty, 
wodzu niebieskich zastępów, Szatana i złe duchy, które na 
zgubę dusz ludzkich po tym świecie krążą, mocą Bożą strąć do 
piekła.  
    Była czwarta nad ranem, właśnie obudził się z koszmaru. 
Śnił drugą część snu nad rzeką. Postacie zniknęły, a Janek z 
mieczem w dłoni pognał za nimi.  Przedzierał się przez 
kożuch ciemności, aż znalazł się u stóp wzgórza. Łagodne 
wzniesienie wieńczyła osunięta  rudera. Janek ujrzał parę 
spowitą światłem. Teraz... Muszę ich zabić... Uniesiony 
wysoko miecz eksplodował. Zamiast niego w ręku Janka pojawił 
się panzerfaust. Ciężar zgiął mu ramię, Janek pochylił się. 
Skłon uratował mu życie.  Mężczyzna w płaszczu celował do 
niego z pistoletu. Janek poczuł, że to koniec. W tym 
momencie druga kula utkwiła mu w brzuchu. Upadł w kałuży 
krwi i zamknął oczy. Dobiegł go diabelski chichot, który był 
jak igła wbita pod paznokieć.  Spadał w głąb studni 
cembrowanej złowieszczym śmiechem.  Zawroty głowy. Światło.  
   Obudził się zlany potem. Złożę ofiarę - pomyślał. - 
Zabiję demona i oddam życie.  
                              *
   Czwartek w nocy pasuje mi, bo mam akurat wolne.  
Spotkajmy się o dziesiątej, w pobliżu mostu Kadmosa.  
                                      Kocham Cię!
                                           Sylwia                  
       
    Naprawdę się cieszę, że termin ci odpowiada.  Proponuję 
jednak inne miejsce. Najlepsze byłyby budynki starego klubu 
żeglarskiego, dwieście metrów od mostu.  Spotkajmy się tam, 
zobaczysz, będzie wspaniale!  
                                      Kocham Cię!
                                           Sandro 
                              *
   Dwie chmury unosiły się nad rzeką. Gdy wydzieliły się z 
nich niewidoczne, widmowe opary, obłoki podpłynęły do 
siebie. Ich mglista konsystencja zaczęła błyskać iskrami 
wyładowań. Rozkropelkowana świadomość przekazywała/odbierała 
informacje.  
    - W nocy amulety zaczną przewodzić moc obliczeniową. 
Struktura organiczna jest już gotowa, brakuje nadbudowy 
neuronalnej. Kiedy oddziaływanie transmiterów zwielokrotni 
empatię, reakcja przebiegnie błyskawicznie. Zadziała efekt 
domina, z umysłu do umysłu, z miasta do miasta, w końcu cała 
planeta wejdzie w fazę letargu.  
   - Czy wszystko jest gotowe?
   - Tak, korporacja spełniła swoje zadanie. 
   Chmury zniknęły.
                      
10. TAJNA KRUCJATA 
   Kochankowie przygotowują się do spotkania. Sandro ogląda 
swoją twarz w lustrze i myśli o Sylwii, która widzi swoje 
odbicie i myśli o Sandrze. Sandro goli się, Sylwia wyciera 
twarz tonikiem. Zachowują się jakby istniała między nimi 
niewidoczna więź skłaniająca do jednoczesnego brania 
prysznica, mycia zębów i perfumowania skóry. Ich myśli 
zazębiają się w gorączce podniecenia, żyją sobą. Są jak 
jednojajowi bliźniacy związani symultanicznością. Znajdują 
się w różnych punktach Amodos, robiąc to samo. Toaletę kończą 
o jednej porze. Zakładają kurtki i wychodzą z mieszkań. 
Sylwia pojedzie metrem, Sandro pójdzie pieszo.  Do 
wyznaczonego spotkania zostało czterdzieści minut. Nad 
miastem wisi drżąca cisza. Zmierzcha.  
                              *
   Przekleństwa cisną się komendantowi na usta, gdy błądzi w 
parku nad rzeką. Grunt pod butami jest podmokły. Zawsze miał 
dobrą orientację, a jednak zgubił się w gąszczu. Nie 
podejrzewał, że w Amodos mogą istnieć kilometry dziczy. Pod 
płaszczem ciążą mu dwa pistolety. Co chwila trafia na jakąś 
ścieżkę, ale nie może znaleźć kierunku. Szlag by to!... Ten 
cholerny barak musi tu być! Powinienem wziąć kompas, nie 
błądziłbym jak głupek. Nad głową brzęczą niezmordowane 
komary. Buty zapadają coraz głębiej. O żeż kurwa! - warczy 
pod nosem Hertogenbosch, gdy spostrzega, że ścieżka, którą 
szedł, wpada do brudnego stawu.  
                              *
   Krótkie włosy, czarny płaszcz i skórzane buty dobrze 
pasują do wizerunku Janka Pantery. Idzie wybetonowanym 
brzegiem, na plecach ma brezentową torbę, a w niej ręczną 
wyrzutnię pocisków rakietowych. Pod płaszczem opinają go 
szelki z kaburami, u pasa wisi nóż.  Ostatni Krzyżowiec, 
Mściciel Graala, Anioł Przemocy... Z zaciętą twarzą idzie na 
spotkanie przeznaczenia.  Gotowy zginąć i gotów zabijać. 
Nadszedł dzień sądu, jego prywatny Armageddon. Miasto nie 
zdaje sobie z niczego sprawy. Uratuję Amodos, tę chorą 
metropolię, choćbym sam miał zginąć. Na tym polega 
poświęcenie, a ja jestem rycerzem. Honor jest ważniejszy niż 
życie.    
                              *
   Noc. Księżyc. Na wzniesieniu stoją baraki. Dawno temu 
były pomieszczeniami klubu żeglarskiego. Obecnie są tylko 
ruiną. Sandro Larkin pisał tu młodzieńcze wiersze.  Teraz 
zdąża w podobnym celu. Znowu czuje miłość. Idzie szybkim 
krokiem. Spogląda na zegarek. Sylwia przyjdzie za dziesięć 
minut. Wreszcie się spotkają. Znają się tylko z listów. Jak 
wygląda, jaki ma głos? Jest tancerką, nie może być brzydka. 
Lecz czy spełni moje oczekiwania? A czy ja - czy ja 
spodobam się jej? Sandro podnosi kołnierz kurtki. Zaczyna 
padać.  
                              *
   Przyszła wcześniej. Nie mogła się doczekać. Jest spięta i 
pobudzona. Jak przed egzaminem albo przyjęciem do pracy. 
Jesteśmy szaleni - myśli. Jakie to romantyczne.  Sylwia 
czeka na swojego Sandra. To takie piękne. Nasza miłość od 
pierwszego listu. W baraku jest ciemno i zimno.  Sylwia pali 
papierosa, otulona szalem. Czeka.  
                              *
   Janek leży za pniem drzewa. Jest niewidoczny.  Jego 
kamuflaż to noc, gałęzie i twarz pokryta barwami 
maskującymi. Czeka od dwóch godzin. Przyszedł o zmierzchu.  
Przed kwadransem do baraku weszła pierwsza osoba.  
Dziewczyna. Wszystko jest jak we śnie. Noc, to miejsce, ten 
budynek. Janek czuje zło emanujące od baraku. Odkąd weszła 
tam dziewczyna, zło jest potężniejsze. Ma przy sobie ręczną 
wyrzutnię rakiet - już teraz mógłby rozwalić budę. Ale 
poczeka. We śnie była jeszcze jedna osoba.  Mężczyzna. 
Połączą się, dopiero wtedy ich zgładzi.  Wszystko musi być 
jak we śnie.  
                              *
   Hertogenboscha zalewała zła krew. Dyszał jak parowóz, 
klął jak szewc, ręką ocierał pot z czoła.  Przedsięwzięcie 
wydawało mu się kretynizmem.  Gdy teraz zdał sobie sprawę z 
absurdalności sytuacji - komendant policji błądzi w 
nadrzecznych chaszczach, prowadząc urojone śledztwo - poczuł 
się jak idiota. Bałwan!... A jednak determinacja nie 
opuszczała go, czuł, że w końcu znajdzie barak. Było ciemno, 
poświecił sobie latarką.  Kwadrans mozolnego marszu i 
wysiłek został nagrodzony. Snop światła trafił na 
wzniesienie, którego szczyt zdobiła pokraczna rudera. 
Komendant zadrżał.        
                              *
   Ocknęła się z zamyślenia, słysząc kroki. Czyjeś buty 
rozdeptywały gruz na wzgórzu.  
   - Sandro?
   W wejściu stanął mężczyzna. Widziała obrys jego sylwetki, 
słyszała zmęczony oddech.  
   - Sylwia? - wyszeptał mężczyzna krzesząc ogień z 
zapalniczki.  
   Blade światło ogarnęło wnętrze, kładąc na ścianach wielkie 
cienie. Widzieli teraz swoje twarze. W milczeniu pożerali 
się wzrokiem. Sandro podszedł do niej i zdjął palec z 
zapalniczki. W ciemności objęli się delikatnie. Sylwia 
gładziła jego policzek, Sandro całował ją we włosy.  
   - Kocham cię - powiedział. 
   - Kocham cię - odparła.
                              *
   Janek sięgnął po wyrzutnię, gdy mężczyzna pojawił się u 
stóp wzgórza. Obserwował, jak wspina się w stronę baraku i 
wolno odbezpieczał broń. Oparł łokieć o kamień i włączył 
celownik noktowizyjny. Postać mężczyzny zniknęła w drzwiach. 
Janek wycelował.  
                              *
   Hertogenbosch wszedł na wzniesienie i zamarł.  
Pozostałości starej wiaty nie były tym, czego szukał.  
Ujrzał drugie wzgórze, na którym stał barak z oknami 
wypełnionymi bladym światłem. Usłyszał odgłos odbezpieczanej 
broni. Pod drzewem, dziesięć kroków od niego, leżał 
mężczyzna.  
                              *
   Huk eksplozji rozdarł ciszę.  Ze szczytu wzgórza trysnął 
gejzer ognia i gruzu, jak z wulkanicznego krateru. Komendant 
zamarł ogłuszony. Na kilka sekund okolica pojaśniała niczym 
od błyskawicy. To wystarczyło, by ujrzał zdejmującego 
słuchawki sprawcę eksplozji. Betonowe odłamki spadały w 
krzaki i pluskały w wodzie. Hertogenbosch wyszarpnął 
pistolet i skierował latarkę na Janka.  
   - Rzuć broń! - krzyknął.
   Janek odwrócił się, wyjmując nóż, lecz kula z pistoletu 
utkwiła mu w brzuchu. Upadł na plecy, łapiąc powietrze jak 
ryba. Komendant podszedł do umierającego. Wyjął 
legitymację, jakby chciał tym złagodzić jego ból. Janek czuł 
drętwiejące ciało i chłód sięgający serca. Uratowałem 
miasto i tak mi odpłacili - myślał, wpatrując się w 
Hertogenboscha. - I to policja, która ma chronić ludzi... 
Jakie to absurdalne!  
   Chwilę przed śmiercią ten absurd wydał mu się czymś 
świętym, jak przysięga składana przez rycerzy ginących w 
piaskach pustyni z nadzieją na życie wieczne.   
                              *
   Komendant przeszedł na drugie wzniesienie.  Był tam 
krater metrowej głębokości, zasypany do połowy gruzem. 
Światło latarki wydobyło z ciemności dwa ciała.  Leżały obok 
siebie i nie miały już cech ludzkich.  Hertogenbosch ujrzał 
czerwono-fioletowe chrząszcze o lekko humanoidalnych głowach 
i kończynach. Ceglane odłamki pokrywające pancerz i skrzydła 
miały kolor bursztynu.  
   
11. PRZEKAZ Z KOSMOSU
   Owadzie powłoki Sylwii Bun i Sandro Larkina roztaczały 
bursztynową aurę. Z poświaty uformowała się kula wielkości 
pięści, tańcząca łupinami płynnej żywicy.  Choć nie wysyłała 
widocznych fal, Hertogenbosch poczuł, że coś wdziera mu się 
do mózgu. Usłyszał szum i wyłaniający się z niego bulgot. 
Onomatopeiczna symfonia skrystalizowała się w niski, 
skrzypiący głos.  
   - Mówić - ty - przekaz - śmierć - inwazja...
   Hertogenbosch znieruchomiał jak zając sparaliżowany 
halogenem.  
   - Jesteśmy istotami - mówiła kula - nadzorcami i 
zarządcami waszej cywilizacji. Życie na Ziemi jest 
eksperymentem naszych antropologów, którzy od dawna 
obserwują was i robią badania. Odrzuć niedowiarstwo, 
Strażniku, zostałeś wybrany. Będziesz jedynym człowiekiem 
znającym naszą tajemnicę, ponieważ masz prawo ją poznać.  
Twoja obecność została sprowokowana. Ezechiel był naszym 
pomysłem, wskazówką, która miała cię naprowadzić na trop.  
   (Jacy oni są, jak wyglądają?)
   Słyszę każdą twoją obawę, Strażniku, każdą reakcję 
elektrochemiczną, którą nazywacie myślą. Ciekawi cię, jak 
wyglądamy? To naturalne, wzrok to zmysł, który najlepiej się 
u was wykształcił, a jednak nie pojmiesz, jak wyglądamy, bo 
to przekracza twoją percepcję. Pięć zmysłów to w skali 
ksenoewolucji prymitywny sensualizm. Aby nas pojąć, 
musiałbyś dysponować siedmioma zmysłami wspomaganymi 
moderatorem synestezyjnym. W uproszczeniu jesteśmy 
insektami, możesz tak o nas myśleć.  
   (A owady na Ziemi?)
   To nasi szpiedzy, zabawki podsłuchowe, produkt przemysłu 
organicznego. Są stworzone na nasz obraz i podobieństwo i 
jak my żyją w systemie immanentno-transcendentnego 
kolektywizmu, posiadają wspólną świadomość, do której wam 
daleko.  Makroewolucja dąży w tę stronę - totalna 
zbiorowość, doskonała organizacja i ujednolicone odczuwanie, 
a jednostki to elementy. Dla was to brutalność i zamach na 
prywatność, jak dla australopiteka samochód lub telefon.  
   (Dlaczego ja, dlaczego policjant?) 
   W każdej kulturze, jaką stworzyła wasza cywilizacja, 
istniała instytucja, którą my nazywamy Strażą. W każdej 
epoce, w każdym miejscu, w każdej społeczności ludzkiej 
pojawiają się Strażnicy. Nasi uczeni wychwycili to jako 
stałą cechę waszej mentalności, śladowy dowód myślenia 
grupowego. Strażą w rodzinie był ojciec, w plemieniu szaman; 
w starożytnym Rzymie Strażnikiem był cenzor, w 
chrześcijańskiej Europie inkwizycja. Obecnie, w czasach 
rozdrobnienia urbanistycznego, gdy ludzie żyją w zamkniętych 
ekosystemach miejskich, rolę Straży pełni policja. Wy 
nazywacie to pilnowaniem porządku publicznego.  Strażnicy są 
niezbędni w  każdej zbiorowości, która pragnie zachowania 
własnego istnienia. Każde społeczeństwo nadzoruje i 
kontroluje tych, którzy usiłują wywrócić do góry nogami 
porządek. To bardzo ważna instytucja, świadcząca o rozwoju 
gatunkowym. Przemawiam do ciebie, ponieważ jesteś 
Strażnikiem Amodos.  
   (Dlaczego mi to wszystko mówisz? Przecież chcieliście nas 
podbić.) 
   Mylisz się, Strażniku, inwazja nie była naszym pomysłem. 
Inkluzje zaczęli wam podrzucać rewolucjoniści, zwalczani 
przez nas schizmatycy. W naszym świecie trwa wewnętrzna 
wojna. My strzeżemy porządku opartego na samoświadomości, 
oni próbują go zakłócić. Głoszą  nową religię, ekspansję 
oraz podbój gorzej rozwiniętych światów. Chcieli wykorzystać 
ludzi do budowy globalnej sieci organiczno-informatycznej, 
zamienić Ziemię w gigantyczną maszynę obliczeniową, w której 
ludzkość zastąpiłaby procesor. Taki żywy komputer 
wykorzystujący elektrykę mózgu. Swój cel chcieli osiągnąć 
dwutorowo: zakładając kościół inkluzjan i pocztę 
terapeutyczną. W ten sposób zyskali zaplecze organizacyjne i 
firmę zajmującą się dobieraniem partnerów według 
psychicznych matryc.  Tylko ludzie idealnie do siebie 
pasujący, jak Sandro i Sylwia, mogli rozpocząć reakcję 
łańcuchową. U nich pierwszych miała się wytworzyć 
współświadomość obliczeniowa, sieć rozpięta w dalszej 
perspektywie między milionami ludzkich umysłów. A jednak nie 
udało się. Szybko ich zlokalizowaliśmy. Śledziliśmy ich 
poczynania, czekając na rozwój wypadków. Aż do tej nocy, gdy 
wszystko się rozegrało, byliśmy gotowi z interwencją.  
   Ściągnęliśmy cię tutaj, byś poznał naszą tajemnicę i 
pobrał lekcję na przyszłość. Musicie mieć świadomość 
ciągłego zagrożenia i podejmować środki bezpieczeństwa. 
Inwazja może się powtórzyć, a to, że tym razem zakończyła 
się fiaskiem, nie znaczy, że kiedyś się nie uda. Masz temu 
zapobiec. Otrzymasz w darze dodatkowy zmysł, który uczyni 
cię istotą ewolucyjnie wyższą.  Będziesz jak radar 
wychwytujący groźne sygnały z kosmosu.  
   Na koniec zdradzę ci Tajemnicę. Istnieje forma bytu 
potężniejsza od nas i każdej innej cywilizacji. Forma 
wymykająca się ksenoewolucyjnym regułom, istota poza 
nawiasem  pojmowalnego świata. Prymitywne ludy nazywają ją 
Bogiem, my postrzegamy ją jako Przyczynę Sprawczą, 
posługujemy się modelem Wielkiego Nadzorcy, który jest 
scenarzystą, reżyserem i scenografem wszechświata. Jest 
niepojęty nawet dla nas; dla was jest czymś tak 
nieprzeniknionym i przytłaczającym, że musicie go 
antropomorfizować jako projekcję okiełznanych skojarzeń.  
   Kula światła skierowała myśli Hertogenboscha na ciało 
Janka.  
   - On był narzędziem Wielkiego Nadzorcy. 
   Trup Janka Pantery leżał na drugim wzgórzu z półotwartymi 
oczami i twarzą zastygłą w zdumieniu.  
   - Gdyby nie mężczyzna, którego zabiłeś, nastąpiłby 
podbój. Nie ty, który jesteś Strażnikiem, lecz on, który był 
bożym ramieniem, ocalił miasto.  
   W tym momencie bursztyn zmienił barwę na żółtą.  Skrzydła 
insekta poruszyły się i wystrzeliła z nich hologramowa 
smuga. Szkarłatnooki chrząszcz z głową przebitą szpilką 
mówił: 
   - Jesteśmy przedstawicielami rasy dominującej nad ludźmi 
ewolucyjnie i technologicznie. Jesteśmy jej zbuntowanym, 
walczącym o ekspansję odłamem. Opanowaliśmy kilka planet 
zrzucając przedmioty uzależniające całe populacje, jednak 
podbój Ziemi miał dla nas znaczenie szczególne. Wasza 
planeta to bardzo łatwy łup, brak centralnej władzy oraz to, 
co nazywacie atomizacją komunalną sprawiły, że wybraliśmy 
Ziemię do celów innych niż polityczne, energetyczne i 
militarne. Opanowanie waszego świata chcieliśmy połączyć z 
nadaniem mu szczególnego statusu. W odróżnieniu od reszty 
planet zostawilibyśmy mieszkańców Ziemi przy życiu. Inkluzje 
miały na celu opanowanie świadomości wszystkich ludzi.  
Mieliście posłużyć do uwiarygodnienia nowej religii, pod 
której sztandarami jednoczymy zbuntowanych braci, wiary 
zakładającej istnienie potępieńczego miejsca, obozu 
jenieckiego dla innowierców. Wy nazywacie to Piekłem.  
Chcieliśmy przeszczepiać pośmiertne widma apostatów w umysły 
ludzi. W tym celu musieliśmy otępić waszą spostrzegawczość i 
wrażliwość. Inkluzje miały takie działanie. Mieliście być 
żywicielami dla skazanych na potępienie pasożytów.  
   Jako powłoki ludzie byli nam też potrzebni do czegoś 
innego. Psychiczne ubezwłasnowolnienie doprowadziłoby do 
wytworzenia świadomości zbiorowej oraz superpola 
intelektualno-informatycznego...  Trtzzz...Thr...Trziiii...  
   Hologramowa smuga zgasła w konwulsyjnym migotaniu. 
Hertogenbosch wziął kamień do ręki. Owad wewnątrz bursztynu 
miotał się jak śpiący człowiek targany koszmarem. Komendant 
położył go na warstwie gruzu. "Ziemia jest piekłem innej 
planety" - huczało mu w  głowie.  
   
12. DESZCZ
   Obudził się u stóp wzgórza, z ręką na latarce.  Płaszcz 
miał podarty i wybłocony. Czuł się jak na kacu, głowa pękała 
od wspomnień i snów. Był szary świt. Rzeka płynęła 
bezszelestnie i miarowo, jej brzeg wyściełały kupki gruzu. 
Niebo było brzemienne, jakby za chwilę miało lunąć deszczem. 
Hertogenbosch rozglądał się po okolicy, utwierdzając się, że 
nocne wypadki nie były halucynacją.  Obszukał krzaki wokół 
wzgórz, znajdując wspomnienia wczorajszej nocy. Nie musiał 
się w tym celu poruszać, robił to za niego zmysł, który 
otrzymał  od obcych w darze. Krater był taki jak na jawie, 
lecz owadziopodobne ciała były ludźmi. Trupy obejmowały się 
jak  bogowie uśpieni miłością. Zamachowiec leżał pod 
drzewem, a nadrzeczne mewy spacerowały wokół niego jak 
bajkowi strażnicy.     
   Zostałem namiestnikiem miasta... Jestem odpowiedzialny za 
bezpieczeństwo bardziej niż kiedykolwiek przedtem... 
Zostałem wybrany czy zostałem potępiony? Trudno będzie 
dźwigać pamięć o wszystkim. Mieć świadomość śmiertelnej 
groźby czyhającej w pustce kosmosu i milczeć. Wiedzieć i 
cierpieć.  
   Komendant podnosi się z ziemi. W kieszeni czuje pistolet, 
który już nigdy nie zapewni mu bezpieczeństwa. Wychodzi na 
chodnik. Z nieba spadają pojedyncze krople. Będzie padać - 
myśli depcząc chodnikowe płyty. - Będzie padać przez milion 
lat.  

   Gniezno, 4 IV 1998 r.     
         
                                     Wojciech Szyda
   
   "Tajna krucjata" jest moim trzecim (i chyba przedostatnim) 
opowiadaniem  w konwencji chrześcijańskiego cyberpunku vel 
fantastyki teologicznej - a tym samym przedostatnim  
tekstem, gdzie pierwsze skrzypce gra religia  (poprzednie  
to "Psychonautka" ["NF" 11/97] i "Sutsirch" ["Fenix" 2/98]). 
Mam wrażenie, że "powyginałem" temat na wszelkie możliwe 
sposoby; dalsze takie utwory byłyby powtórkami. Opisaną w 
tekście religię inkluzjan oparłem na "zbieractwie" 
(psychicznym nawyku kolekcjonowania przedmiotów) i, mam 
nadzieję, jest to konstrukcja oryginalna. Wątek Sylwii Bun i 
Sandro Larkina został zainspirowany opowiadaniem Julio 
Cortazara.  Owadziopodobni obcy są, być może, echem lektury 
"IACTE" Jacka Dukaja. Na tym lista świadomych inspiracji się 
kończy.
                                                      (WS) 
   
                       WOJCIECH SZYDA

   Student prawa UAM w Poznaniu urodzony w 1976 roku, autor 
kontrowersyjnej debiutanckiej "Psychonautki" ("NF" 11/97). 
Reakcje na opowiadanie m.in. w naszej rubryce listów ("NF" 
4/98), w "Miesięczniku Biuletynie Informacyjnym ŚKF" 
(Śląskiego Kościółka Feministów!?), w Informatorze GKF. W 
"Miesięczniku" z grudniu '97 (nr 98) Papieżyca Elżbieta 
miażdżyła Szydę jako czytelniczka i jako kobieta; tamże w 
"majowcu '98" (nr 103) Torquemada A. Olszański bezdowodowo 
oskarża Wojciecha o głęboko antychrześcijańską postawę i 
daje odpór wszystkim, którzy ośmielili się polemizować z 
Papieżycą (przyznając wszelako, że jej reakcja była 
emocjonalna i zbyt napastliwa). Ciekawy przypadek, kiedy 
orientacja ideologiczna rzuca się na odbiór literatury, 
doprowadzając do skrajnie rozbieżnych ocen. Dobrze napisane 
jest to, z czym się zgadzamy; źle, mętnie 
(antyhumanistycznie!) - wszystko, co następuje na odciski 
naszym poglądom. Bodaj Orwell poświęcił tej skłonności parę 
esejów, a i tak chińscy (ChRL-owscy) pisarze SF podjęli na 
międzynarodowym konwencie w Pekinie latem '96 uchwałę, że 
nie będą pisać jak on - nihilistycznie i antyczłowieczo.
   Z prezentowaną obecnie "Tajną krucjatą" nie powinno być 
takich kłopotów. Wojtek Szyda ironizuje tu trochę gatunek i 
własne przekonania, dając opowiadanie wieloznaczne, 
tajemnicze, a zarazem konwencjonalne. W warstwie zewnętrznej 
kojarząc się nieco z filmową fantastyką komputerowych 
efektów (np. "Faceci w czerni") niesie tekst pogłębioną 
literacko socjologiczną fantazję na temat świata, w którym 
zmagają się różne demoniczne siły (znów spisek!?). A 
wszystko podszyte jest niezłej próby, choć jeszcze 
młodzieńczym, psychologizowaniem i nieokreśloną nostalgią. 
Podobne w klimacie kawałki strugał kiedyś Jacek Sobota, choć 
Wojtek nie wymienia go wśród antenatów.
                                                   (mp)


