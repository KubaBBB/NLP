

MARGIT SANDEMO
      


Polowanie na czarownice
II tom Sagi o Ludziach Lodu
      
      

ROZDZIAŁ I
      
      Nic nie zapowiadało katastrofy. W każdym razie nic wyczuwalnego. 
      Wiosła trzeszczały w dulkach, gdy ich pióra miękko wślizgiwały się w spokojne lustro wody. Na rufie siedziała trójka rozbawionych dzieci. Po jeziorze niosły się ich jasne głosy. W głosie Sol dźwięczała pewność siebie i upór, w głosie Daga spokój i odrobina chłodu. Liv natomiast szczebiotała fantazjując, nieustannie uciszana przez dwójkę starszego rodzeństwa. 
      Silje siedziała w środku, zerkając na wiosłującego Tengela, który z uwagą wpatrywał się w dzieci. Żył w ciągłym niepokoju, że może im się coś przydarzyć. Były jednak dobrze wychowywane, miały swobodę, ale tylko do pewnych granic. Właściwie nie musi ich tak pilnować, pomyślała. Niemniej jednak rozumiała Tengela. Od urodzenia przywykł do życia w samotności, a teraz miał koło siebie cztery osoby, które go potrzebowały, podziwiały i obdarzały miłością, o jakiej dawniej mógł tylko marzyć. 
      Silje była dumna z nich wszystkich, ze swojej małej rodziny. Tylko ona wiedziała, że Tengel, odepchnięty przez środowisko, budzący, strach swoim przerażającym, demonicznym wyglądem, był niezwykle dobrym człowiekiem. A małe... Na samą myśl robiło jej się ciepło na sercu. 
      Sol była wesołym, żywym, ale trudnym dzieckiem, nad którym zawisł miecz Damoklesa. Dag blondynek, inteligentny marzyciel. I mała Liv, która we wszystkim naśladowała tamtych dwoje. Jest coraz bardziej podobna do mnie, pomyślała Silje ze zdziwieniem. Takie same brązowe, kręcone włosy, może nieco bardziej miedziane niż moje, takie samo nieśmiałe spojrzenie i przelotne uśmiechy. I fantazję ma też taką samą jak ja. I wszędzie widzi trolle, przedmioty żyjące własnym życiem, cienie, drzewa, z którymi można rozmawiać... Kochana córeczko, z taką wrażliwością będziesz miała bogate życie, jednak nie uchronisz się przed wieloma ciężkimi ciosami! 
      Nie chciała odwracać się i patrzeć na dzieci. Wyglądały tak nędznie, że ich widok sprawiał jej ból. Sukienka Sol była za mała. Dag miał na sobie spodnie i kurtkę przerobione z jej starej sukni. Obie części odzienia zdradzały, że kiepska z niej krawcowa. Zgrzebna sukienka Liv, uszyta ze spodni Tengela, to nieforemne okrycie, z którego wyśmiewały się sąsiadki... Silje myśląc o tym skuliła się na ławce. 
      Zarzucili sieci i kierowali się w stronę lądu. Letni wieczór był ciepły, zabrali więc ze sobą dzieci. Cała trójka uwielbiała podobne wyprawy i uważała pływanie łodzią za coś najprzyjemniejszego na świecie. 
      Oczy Silje ślizgały się po górach, które ze wszystkich stron otaczały Dolinę Ludzi Lodu. Teraz leżały skąpane w czerwonozłotym blasku zachodzącego słońca. Jej spojrzenie zatrzymało się na przełęczy między dwoma wierzchołkami. 
      - Wiesz, Tengelu, często myślałam, że chyba można przejść tamtędy na drugą stronę. 
      Przestał wiosłować i spojrzał na góry. 
      - Owszem, w marzeniach. Było nawet kilku, którym się udało. Jednak nie namawiałbym do tego. Po drugiej stronie wychodzi się na lodowiec. Trzeba się solidnie namęczyć, żeby dotrzeć do bardziej przyjaznych szlaków. 
      - Szedłeś więc tamtędy? 
      - Tak, kiedyś dawno temu. I obiecałem sobie, że nigdy więcej tego nie uczynię. 
      Łódź uderzyła o brzeg i dzieci, wszystkie naraz, usiłowały z niej wyskoczyć. 
      - Spokój! - rzucił Tengel stanowczo. Nic więcej nie musiał dodawać. Potrafił utrzymać autorytet i narzucić niezwykłą dyscyplinę. Dyscyplinę pełną życzliwości i miłości. Silje czuła, że dzieci go uwielbiają. 
      W drodze do domu każdy musiał coś nieść. Maluchy już dawno zrozumiały, że aby przeżyć, wszyscy muszą wypełniać swoje obowiązki. Tengel wziął Liv na barana, ponieważ jej nóżki zmęczyły się już pokonywaniem drogi wśród płożących się krzewów jałowca. Sol i Dag szli po obu stronach Silje. 
      Sol była zamyślona. Jej bystra twarzyczka, otoczona ciemnymi lokami, miała wyraz skupienia i powagi. 
      - Słuchaj, dlaczego ja nazywam cię Silje, a Dag i Liv mówią mamo? 
      Silje wzięła ją za rękę. 
      - To długa historia. Zawsze nazywałaś mnie Silje. 
      Dzieci spojrzały na nią wyczekująco. 
      Sol, otworzywszy szeroko oczy ze zdziwienia, powiedziała: 
      - Dzieci dzisiaj nazwały mnie i Daga bękartami. O co im chodziło? 
      Silje zrobiło się zimno. Szybko się jednak pozbierała. 
      - Naprawdę? Nie miały żadnego prawa. - Zatrzymała się. Myślę, że jesteście już wystarczająco duzi, by usłyszeć tę historię - zadecydowała. Masz przecież siedem lat, Sol, a Dag prawie pięć. Tylko Liv jest jeszcze za mała, by cokolwiek zrozumieć, ma dopiero trzy lata. Tengelu! - zawołała. 
      Przystanął. Byli na terenie swojego gospodarstwa, na łące nie opodal domu. 
      - Dzieci nazwano bękartami. 
      - Co? 
      - Tak, i chcą usłyszeć dzieje swojego życia - powiedziała Silje zagniewana, ale jednocześnie podekscytowana. - Czy możesz zająć się Liv, a ja w tym czasie porozmawiam z Sol i Dagiem? Chyba zgadzasz się ze mną, że powinnam to teraz zrobić? 
      Tengel zawahał się i przyjrzał się im uważnie. 
      - Tak będzie chyba najlepiej - stwierdził w końcu. - Przyjdę, kiedy położę małą spać. Nie, żadnych protestów, Liv. Jesteś tak zmęczona, że oczy same ci się zamykają. 
      Usiedli przy strumieniu na starych balach służących do chłodzenia mleka, gdzie szumiała i pluskała woda. Silje zaczęła snuć opowieść zasłuchanym dzieciom. 
      - Muszę najpierw się przyznać, że nie jestem twoją prawdziwą matką, Sol. Ani też twoją, Dagu. Tylko Liv jest moją córką. Mam jednak nadzieję, że to nic nie zmienia? - zapytała z obawą. - Naprawdę starałam się, by nie brakowało wam waszych prawdziwych matek, i kocham was równie mocno jak moją prawdziwą córkę Liv. Ojciec też. 
      Dzieci siedziały w milczeniu. 
      Nagle Sol westchnęła żałośnie: 
      - A więc Tengel też nie jest naszym tatusiem? 
      - Nie. Tylko Liv jest naszą córką. A ty zawsze przecież nazywałaś go Tengelem, Sol. 
      - Ja nie - powiedział Dag. - Ja mówię do niego ojcze. 
      - Tak, bo ty byłeś maleńki, kiedy zostałeś z nami. Sol była starsza. 
      Nie, to jeszcze niczego nie tłumaczyło. Sprawa nadal była zagmatwana. Silje próbowała wyjaśnić: 
      - Zrozumcie, tak bardzo pragnęliśmy, abyście to właśnie wy byli naszymi dziećmi... 
      - Ale kim, wobec tego, była nasza prawdziwa matka? - zapytała Sol drżącym z lekka głosem. - Wzięliście nas po prostu dlatego, że tak chcieliście? 
      Cała Sol! Odrzuciła niezdarne wyjaśnienia Silje i postawiła sprawę na ostrzu noża. 
      - Nie, oczywiście, że nie. Nie jesteście dziećmi jednej matki - odpowiedziała Silje. Trudno jej było mówić, wiedziała jednak, że robi słusznie, wyjawiając im prawdę teraz. - Sol, twoja matka była siostrą Tengela, więc jest on właściwie twoim wujem. A Liv to twoja cioteczna siostra. 
      Sol siedziała nieruchomo. Jej wzrok był nieobecny. 
      - Gdzie ona teraz jest? 
      - Twoja matka? W niebie. Ona nie żyje, Sol, umarła na zarazę, to taka okropna choroba, wiesz chyba. Twój ojciec też wtedy zmarł i twoja młodsza siostra Leonarda. Ty tego nie pamiętasz, miałaś zaledwie dwa lata, kiedy cię znalazłam. Wiesz, Sol, byłaś wtedy całkiem samiutka i ja też. A więc nie tylko ty mnie potrzebowałaś, ale także ja potrzebowałam ciebie. Twoja matka dała ci na imię Angelika. 
      Sol popatrzyła na nią radośniej. Zawsze była taka dumna ze swojego imienia, Sol Angelika, teraz dowiedziała się, skąd pochodzi jego drugi człon. 
      Silje z troską spoglądała na przykrótkie rękawy dziecięcej sukienki. Nie na długo już wystarczy. W niektórych miejscach materiał był tak wytarty, że przypominał pajęczynę. Silje nie miała z czego uszyć nowej. Naprawdę nie miała. 
      Wyprostowała się i opowiadała dalej: 
      - Twoja matka była bardzo piękna, Sol. Bardzo, bardzo piękna. Miała ciemne, kręcone włosy, dokładnie tak jak ty, i bardzo ciemne piękne oczy. 
      Dziewczynka nadal nic nie mówiła. Wyglądała, jakby miała zamiar się rozpłakać. 
      - Ty masz jaśniejsze oczy - dodała Silje szybko. - Zielone, trochę żółtawe, prawie takie jak Tengela. 
      Znak, że jest jedną z wybranych, że należy do prawdziwych Ludzi Lodu, pomyślała z obawą. Biedne dziecko, co z tobą będzie? 
      - A moja matka? - zapytał Dag. - I mój ojciec? - W jego głosie zabrzmiała nuta oskarżenia. Jak gdyby Silje i Tengel coś mu zabrali. 
      To było trudniejsze. Silje nie mogła mu przecież powiedzieć, że matka zostawiła go w lesie na pewną śmierć. 
      - Twoja matka - rozpoczęła i uśmiechnęła się z ulgą, gdyż zobaczyła właśnie Tengela, który zmierzał ku nim po trawie już wilgotnej od rosy zwiastującej noc. Kiedy usiadł przy nich, Dag wsunął mu się na kolana, jakby chciał poczuć, że naprawdę ma ojca. - Twoja matka, Dagu - ciągnęła Silje - była szlachetnie urodzoną kobietą. Pochodziła z rodziny baronowskiej. Nie wiemy, czy żyje, czy nie. Nie wiemy też, jak się nazywa ani gdzie mieszka. Miała kiedyś ogromne kłopoty i straciła ciebie. Nie wiemy, jak to się stało. Ja cię znalazłam... 
      Dzieci w napięciu pochyliły się ku niej i Silje musiała opowiadać dalej: 
      - To była niezwykła noc. Było strasznie zimno, a na niebie nad Trondheim wisiała łuna. Zaraza zabrała wszystkich moich bliskich i zostałam zupełnie sama. Byłam głodna, zmęczona i bezdomna. Znalazłam ciebie, Sol, przy zwłokach twej matki. Zabrałam cię, bo było mi cię żal, a tylko w ten sposób mogłam ci pomóc. Nie chciałaś opuścić matki, jednak musiałaś to przecież zrobić, inaczej też byś umarła. Rozumiesz to, prawda? 
      Sol uroczyście pokiwała głową. Dag również wyczuwał powagę sytuacji, o czym świadczył wzburzony, nieco ostry ton jego głosu, zdradzający zarówno wrażliwość, jak i wrodzoną inteligencję. 
      - Syver umarł. Trzymali go w szopie przez całą zimę. I Inge. I Sveina. Potem ich pogrzebali. 
      Tengel skinął głową. 
      - Tak. Ostatnia zima była bardzo ciężka. Wiecie więc, co to znaczy umrzeć, prawda? 
      Dzieci potwierdziły to mruknięciem i znów odwróciły się w stronę Silje, by wysłuchać dalszego ciągu opowieści. 
      - Która zagroda nazywa się Trondheim? - zapytał Dag. 
      - Zagroda? Nie, to wielkie miasto. Na zewnątrz. 
      - Na zewnątrz czego? 
      - Na zewnątrz gór. 
      Chłopiec popatrzył na nią z powagą: 
      - Czy jest coś za górami? 
      Silje i Tengel wymienili przerażone spojrzenia. Oto najwyraźniej czegoś zaniedbali! 
      - Za górami leży cały ogromny świat - powiedział Tengel niepewnym głosem. Był zdenerwowany. - Ale o tym opowiemy wam kiedy indziej. Teraz posłuchamy Silje. 
      Nad jeziorem rozległ się krzyk perkoza. Na wodzie zaczęła się kłaść mgła, nikt jednak nie myślał o tym, że robi się późno. Było ciepłe, cudowne lato! 
      Silje rzuciła Tengelowi niespokojne spojrzenie. Co się z nim działo dziś wieczorem? I przez te ostatnie dni. Czegóż tak nasłuchiwał, dlaczego w jego oczach czaił się strach? Znała męża i wiedziała, jak bardzo jest wrażliwy. Teraz wydawało się, że jest coś, czego nie mógł zrozumieć. Obawiała się tego. 
      Oderwała od niego wzrok i mówiła dalej: 
      - A kiedy tak szłyśmy, ty, Sol, i ja, znalazłyśmy Daga, który był równie samotny jak my, tylko dużo, dużo mniejszy. 
      Jak mały, Silje nie miała odwagi powiedzieć. Nie chciała mówić, że nie miał nawet odciętej pępowiny. Chłopiec nigdy nie może dowiedzieć się o postępku matki! 
      - To właśnie ty, Sol, usłyszałaś jego płacz. A więc to twoja zasługa, że Dag żyje. 
      Dzieci popatrzyły na siebie niepewnie, jakby badawczo. A potem ich dłonie złączyły się. Dwie małe, brudne dziecinne rączki. 
      Właściwie to Dag i Liv trzymają się razem, pomyślała Silje. Sol jest zbyt gwałtowna, za trudna dla maluchów. Ale bez wątpienia cała trójka bardzo się kocha. Na pewno po części sprawiły to surowe warunki panujące na tym pustkowiu. Razem czuli się bezpieczniej. 
      - A potem, kiedy szliśmy już we troje, oczywiście ja niosłam Daga, i nie wiedzieliśmy, co mamy zrobić, nagle pojawił się Tengel. Nikt z nas nigdy przedtem go nie widział. 
      Przez ciało Silje, przeżywającej na nowo tę historię, przebiegł dreszcz. Pierwsze spotkanie z Tengelem. Szubienice, kat, smród z ogniska, na którym palono zwłoki... Szybko odsunęła od siebie okropne wspomnienia. 
      - Tengel zajął się nami - powiedziała ciepłym głosem. - Dał wszystko, czego nam było potrzeba, a potem byliśmy już razem jak rodzina. Cała czwórka. 
      Tengel uśmiechnął się ze smutkiem. Nic nie rzekł o swojej dużo głębszej samotności. Ich samotność była jakby zewnętrzna, widoczna, jego objawiała się głębokim bólem w piersi. Zawsze oddzielała go od ludzi złowroga przepaść, miał pełną świadomość, że wszyscy się od niego odsuwają. O spotkaniu z Silje i Sol myślał z bólem. Pamiętał, że obydwie cofnęły się na widok jego ogromnej, budzącej grozę sylwetki. Często mówił, jak trudno mu było zapomnieć o tym spotkaniu. Jak w samotności wyobrażał sobie ufne oczy Silje, jak bardzo go pociągała, jak chciał ochronić jej niewinność. Czy tylko po to, by samemu ją później zbrukać? Nie, był niesprawiedliwy wobec siebie. Chciał jej strzec naprawdę, wcale nie dla siebie. Kiedy jednak, ku swemu radosnemu zdziwieniu, odkrył, że on też ją pociąga, opadł z niego pancerz. 
      Och, cóż za przedziwny był to czas, przepełniony tęsknotą, bólem i nadzieją! Obydwoje sprawdzali się, badali, aż wreszcie upewnili się co do wzajemnych uczuć. I ten dar otrzymał on, skazany na życie z dala od kobiet! Jakże mógł więc oprzeć się Silje? 
      Znów wsłuchał się w jej słowa. Wszystkie myśli przemknęły mu przez głowę tak prędko, że nie stracił nic z rozmowy. 
      Silje mówiła: 
      - A potem przyszła na świat Liv. To chyba pamiętasz, Sol? - Tak, to było wtedy, kiedy tak chorowałaś. 
      - Właśnie. Wiesz, Sol, jeśli chcesz, możesz nas nazywać matką i ojcem. Czujemy się naprawdę twoimi rodzicami i chętnie nimi zostaniemy. 
      Dziewczynka zastanowiła się. 
      - Oczywiście mogłabym. - Kiwnęła głową z powagą. - Ale myślę, że byłoby to dziwne teraz, kiedy przyzwyczaiłam się już mówić do was po imieniu. 
      - Rozumiem. Ty i ja do tej pory potrafiłyśmy rozmawiać ze sobą jak przyjaciółki. Zawsze byłaś dla mnie dużą pomocą. 
      Sol szybko usiadła jej na kolanach i obdarzyła serdecznym uściskiem. Silje uśmiechnęła się do Tengela. Zostali zaakceptowani jako rodzice. 
      Dag siedział poważny i zamyślony. Jego pociągła twarzyczka była tak typowo arystokratyczna, że aż groteskowa. 
      - Czy moja matka mnie szuka? - zapytał cicho. 
      To było trudne pytanie. Odpowiedział na nie Tengel. 
      - Nic nam o tym nie wiadomo. Wiemy tylko, że na twoim odzieniu była korona baronowska. Dlatego przypuszczamy, że jesteś małym baronem. Staraliśmy się odnaleźć twoją matkę, Dagu, ale sądzę, że ona już nie żyje. 
      - Czy umarła w czasie zarazy? 
      - Prawdopodobnie tak. Na pewno dlatego cię straciła. Twój ojciec w każdym razie nie żyje. 
      Najlepiej tak właśnie powiedzieć. Wszystko przemawiało za tym, że matka Daga była niezamężna, a on sam stanowił owoc jakiegoś bardzo przypadkowego związku. Dag zdawał się być uspokojony wyjaśnieniem Tengela. 
      - Moi prawdziwi rodzice nie żyją - oznajmił dostojnie. 
      - Moi też - powiedziała Sol, której udało się nawet uronić łezkę, ale tylko dlatego, że podobała jej się rola nieszczęśliwej. 
      - Mam nadzieję, że zostaniecie z nami? - cicho zapytała Silje z obawą w głosie. 
      Obydwoje uroczyście skinęli głowami. 
      - W domach innych dzieci dorośli kłócą się cały czas - stwierdził Dag, po swojemu cedząc słowa prawie jak dorosły. - Tak jakby się nie lubili. A wy do siebie nigdy się tak nie odnosicie. Chyba się szaju... szajn... 
      - Szanujemy? - podpowiedział Tengel. - Oczywiście, tak właśnie jest. 
      Tengel spojrzał w oczy Silje. Poczuła, jak odbija się w nich promieniujące ciepło jego miłości. 
      Tego wieczora Silje długo nie kładła się spać. Zapaliła jedną z drogocennych szczapek smolnego łuczywa i wyciągnęła swój pamiętnik, który wiele lat temu podarował jej Benedykt Malarz. Wkrótce księga będzie zapisana do końca, a nowej z pewnością już nie dostanie. 
      Dzisiaj dzieci poznały prawdę o swoich rodzicach... 
      Kiedy skończyła pisanie, zgasiła łuczywo i wyszła na podwórze. Zbliżał się środek lata, dolina leżała skąpana w czarodziejskim, tajemniczym świetle, charakterystycznym dla letnich nocy w północnych krajach. Nad jeziorem słała się gęsta mgła, nad łąkami układała się w postacie roztańczonych elfów, a pisk perkoza przemieniał się w krzyk topielca, rusałki lub płacz zagubionego dziecka. Wiatr szumiał w trawie i ogarniał swym powiewem nędzne, stare domy. Silje miała wrażenie, że wokół jej stóp kręcą się szare kłębuszki: zaczarowane kocięta, małe, tajemnicze, zaklęte istoty. Za płotem przeszedł stary koń z siodłem na grzbiecie i poczłapał dalej, gdzieś do miejsca, które było jego domem. Czy on też był zaczarowany? 
      Tu jest niewypowiedzianie pięknie, pomyślała. Ale jakże nienawidzę tego miejsca, tego uczucia zamknięcia. Kocham Tengela i kocham dzieci, ale z całego serca pragnę, byśmy mogli opuścić Dolinę Ludzi Lodu. W inny sposób niż ci prymitywni ludzie patrzę na życie. Nazwali moje dzieci bękartami! A Tengela zwą czarownikiem, diabłem i sama nie wiem kim jeszcze. A przecież nigdy nie zrobił im nic złego, wprost przeciwnie. Nigdy nie wykorzystuje swych mocy, choć wiem, że je posiada. Mimo wszystko jest odsuwany od wspólnoty, w każdym razie przez większość. Na szczęście są i tacy, którzy go akceptują. Bogu niech będą za to dzięki. 
      Eldrid, nasza najlepsza przyjaciółka, kuzynka Tengela, opuszcza teraz dolinę. Jej mąż chce się stąd wydostać i osiedlić wśród ludzi. Ma nadzieję, że zapomniano już o jego związkach z buntownikami. Gdybyśmy tylko mogli im towarzyszyć! Tutaj całe życie przechodzi gdzieś obok nas. 
      Nie wiemy nic o tym, co dzieje się na świecie. Lata nieurodzaju sprawiły, że nie mogliśmy się stąd wydostać i pomóc Benedyktowi i jego ludziom. A ja tak bardzo chciałam chociaż raz w życiu zobaczyć króla. Jego jednak nigdy nie ma w Norwegii... 
      Sama zauważam, że mój język ubożeje, staje się coraz bardziej podobny do mowy Ludzi Lodu. Próbowaliśmy uczyć Sol i Daga, ale sami już dłużej nie jesteśmy w stanie tego robić. Powoli zapominamy, czegośmy się nauczyli. Tengel też pragnie się stąd wydostać, wiem to na pewno, tyle razy o tym mówił. Nie śmie jednak nas narażać. Wszak jeśli stąd wyjedziemy, natychmiast nas złapią. Mój najmilszy zostanie skazany na tortury, a potem na śmierć. Tengel i Sol nigdy nie będą mogli ukryć faktu, że są potomkami pierwszego Tengela, złego ducha Ludzi Lodu. 
      Westchnęła ciężko i boleśnie z powodu własnej bezsilności. 
      Zimy... Nienawidziła ich, napawały ją przerażeniem. Wszystko tu zamarzało, nawet pożywienie. Wieczny strach, że nie starczy strawy, że zapasy nagle się skończą. Głód podczas ostatniej zimy był koszmarem. Nic nie rozumiejące oczy dzieci, które kładły się spać tak samo głodne jak wstawały. Boże Narodzenie, gdy przystrojony chleb był jedynym pożywieniem, jakie mieli... 
      Kiedy pomyślała, że takich zim mogłoby nadejść więcej, poczuła, że trudno jej złapać oddech. Chciała uciec stąd dokądkolwiek, przestać myśleć. Byle tylko jej najbliżsi byli bezpieczni. 
      Musiała głęboko zaczerpnąć powietrza, by pokonać uczucie przygniatającej duszności. 
      I te dudniące huki dochodzące od strony jeziora, kiedy lód pękał na wiosnę. Wiosenne wieczory też były trudne, wypełnione żalem i tęsknotą... 
      Drgnęła, kiedy Tengel delikatnie dotknął jej ramienia. 
      - Twoje łoże było puste. Co się dzieje? - zapytał cicho. 
      - Nic... Nic... - odpowiedziała wymijająco. 
      - Właściwie nie musisz tego mówić - powiedział. - Tęsknisz do świata, prawda? 
      - Tengelu, musisz mi wierzyć: nigdy nie żałowałam. 
      - Wcale tak nie myślę. Wiem, że byłaś tu szczęśliwa. 
      - O, tak! 
      - Teraz jednak jesteś niespokojna i czujesz, że to życie z dala od świata ci nie wystarcza. Dokładnie to samo czuję i ja. 
      Silje poruszyła się niecierpliwie. 
      - Gdybyśmy nie musieli tu być, całym sercem kochałabym tę dolinę - powiedziała z przekonaniem. - Gdybyśmy mogli mieszkać tu tylko latem, byłoby wspaniale. Nie mamy jednak wyboru i to jest takie denerwujące. Ja... jednocześnie kocham i nienawidzę tego miejsca, Tengelu. 
      - Znam to uczucie. Kiedy byłem na zewnątrz, tęskniłem do doliny. A gdy tu wracałem, znów chciałem się stąd wydostać. Teraz jednak... 
      Zamilkł. 
      Silje popatrzyła na niego z czułością. 
      - Jesteś niespokojny. Widzę to już od wielu dni. Twoja zaskakująca decyzja, żeby nie przejmować trzody Eldrid, choć ona to zaproponowała, dała mi cień nadziei. Co się dzieje, Tengelu? 
      - Nie wiem - odpowiedział z namysłem. Nocny powiew targał jego czarne włosy. - Nie wiem, co to jest. Czy nie słyszałaś niezwykłej, żałosnej pieśni wiatru? Czy nie słyszysz, jak płacze trawa, gdy wiatr w niej zaszumi? Czy nie słyszysz, jak domy wzdychają? 
      - Takich rzeczy nie słyszę, wiesz przecież - uśmiechnęła się. - Ale Sol coś wyczuwa. Ostatnio chodzi rozdrażniana, ma nieobecne spojrzenie. 
      - Tak. Męczy mnie nieznośne przeczucie zbliżającego się niebezpieczeństwa. Gdybym tylko wiedział, skąd ono nadejdzie. 
      Silje powiedziała ostrożnie: 
      - Przypuszczam, że pozwoliłeś Eldrid zabrać ze sobą wszystkie zwierzęta, aby trzymała je tam dla nas. 
      - Być może - odpowiedział zadumany. - Nie wiem, o czym myślałem. Tak, wspominałem jej, że pójdziemy za nimi... 
      - Och, Tengelu! 
      Mleka, którego potrzebujemy, możemy dostać od ludzi wprowadzających się do domu Eldrid, więc sami nie musimy mieć żadnej krowy dodał pospiesznie. 
      Tak, to dobrzy ludzie, ale chyba nie lubię ich dzieci. Tak jak inne dokuczają naszym - powiedziała Silje zbolałym głosem. - Przezywają je najokropniej jak potrafią, sam słyszałeś dziś wieczorem. A ich rodzice nie pozwalają im się bawić z naszymi dziećmi. To tak boli, Tengelu. 
      Tengel zagryzł wargi. 
      - Boją się Sol, prawda? Och, dobrze to pamiętam z własnego dzieciństwa. Zawsze odrzucony, zawsze wzbudzający strach. 
      - Sol jest niebezpieczna - powiedziała Silje cicho. - Pamiętasz, co uczyniła z tą małą, która kopnęła Liv? 
      - Nie mów o tym - wzdrygnął się. - Sol ma w sobie straszną moc. 
      Zrobiła kukiełkę przypominającą dziewczynkę z sąsiedztwa i trzymała ją nad ogniem. Tego samego dnia dziecko straszliwie poparzyło się rozżarzonymi węglami. 
      - Tak, musiałem zniszczyć tę kukiełkę - powiedział Tengel zgnębiony. 
      - Ale skąd przyszło jej to do głowy? 
      Tengel wziął głęboki oddech. 
      - Czy wiesz, co odkryłem? 
      - Nie. Przerażasz mnie teraz. 
      - Sol często znika. Sądziliśmy, że z kimś się bawi. Ale wiesz, dokąd ona chodzi? Do starej Hanny! 
      - O nie - szepnęła Silje przerażana. - No tak, Hanna zawsze miała oko na Sol. Na Liv też, pomogła jej przecież przyjść na świat. Kiedy przynosimy jedzenie dla niej i dla Grimara, Hanna mówi o nich moje dziewczynki. Na Daga natomiast nie zwraca najmniejszej uwagi. 
      - Dziewczynki wiele znaczą dla Hanny i właściwie bardzo się z tego cieszę, choć jednocześnie panicznie się boję. Nie podoba mi się, że Sol chodzi tam sama... 
      - Czy sądzisz, że ta stara czarownica ją przyucza? 
      - Obawiam się, że tak. Oczywiście wie, jaką moc ma Sol. 
      - Och, nie, to okropne! 
      Tengel pogłaskał Silje po ramieniu, kiedy tak stała oparta plecami o ścianę domu. 
      - Kochana Silje, w co ja cię właściwie wplątałem? 
      - Milcz! Nikt nie dał mi tyle szczęścia co ty. Jestem chora z tęsknoty za tobą za każdym razem, kiedy przez kilka godzin pozostają z dala od ciebie. 
      - Miałaś jednak tylko szesnaście lat, kiedy zostałaś moja. Teraz masz dwadzieścia jeden i już od wielu lat męczysz się z nami, chociaż wiem, że twoim przeznaczeniem nie jest uciążliwa praca w ubogim domu. 
      - Chyba nie narzekałam przez te lata? Wiem, że wciąż nie jestem dobrą gospodynią, a dzieci zbyt prędko wyrastają z ubrań i butów. Boli mnie, że nie mogę dać im nowych. Szybko też ogarnia mnie znużenie, odczuwam taką niechęć do prac domowych, Tengelu. Męczy, mnie świadomość, że nie umiem uszyć odzienia dla dzieci, choć potrafię tkać. A po tej strasznej zimie nie ma w dolinie owiec, brak więc nawet wełny. Naśmiewają się z Sol z powodu płaszcza, który starałam się sklecić dla niej w zeszłym roku. Często zapominam uprać ich ubrania, kiedy są brudne, i... Och nie, marudzę teraz, nie chciałam tego! 
      Jego uśmiech wyrażał bezgraniczne uwielbienie, lecz jednocześnie krył w sobie rozpacz bezradności. Przesunął ustami po jej włosach. 
      - Czy sądzisz, że cię nie rozumiem? Uważasz, że nie wiem, jak bardzo tęsknisz, żeby coś stworzyć? Może namalować? Czy myślisz, że nie wiem, iż czasami, kiedy wszyscy pójdą już spać, piszesz pamiętnik? 
      - Znasz moją tajemnicę? - zapytała przerażona. 
      - Ależ tak. I wiem też, gdzie chowasz księgę. Ale nie przyszłoby mi do głowy, by ją czytać. Uważaj tylko, by nie dowiedział się o tym nikt inny. Młoda kobieta, która pisze książkę, jest narzędziem Szatana! Mogłabyś za to zostać spalona na stosie jako czarownica. 
      - Świat jest taki okrutny! A tu, mimo wszystko, jesteśmy bezpieczni - zauważyła ze zdumieniem, jak gdyby właśnie odkryła coś nowego. Szybko dodała: - Mogłeś przeczytać. Przeglądałam ją pewnej nocy, każda strona pełna jest miłości do ciebie i dzieci. 
      - Lubisz pisać? 
      - O tak! To dla mnie rodzaj wytchnienia. A kiedy czytałam to, co napisałam, zdziwiłam się, że tak trafnie ujęłam swoje myśli i uczucia. 
      - Wcale mnie to nie dziwi. Mówisz przecież bardzo pięknie, nie tak jak inni ludzie w dolinie. Bardzo mnie zaciekawiłaś tą księgą. Chętnie zajrzałbym do niej. 
      Zachichotała, zadowolona. 
      - Z pewnością jest wiele błędów, nigdy przecież porządnie nie nauczyłam się ortografii. Zapisuję słowa po prostu tak, jak je wymawiamy. Ależ, Tengelu, co ty robisz? 
      Jego dłonie błądziły własnymi ścieżkami. Roześmiał się cicho i mocniej przycisnął ją do ściany. 
      Silje, przepełniona nadzieją po wyznaniu Tengela, że zastanawia się nad opuszczeniem doliny, nie powstrzymywała go. 
      Policzkiem gładził jej czoło. Tengel nie nosił brody. Znała przyczynę. Zdawał sobie sprawę, że ma o szesnaście lat więcej od niej, nie chciał wyglądać na jeszcze starszego. Uważał, że broda podkreśliłaby różnicę wieku. 
      - Mieliśmy odwiedzić Benedykta i jego dwór powiedziała zachęcająco. Jeżeli już zaczął myśleć o tym, by stąd wyruszyć... - Bardzo się o nich niepokoję. 
      - Oczywiście - mruknął Tengel nieobecny duchem. - Gdybym tylko wiedział, co jest najlepsze. Zabrać was tam, czy zostać tutaj. Wiesz przecież, że nie mamy dokąd iść. 
      Między koniuszkami jego palców a jej skórą wrzało i wibrowało, impulsy, przechodzące przez ciało Silje skupiły się w jednym punkcie. Ciągle pożądała tego mężczyzny. Nie tylko dlatego, że był szczodrze obdarzony przez naturę, jeżeli chodzi o męskość; nie wiedziała przecież o tym, gdy ujrzała go po raz pierwszy. Wystarczyło właściwie tylko jedno spojrzenie na Tengela, by czuła podniecające prądy, przenikające jej ciało, oszołomienie, które czyniło ją całkowicie uległą. 
      Teraz też nie mogła się skupić. 
      - A co z Benedyktem? Czy nie możemy tam zamieszkać? 
      - Nie wiem nawet, czy on żyje. A do tej okropnej Abelone nie warto się wybierać. Nie, Silje. Naprawdę myślałem o tym, by was stąd zabrać, ale nie mam odwagi podjąć takiego ryzyka. 
      Głos Silje przybrał matową barwę: 
      - Sądzę, że nie przetrwamy jeszcze jednej takiej zimy. 
      - Wiem. O tym właśnie myślałem. 
      Jego usta były teraz wszędzie. Na jej czole, skroniach... 
      - Co my robimy? - zamruczała, śmiejąc się. Miała jednak kłopoty z oddychaniem. - Dorośli rozsądni ludzie. Od tylu lat jesteśmy małżeństwem. Ale tu, na dworze, jest inaczej... 
      Wspięła się na długi murek otaczający dom i znalazła się teraz na jednej wysokości z nim. Uniosła w górę spódnicę. Dłonie Tengela natychmiast objęły jej biodra, gorące, głodne. Całował ją długo, długo. 
      - To niepodobne do ciebie, Silje - drżąc szeptał jej prosto w ucho, zachwycony nieoczekiwaną zachętą. - Przez ostatnie lata byłaś taka... nieśmiała. 
      - Tak, być może - odpowiedziała zdziwiona, że nie rozumie powodu jej gotowości. Uniosła się lekko nad nim i z westchnieniem poprowadziła go na miejsce. 
      - Nie chciałam cię urazić, ale tak bardzo się bałam. 
      Tengel poruszał się powoli, ostrożnie. 
      - Wiem, bałaś się, że znów będziesz miała dziecko. Nic dziwnego, ja sam śmiertelnie się tego obawiałem. 
      - Narodziny Liv to największy koszmar w moim życiu - wyszeptała. - Nie chciałabym przeżywać tego jeszcze raz. 
      - Rozumiem - wyrzucił z siebie. - Ale przecież byliśmy tacy ostrożni. Wszystko było dobrze. 
      Mruknęła niewyraźnie. 
      Wilgotnymi ustami całowała go w szyję. Czuł, że znów jest dawną Silje z ich pierwszego gorącego roku. Mocniej przycisnął ją do ściany, uniósł jej nogi i owinął nimi swoje biodra. 
      - Wypełnia mnie wielkie szczęście mojego życia - szepnęła Silje z uśmiechem zażenowania. 
      - Jak pięknie mówisz - uśmiechnął się wzruszony i szczęśliwy. 
      Przymknęła oczy, nie była w stanie powiedzieć już nic więcej. Tengel popatrzył na nią. Lekki uśmiech powoli ukazywał się na jego twarzy. Znał ją już dobrze, dawno jednak nie oddała się pożądaniu tak całkowicie jak teraz. Zastanawiał się, dlaczego. 
      A potem on także nie dziwił się już niczemu. Przestał wyraźnie widzieć ciemną ścianę z drewnianych bali, przez jego ciało przechodziły dobrze znane, cudowne prądy, zawładnęła nim nieopanowana gorączka i poczuł się zupełnie bezbronny. 
      - Och, Silje - szeptał. - Silje, Silje, ukochany mój kwiatuszku. Jakże tak delikatna, tak krucha istota może tak zaczarować, tak opętać? 
      
* * *
      Eldrid wyjechała. Ona i jej mąż zabrali ze sobą cały swój dobytek i zniknęli w tunelu pod lodowcem. Wiodła tamtędy droga w nieznane, w nieprzyjazny świat. 
      Kiedy wyjechali, Silje płakała. 
      Później, wieczorem, zapytała Tengela: 
      - Dlaczego nie chciałeś zatrzymać żadnych zwierząt? Właściwie były przecież nasze. Podaj mi prawdziwy powód. 
      Dzieci bawiły się na dworze. Tengel reperował sieci, a Silje sprzątała po wieczerzy. 
      Westchnął. 
      - Nie lubisz, kiedy mówię o takich rzeczach. 
      - Teraz chcę to usłyszeć. 
      - Jak chcesz, uparciuchu. To znów był ten sprzeciw. 
      - Sprzeciw? Ach tak, rozumiem. Coś w tobie, w środku stawiało opór, kiedy Eldrid zapytała, czy nie zechciałbyś wziąć zwierząt. 
      - Tak. Coś tak silnego jak nigdy przedtem. Dlatego pozwoliłem, by je zabrali. 
      - Nie chcesz jednak opuścić doliny? 
      Muszę najpierw wyruszyć sam, wywiedzieć się, gdzie możemy się zatrzymać. Przecież nie możemy mieszkać nigdzie indziej, kochanie. Nas, potomków złego Tengela, ścigają wszędzie. Och, to wszystko jest takie straszne!
      - Rozumiem cię - powiedziała Silje cichutko. Zerkała na niego ukradkiem. Czy nie pojmował, w jakim była stanie? Miała nadzieję, że nie zauważył. 
      Tak bardzo, tak strasznie się bała. Ale jeszcze bardziej obawiała się reakcji Tengela. Po niezwykle ciężkich narodzinach Liv powiedział: Nigdy więcej! Nigdy, nigdy więcej! Jeśli to stanie się raz jeszcze, Silje, zabiję płód. Mam pewien proszek, który działa szybko i bezboleśnie. Następnym razem na nic zdadzą się twoje prośby! 
      Musiała przyznać, że dokładnie badała każdą strawę, by sprawdzić, czy nie dosypał tam proszku. Najwyraźniej nie nabrał jednak żadnych podejrzeń. Nawet kiedy kilka dni temu kochali się wieczorem przed domem, nie rozumiał, dlaczego nagle tak łatwo mu się oddała. Dziwiła go tylko nieco jej swawolność. 
      Oczywiście wiedziała, że pragnienie, by zachować kiełkujące w niej życie, jest szaleństwem. Miała pełną świadomość, co to oznacza. Dziecko mogło okazać się nieodrodnym potomkiem pierwszego Tengela, potworem jak Hanna i Grimar lub jak ta kobieta znad jeziora. Silje widziała ją kiedyś, gdy szła z jajami i serem do Eldrid. Wracała stamtąd zdjęta przerażeniem i dziwiła się, że coś tak prastarego i okropnego w ogóle mogło istnieć. Jej wygląd harmonizował z wnętrzem, kobieta była zła. 
      Teraz już nie żyła. Wtedy jednak Silje zrozumiała, jakie szczęście mieli Tengel i Sol, że nie zostali dotknięci tak straszliwym dziedzictwem. Wprawdzie większość ludzi uznawała Tengela za odpychającego i przerażającego, ale w oczach Silje nie był taki; dla niej liczyło się przede wszystkim bogactwo jego natury. 
      Fizyczna szpetota dziecka nie była jedynym zagrożeniem, jakie należało brać pod uwagę. Było bardzo prawdopodobne, że Silje nie przeżyje kolejnego porodu. To właśnie najbardziej niepokoiło Tengela. Ocalenie przy narodzinach Liv zawdzięczała wyłącznie Hannie. A teraz, gdyby przyszło jej wydać na świat dziecko o nienaturalnie szerokich, kanciastych ramionach, czy będzie miała jakiekolwiek szanse wyjść z tego z życiem? Matka Tengela wykrwawiła się na śmierć przy jego narodzinach; matka Sol przeżyła, bo dziewczynka była niezwykle kształtna. Ale Sol nosiła w sobie tę przeklętą schedę, okropną, magiczną siłę. Jej twarz i kocie oczy natychmiast zdradzały, z jakiego pochodzi rodu. 
      I to ją chciała Silje zabrać z Doliny Ludzi Lodu do Trondelag, gdzie wciąż bezwzględnie ścigano cały ród! 
      Eldrid mogło się powieść, ona była normalna. Nie stała się jedną z wybranych, choć pochodziła z rodu złego Tengela. U Liv także nie widać było oznak inności. Cóż jednak mogła wiedzieć Silje o dziecku, które nosi pod sercem? 
      To już prawie czwarty miesiąc. Coraz trudniej ukrywać ten stan przed Tengelem. Na szczęście tym razem nie czuła się tak źle jak poprzednio. Teraz wszystko szło łatwiej. Niedługo jednak jej ciąża stanie się widoczna. 
      Dwa dni później mieli gościa. 
      Była to nieoczekiwana, przerażająca wizyta człowieka, który nigdy dotąd nie opuścił swej zagrody. Silje przestraszyła się bardzo. Cóż to mogło oznaczać? 
       

ROZDZIAŁ II

      Zrazu Silje nie mogła rozpoznać, kto tak niepewnie wspina się po zboczu. Wkrótce jednak dostrzegła zgiętą wpół sylwetkę, ohydną twarz podobną do karpieli pełnej narośli i wytrzeszczone oczy. 
      Grimar. 
      Z uczuciem lęku pokłoniła się kuzynowi Tengela i Hanny i zaprosiła go do środka. 
      Potrząsnął głową. Kiedy tak stał na podwórzu, przypominał kupę łachmanów. Jego odzienie wyglądało na utkane z pajęczyny i szarej pleśni. Odezwał się ochrypłym głosem: 
      - Hanna przysłała mnie po was. Chce mówić z wami, ze wszystkimi. 
      - Dziękuję - powiedziała Silje wystraszona zaproszeniem. - Oczywiście przyjdziemy. 
      - Nie będzie żadnej uroczystości - dodał staruch szybko. 
      - Nie, naturalnie, że nie. Pani Hanna chyba nie wstaje z łoża. Tengel i chłopiec są w lesie, poszli po drzewo. Mogą wrócić w każdej chwili. A dziewczynki i ja musimy się ubrać odświętniej. Czy nie zechcielibyście usiąść i posilić się nieco, zanim się przygotujemy? Będziemy wtedy mogli pójść razem. 
      Odpychająca istota zawahała się i zadziwiona popatrzyła na Silje. Zapraszasz mnie do domu? - zdawał się mówić jego wzrok. Nikt tego dotąd nie robił. 
      - Tak, tak. Pewnie, że mogę wejść - wymamrotał i poczłapał do środka, ciągnąc za sobą nieopisany smród. Silje popchnęła dziewczynki do sypialni, by wdziały niedzielne fartuszki, nędzne szmatki mające zasłonić żałosne codzienne ubranie. Zrobiła to szybko, nim zdążyły odezwać się w niewłaściwy sposób. 
      Postawiła przed starym najlepsze jadło. Nie było tego dużo, głód tej zimy bardzo ich dotknął. Miała jednak piwo, płaski chleb upieczony z resztek ziarna zebranego z podłogi spichrza i kozi ser. Były też drogocenne maliny moroszki oszczędzane od jesieni. 
      Grimar posilał się obficie. Jego mlaskanie roznosiło się po całym domu. 
      Silje pospieszyła do dziewczynek, które już się przebrały i uczesały. 
      - Pójdziecie teraz porozmawiać z nim, a ja się przebiorę - powiedziała szybko. - Ale ani słowa o jego wyglądzie i zapachu, słyszysz, Liv? Ty, Sol, poradzisz sobie sama, prawda? 
      - Tak, znam go dobrze - powiedziała Sol jak dorosła kobieta. 
      No tak, wiedziałam, pomyślała Silje z goryczą. 
      Nareszcie pojawił się Tengel i wszystko od razu stało się łatwiejsze. Wyruszyli razem, a najedzony Grimar człapał obok. 
      Dag nie był przygotowany na taką wizytę i o mały włos źle by się to skończyło, gdyż był bardzo porządny, nie lubił brudu i niechlujstwa. Tengel musiał pospiesznie zakryć chłopu usta dłonią, kiedy ten zrobił minę zapowiadającą niestosowną uwagę. W końcu jednak Dag oswoił się z wyglądem Grimara i dostojnie kroczył obok Silje, trzymając się jak najdalej od starego. 
      Hanna przyjęła ich leżąc w łożu, dokładnie tak jak się spodziewali. W słabym blasku ognia Silje dostrzegła, że Hanna bardzo się postarzała. W końcu starość dopadła i tę czarownicę. Była o jedno pokolenie starsza od swego siostrzeńca Grimara, a o dwa - od Tengela. Silje właściwie cieszyła się ze słabego światła w izbie, bo choć Grimar budził w niej odrazę, to widok Hanny był po stokroć gorszy. Dziedzictwo złego Tengela kwitło tu w pełni. 
      - Aha, więc jesteście - rzekła starucha srogo. - Myślałam, że już nigdy nie przyjdziecie. 
      - Silje zaofiarowała mi poczęstunek, Hanno - powiedział Grimar wzruszony. Był bliski płaczu z powodu tego niezwykłego w jego życiu wydarzenia. 
      - Tak, wiem, że w tamtej zagrodzie dostaje się jedzenie - syknęła Hanna. - Jadłam tam częściej niż ty, kiedy pomagałam córce Silje przyjść na świat. O, ja widziałam, jak im dobrze! - Po tej małej licytacji zwróciła się do gości: - Tengelu, ty idioto, dlaczego nie pojechaliście z Eldrid? 
      Hanna była jedyną osobą, która traktowała groźnego Tengela jak chłopczyka. 
      - Czy powinniśmy byli to zrobić? - zapytał spokojnie. Nie wydawał się zaskoczony. 
      - Wiesz, że powinniście. Sol również to wiedziała. 
      Dzieci stały przy drzwiach, ciche i przejęte. Dag nie czuł się najlepiej w zaniedbanej chacie. 
      - Nie byłem pewien - powiedział Tengel. - Tam, na zewnątrz, czeka nas tyle zła. 
      - Zawsze byłeś głupi - parsknęła Hanna. - Zawsze miałeś wzgląd na to lub tamto. Wiesz, że nikt z nas nie może sobie pozwolić, by być dobrym. A ty jesteś tak głupio naiwny. Musisz walczyć o swoich, człowieku! Posłuchaj mnie teraz... - Pochyliła się do przodu. - Wiem że ty też to czułeś. Pozwoliłeś zabrać zwierzęta. To było mądre. Przygotuj się do drogi. Nie zwlekaj! 
      Stał spokojnie, jego twarz niczego nie wyrażała. 
      - A wy, Hanno? A Grimar? 
      Znów opadła na poduszki. 
      - My jesteśmy starzy. Ale dzieci i twoja żona... Podejdź tu, Silje! 
      W małej ciemnej izbie panował szczególny nastrój. Jakby w każdym kącie czaiły się obserwujące ich duchy. Jakby ktoś płakał, żałując zmarnowanego życia. 
      Silje zwalczyła niechęć i zbliżyła się do odrażającej postaci w łożu. Mimo wszystko Hanna uratowała kiedyś życie jej i małej, nie wolno o tym zapominać. 
      Czarownica wzięła dłonie Silje w swoje powykrzywiane ręce. 
      - Ty i twoje dzieci, Silje. One były... były... Ach, nieważne! Przypilnuj, by ten opieszały drab, którego masz za męża, wyprowadził was z doliny! - Zniżyła głos. - Tym razem ja nie będę mogła ci pomóc. 
      Silje drgnęła. A więc Hanna wiedziała! 
      No tak, naturalnie. Hanna zawsze znała prawdę. 
      Uścisnęła dłonie starej. 
      - Dlaczego sądzicie, że musimy opuścić dolinę? - zapytała głośno. 
      Hanna popatrzyła na Tengela. 
      - Nie wiesz, dlaczego? 
      - Nie - odpowiedział. - Odczuwam tylko głęboki niepokój. 
      Starucha skinęła głową. 
      - Ja czuję więcej. Czuję, że jeden z Ludzi Lodu znalazł się w opałach. W strasznych tarapatach. 
      - Heming? - zapytał Tengel cicho. 
      - Właśnie! Nędzny Heming, powinno się go zadusić już w kołysce. 
      Od wielu lat nic nie słyszeli o Hemingu. Przypuszczali, że jest gdzieś daleko albo że od dawna nie żyje. 
      - Rozumiesz więc, że musisz stąd odejść. 
      - Tak. Ale czy naprawdę sądzicie, że istnieje niebezpieczeństwo? Tutaj? 
      Starucha niecierpliwie poruszyła głową. 
      - Wezwałam was do siebie, prawda? Cała aż płonę od nieustannego uczucia, że konieczny jest pośpiech. 
      - Dobrze. Pomyślę o tym. 
      - A więc myśl szybko! Szybko! I pozwól twojej córce, a raczej córce twojej siostry Sunnivy, Sol, zostać tu przez chwilę. Chcę z nią porozmawiać. 
      - Hanno? - zawołał Tengel ostro. 
      - Nie mieszaj się do tego? - wrzasnęła starucha głosem przeszywającym aż do szpiku kości. - Że też takie mądre dziewczęta muszą przebywać z takim durniem! Odejdź stąd teraz! I uważaj na moją chrześnicę, małą Liv Hannę! 
      Tengel pożegnał się chłodno. Nigdy w niczym nie zgadzał się z Hanną. Ona była czarownicą walczącą o to, by zachować złe dziedzictwo, on był przyjacielem ludzi, który na swe nieszczęście został nim dotknięty i szczerze pragnął nie przekazywać go nikomu. 
      Silje pochyliła się i pocałowała zwiędły policzek starej. I zobaczyła wtedy, że oczy Hanny, które znalazły się blisko, błyszczą jak gwiazdy. 
      - Możecie iść przodem - powiedział Grimar, żegnając się z nimi. - Sol z pewnością was dogoni. 
      Kiedy znaleźli się na drodze do domu, Silje powiedziała: 
      - Moje serce krwawi, Tengelu. Twój niepokój zaraził i mnie. A Grimar... Nic o nim nie wiem. Zawsze stał w cieniu Hanny. Dzisiaj zobaczyłam go jako żywą istotę i tak mi go było żal! 
      - Nie powinnaś tak myśleć - rzekł Tengel gwałtownie. - Grimar jest narzędziem w ręku Hanny. Każdy jej rozkaz wykona z radością. Ludzie Lodu wiedzą coś niecoś o tym, co robił. O ludziach, którzy zniknęli, o okropnych rzeczach, o których nikt nie śmie mówić otwarcie. Nikt też nie może mu się sprzeciwić ani tym bardziej go unieszkodliwić, gdyż stoi za nim Hanna. A z nią trzeba się liczyć. 
      - Mimo wszystko żal mi go.... szkoda mi obojga - upierała się Silje. 
      - My możemy się cieszyć, że jesteśmy pod ich ochroną - przyznał Tengel. - To twoja zasługa. 
      - Oni byli tacy okropni - powiedział Dag. - Czy wyprowadzamy się stąd? 
      - Nie wiem - odpowiedział Tengel. 
      - Tak - powiedziała Silje. - Przenosimy się. 
      - Ale nie mamy przecież dokąd iść - powiedział jej mąż. - Czy możemy narażać dzieci na poniewierkę? 
      Silje nie zwracała uwagi na jego wątpliwości. 
      - Już dziś zaczynamy się pakować. 
      - Jak chcesz - westchnął Tengel. 
      Kiedy decyzja zapadła, Tengela opętała gorączka. Cały dzień pracował w obejściu i w domu mieszkalnym, pakując wszystko, co mogło im być potrzebne. 
      - Wyruszamy dopiero za kilka dni - powiedział. - Muszę złowić jeszcze trochę ryb i porozmawiać z sąsiadami, czy nie zechcieliby wymienić się na mięso i inne produkty. Muszę też naprawić dyszle u wozu. 
      - To dobrze - stwierdziła Silje. - Będę mogła uprać to, co ma zostać. Dobry Boże, tyle śmieci człowiek gromadzi! - wykrzyknęła, patrząc na stos rzeczy przeznaczonych do wyrzucenia. - To aż niewiarygodne. Spalimy to jutro. 
      Tengel ostrożnie podniósł z półki śliczny witraż. 
      - To musimy zabrać ze sobą. 
      - O, tak - odpowiedziała Silje. - Czy pamiętasz, jak powiedziałeś, że ładnie będzie wyglądał w jakimś domu? 
      - Tak. Może moje słowa w końcu się sprawdzą. 
      Tengel miał jednak co do tego wątpliwości. 
      Zdjął z półki jeszcze jeden przedmiot. 
      - To też musimy zabrać. 
      Uśmiechając się trzymał w dłoniach jej księgę. Silje wzięła ją od niego i położyła wraz z innymi rzeczami przygotowanymi do podróży. 
      - Chyba nie musimy brać ze sobą wszystkiego? Wrócimy tu znów latem? 
      - Tak, mam szczerą nadzieję. Cieszę się, że to powiedziałaś, Silje. 
      Popatrzyła na niego surowo. 
      - Kocham tę cudowną dolinę z jeziorem, górami, moczarami. I te żółte fiołki górskie, i te maleńkie, błękitne kwiatuszki, wiesz, o których mówię. Chciałabym tylko nie być tutaj zamknięta. Bez ludzi stąd też mogę się obejść. W każdym razie bez niektórych. 
      - W tym jesteśmy zgodni - uśmiechnął się i korzystając z okazji, że nie było w domu dzieci, szybko ją pocałował. 
      Silje wyciągnęła swój prezent ślubny: rzeźbioną skrzynkę, którą dostała od Tengela. Za to, że zerwałem lilię, zanim otrzymałem na to błogosławieństwo niebios, powiedział wtedy. Silje nigdy nie przyszło do głowy, że gdyby tylko chciała, z pewnością potrafiłaby wykonać dużo piękniejszą skrzynkę. Zamiast tego ukryła podarek wśród najcenniejszych rzeczy. 
      Wzdychając zwinęła kawałki materiału, w które owinięty był Dag jako noworodek, i położyła je na stosie rzeczy do zabrania. 
      - Och, dzieci muszą już się położyć. Są takie podekscytowane pakowaniem. 
      - Tak, słońce zaszło już za góry. Tak nie można. Gdzie one są? 
      Obydwoje wyszli na zewnątrz. W tej samej chwili dzieci wypadły zza węgla. 
      - Tato! Mamo! Chodźcie zobaczyć! - krzyczały. - Pali się! 
      Silje i Tengel pobiegli. Kiedy okrążyli dom, usłyszeli straszne krzyki dobiegające z drugiego krańca doliny, od strony wejścia przy lodowcu. Na tle wieczornego nieba, w gęstych kłębach dymu, wzbijały się w górę płomienie. 
      - O mój Boże - szepnął Tengel. 
      To dom strażnika - stwierdziła Silje. - Musimy pospieszyć z pomocą. 
      - Nie - rzekł Tengel. Jego twarz była biała. - To coś więcej. Dom Hanny też płonie i zagroda Brattengów... Silje! krzyknął zrozpaczony. - Dla nas nie ma ratunku. Spóźniliśmy się! 
      - O, nie - jęknęła. - Czy sądzisz, że to dzieło Heminga? 
      - Tak. Znów go schwytano i zdradził nas, nędznik, by ratować własną skórę. Z pewnością wypełniała go żądza zemsty od czasu, gdy tak srodze go ukarałem za zachowanie wobec ciebie. Powinienem był usłuchać swego wewnętrznego głosu, słuchać ciebie i Hanny. Ona miała rację, jestem idiotą. Boże, co my zrobimy? 
      - Dom Hanny! - wyła Sol. - Dom Hanny płonie! Muszę tam iść! 
      Tengel zatrzymał ją siłą. Ugryzła go, ale on nawet nie rozgniewał się z tego powodu. 
      - Widzieliśmy masę mężczyzn przy lodowej bramie - powiedział Dag. - Błyszczały im czapki. 
      - Hełmy żołnierzy! 
      Nareszcie Tengel zaczął otrząsać się z szoku. 
      - Szybko! Musimy uciekać, ukryć się. Nasz dom leży najwyżej, a więc dotrą tu najpóźniej, ale to właśnie nas chcą pochwycić, potomków złego Tengela w prostej linii. 
      - Dokąd pójdziemy? - zapytała Silje, gotowa na wszystko. 
      - Do lasu. Tylko tam możemy się schronić, choć nie na długo. 
      - A przejście przez góry? 
      Przystanął na chwilę. 
      - Chcesz powiedzieć, że mielibyśmy przeprawić się na drugą stronę? No tak, masz rację. To prawie niemożliwe, ale musimy spróbować. Na początku ukryje nas las brzozowy. Ja osiodłam konia, a ty wybierz z rzeczy to co najważniejsze i tak mało, jak tylko się da. Będziemy musieli nocować na dworze, a więc weź coś do okrycia. Dzieci, pomóżcie matce! Mamy jeszcze trochę czasu. 
      Sol zrozumiała, że im samym grozi niebezpieczeństwo, i poddała się. Cały czas jednak łkała i bezradna posyłała pełne rozpaczy spojrzenia w kierunku domu Hanny stojącego teraz w koronie płomieni. 
      Wszyscy biegali tam i z powrotem, ale był to rozgardiasz w jakiś sposób zorganizowany. Poruszali się niezwykle szybko, nie mieli czasu na odpoczynek. Silje przypomniał się ten dzień, kiedy musieli uciekać z dworu Benedykta. Teraz musieli spieszyć się jeszcze bardziej. 
      - Mój kotek! - krzyknęła Sol. - Czy nikt go nie widział? 
      Silje, która zwierzęta obdarzała szczególnym uczuciem, zrozumiała jej strach. 
      - Poszukaj w stodole i włóż go do tego worka! 
      Sol schwyciła worek i pobiegła. 
      - Powinniśmy ostrzec najbliższych sąsiadów - powiedziała Silje, kiedy przyszła do Tengela z częścią bagażu. 
      - Nie zdążymy. 
      - A ich trzoda... 
      - Żołnierze zabiorą zwierzęta ze sobą. Są cenne. O nie, ta lalka jest za duża! 
      - Ale rozumiesz chyba, że nie możemy zostawić lalki Liv! 
      Tengel zrobił ją z drewna, a Silje uszyła jej suknię. Liv uwielbiała tę zabawkę. 
      - Tak, masz rację. Czy... czy to już wszystko? - zapytał. 
      - Tak sądzę. Musimy wyruszać. Natychmiast! 
      Spakowana była już księga i rzeczy Daga. I prezent ślubny. 
      - Przywiązujesz się do niepotrzebnych przedmiotów, które mają dla ciebie szczególną wartość, Silje, i za to cię kocham. Ale zapomniałaś o witrażu. 
      - Nie możemy go ze sobą zabrać w takiej sytuacji. 
      - Musimy go zabrać - zdecydował Tengel i znów zaczął się spieszyć. - Wsadź dzieci na konia. 
      Silje podniosła dwójkę młodszych dzieci i posadziła na końskim grzbiecie. Najwidoczniej nie tylko ja przywiązuję się do niepotrzebnych rzeczy, pomyślała. Jakże, na Boga, chce zabrać ze sobą ten witraż? 
      - Sol! Gdzie jest Sol? Na miłość boską, chodźże już! 
      Sol wyszła zza stodoły. 
      - Nie mogę znaleźć kota - zapłakała. 
      W tym samym momencie pojawił się Tengel i zaczął przymocowywać witraż do reszty bagażu. 
      - Kot? Dopiero co polował na myszy za spichrzem - powiedział. 
      Sol popędziła tam jak strzała i zanim się spostrzegli, już dumnie kroczyła, niosąc przed sobą worek. Wystawał z niego czarny jak węgiel ogon poruszający się ze złością, jakby wyrażający oburzenie, iż ludzie są tacy niedelikatni, przeszkadzają w samym środku polowania! 
      - Och, dzięki Bogu - powiedziała Silje z ulgą. 
      Opuścili zagrodę i wkrótce skrył ich brzozowy las. 
      - Zabraliśmy za mało jedzenia - odezwała się do Tengela zatroskana Silje. - Grimar zjadł wszystkie moroszki i prawie cały zapas pożywienia. Dopiero jutro miałam piec chleb. 
      - Nic na to nie poradzimy. Coś chyba mamy? 
      - Tak, tak. Ale nie na długo wystarczy. 
      - Nad Doliną Ludzi Lodu słał się teraz gęsty dym. Rozległy się trzaski i huki; pożar ogarnął już wiele zagród. Słychać też było rozdzierające krzyki. 
      Silje robiło się słabo z lęku i rozpaczy. Musiała biec, by dotrzymać kroku Tengelowi, który prowadził konia i szedł zbyt szybko jak dla niej. Trójka dzieci mocno uczepiła się końskiego grzbietu. Silje niosła tyle bagażu, że zapierało jej dech w piersiach. Były to rzeczy, które nie zmieściły się na koniu. A przecież tyle zostawili! 
      Chciała krzyknąć, żeby poczekali, już nie nadążała. Musiała myśleć o jeszcze jednym dziecku. Milczała jednak. Wiedziała, że cenna jest każda sekunda. 
      Nie potrafiła sobie wyobrazić sytuacji gorszej niż ta, gorszej niż ten bieg po zboczach z poczuciem własnej niemocy, niż ten pęd w panicznym lęku, by ujść z życiem. 
      Wreszcie Tengel zatrzymał się i poczekał. Zauważył, jak daleko została w tyle. W lesie był w tym miejscu akurat prześwit, więc Silje odwróciła się, ciężko chwytając powietrze. Nogi ugięły się pod nią. 
      Płonęły już teraz wszystkie zagrody. Dom wodza, zdobiony rzeźbieniami. 
      I... i ich dom. Rodzinny dom Tengela. 
      - Och, Tengelu - jęknęła. 
      - Musimy iść - powiedział. - Szybko! 
      - Sądzisz, że nas gonią? 
      - Jeszcze nie, ale nic nie wiadomo. Chodź! 
      Nie dane jej było długo odpoczywać. Odczekał tylko aż zbliżyła się do niego, i zaraz znów ruszył. A więc raczej on odpoczął, nie ona. 
      Droga pod górę była koszmarna. Chwilami widziała wioskę. Nagle spostrzegła coś, co sprawiło, że włosy stanęły jej dęba na głowie. 
      - Tengelu! - krzyknęła. - Patrz! 
      Przystanął i wycedził coś niezrozumiale przez zęby. Pod górę w ich kierunku biegli trzej chłopcy z wioski, a za nimi grupa żołnierzy. 
      - Biedni chłopcy jęknęła Silje. - Żołnierze zauważą i nas! Nie uciekniemy! 
      Potykając się pobiegła do Tengela. 
      - Nie, nie patrzcie tam, dzieci - rozkazał, wziął Silje za rękę i poprowadził konia dalej. 
      Dobiegł ich przeszywający serce krzyk. Silje nie chciała patrzeć, wiedziała jednak, że chłopcom nie udało się uciec. 
      Tengel obejrzał się za siebie. 
      - Żołnierze zatrzymali się i rozmawiają. Musimy być cicho, tu nas nie widać. 
      Choć odległość wydawała się bezpieczna, tak trudno było spokojnie stać w miejscu. Silje spojrzała w dół przez gałęzie. Bolało ją w płucach; z wycieńczenia przed oczami tańczyły jej mroczki. Wszędzie między domami widziała żołnierzy. Małe stado krów prowadzono w kierunku wodnej bramy. Po ciężkiej zimie w dolinie pozostało niewiele zwierząt. Nie dostrzegła jednak ani jednego mieszkańca wioski. 
      Zadrżała. 
      Nie wiem, gdzie się podziali żołnierze, ci co byli blisko nas - powiedział Tengel niespokojnie. - Albo podążają za nami, albo zawrócili. Musimy iść dalej tak szybko jak tylko się da. 
      W górę i w górę, coraz trudniej i trudniej. Silje znów zwolniła. Czuła skurcz w brzuchu i naprawdę zaczęła się bać o los małej istoty, której istnienie tak bardzo starała się zataić. 
      Pulsowało jej w całej głowie, nogi drętwiały, a każdy oddech sprawiał ból. Tengel jednak nie czekał. 
      Nagle skończył się brzozowy las. Musieli wyjść na otwarte równiny. 
      Każdy mógł ich tam dostrzec. Lekki letni zmrok nie wystarczał, by ukryć uciekających. 
      Tam właśnie, na skraju lasu, Silje poddała się. Zniknęła za wielkim głazem i zaczęła gwałtownie wymiotować. Skurcz w żołądku stał się nie do wytrzymania. 
      W końcu wyprostowała się i otarła pot z twarzy. Wzięła kilka głębokich oddechów i poczłapała naprzód. 
      Tengel wyszedł jej na spotkanie. 
      - Posłuchaj, kochanie - powiedział stanowczo i miękko zarazem. - Czy nie masz mi nic do powiedzenia? 
      Nogi trzęsły się jej jak galareta, nie miała już sił ukrywać prawdy. 
      - Tak - odpowiedziała szlochając. 
       Otoczył ją ramieniem i podtrzymywał, gdy dochodzili do konia. 
      - Mały głuptasku - powiedział czule. - Mały szaleńcze, bałaś się mi powiedzieć? 
      - Tak - odparła i wytarła nos. - Przecież nie jesteśmy co do tego zgodni. 
      - Nie jesteśmy, to prawda. Ale nie myślmy teraz o tym. Nie bój się mnie, najdroższa moja. Potrzebujesz pomocy. 
      - Szedłeś tak szybko - załkała. - Nie mogłam nadążyć. 
      - Nie zauważyłem, cały czas trzymałaś się niedaleko. Byłem jak oszalały ze strachu o dzieci, musieliśmy uciec żołnierzom. Wybacz mi, najmilsza. Sol i Dag? Zeskakujcie z konia, matka musi odpocząć. 
      Znów jechali naprzód. Teraz, gdy dzieci szły, posuwali się wolniej. Silje miała wyrzuty sumienia, choć z trudem utrzymywała się na koniu. Liv siedziała za nią, małe rączki mocno uczepiły się jej spódnicy. 
      Silje popatrzyła na pieszych. Dzieci i Tengel ubrani byli w bluzy z kapturami, opadającymi na ramiona. Zsunęli je teraz na plecy, gdyż było im gorąco podczas uciążliwej wspinaczki. Dzieci miały zacięte miny. Silje zastanawiała się, ile z tego wszystkiego rozumieją. Rozwścieczony kot prychał w worku, ale Sol tylko mocniej zacisnęła na nim dłonie. 
      Coś zmusiło Silje do obejrzenia się za siebie. 
      - Tengelu, oni nas widzą! My możemy przecież zobaczyć wioskę. 
      - Jest zbyt dużo dymu. 
      - Ale pomyśl, gdyby ktoś podszedł wyżej? Za nami? 
      - Jedź dalej - powiedział krótko. 
      Sam przystanął. Silje, zdziwiona, odwróciła się. 
      Zadrżała, kiedy zobaczyła, co robi. Stał na samym krańcu występu, zwrócony ku dolinie, z obiema rękami wyciągniętymi przed siebie. Dłonie obrócił pionowo, tak jakby starał się coś odepchnąć. 
      Było w nim coś niezwykle władczego, niemal majestatycznego. 
      Silje nigdy przedtem nie widziała, by posługiwał się tajemną siłą, którą posiadał. Zrozumiała, że czyni to teraz, i zadrżała. 
      Ku jej przerażeniu Sol podeszła do Tengela, stanęła obok, popatrzyła na niego przez chwilę i zrobiła to samo co on. 
      Silje nie miała odwagi im przeszkadzać, nie śmiała nawet się poruszyć. Również Dag i Liv obserwowali ich zadziwieni, niemal z czcią. Kiedy tak stali, wyprostowani i władczy, w dziwny sposób budzili respekt. 
      Tengel opuścił ramiona i odetchnął. Sol poszła za jego przykładem. Powrócili. Sol podeszła do brata, Tengel do żony siedzącej na koniu. Ruszyli. 
      - Co zrobiłeś? - cicho zapytała po chwili Silje. - Czy uczyniłeś nas niewidzialnymi dla nich? 
      Tengel uśmiechnął się lekko, jego oczy jednak były poważne. 
      - Nie, nie aż tak. Czegoś takiego nikt nie potrafi! Odwróciłem od nas ich myśli. 
      Trudno to było pojąć. 
      - A więc jakieś przekazywanie myśli? 
      - Można tak chyba to nazwać. Albo hipnoza, jak wolisz. 
      - Czy sądzisz, że to zadziałało? 
      - Nie wiem - zaśmiał się nieco zażenowany. - Nie znam mojej mocy, zrobiłem tylko to, co mogłem. 
      - Czy Sol wiedziała, co robi? 
      Tengel zadrżał. 
      - Tak. Jestem tego pewien. Połączył nas bardzo silny prąd zrozumienia i współdziałania. Ta dziewczynka, Silje... boję się. 
      - W bagażu ukryła pod płaszczem spory węzełek - powiedziała Silje powoli i niechętnie. 
      - Wiem. Dostała go od Hanny. 
      - Czy masz zamiar pozwolić jej to zatrzymać? 
      - A ty? - odpowiedział pytaniem. 
      - Tobie pozostawiam decyzję. Czy podejrzewasz to samo, co ja? Czy sądzisz, że to Hanny... jakże mam to nazwać? Że to coś ona zostawia w spadku Sol? 
      - O tym jestem przekonany. Już dawno zrozumiałem, że Hanna wyznaczyła Sol na swoją spadkobierczynię. Kiedyś, dawno temu, usiłowała zmusić mnie, bym poszedł w jej ślady, lecz broniłem się przed tym. Od tego czasu mnie znienawidziła. Sol zjawiła się jakby na zamówienie. W węzełku są zapewne niezmiernie cenne rzeczy. Maści i recepty, o których już zapomniano, a które powinny przetrwać w naszym rodzie. Prawdopodobnie Hanna tylko dlatego tak długo utrzymywała się przy życiu bo czekała, by ktoś mógł to wszystko przejąć. Teraz w każdym razie nie mam zamiaru zabierać Sol węzełka. 
      - Tak, masz rację. Dzieci! Pospieszcie się! 
      Tempo rosło. Wieczór stał się ciemniejszy, nie zrobiło się jednak całkiem czarno i to im odpowiadało. Do przełęczy było już niedaleko. 
      - Myślisz, że koń przejdzie? - zastanawiała się Silje, z powątpiewaniem patrząc na groźne, pokruszone masy kamieni w przełęczy nad nimi. 
      - Spróbuję znaleźć jakąś drogę. Jeżeli nie, będziemy musieli zostawić go tutaj. 
      - Tutaj? Samego w opuszczonej dolinie, bez możliwości wyjścia? Nie ma mowy. 
      - Nie to miałem na myśli, Silje. 
       Popatrzyła na niego ze stanowczym sprzeciwem. Wiedziała, co chciał przez to powiedzieć. 
      - Koń musi przejść powiedziała krótko. - Potrzebujemy go, prawda? 
      - Ależ tak. 
      - On też nas potrzebuje. 
      Tengel odwrócił się, chcąc ukryć uśmiech. Była tak zacietrzewiona, że policzki aż pałały jej gorącym rumieńcem. Wiedział, że będzie walczyła o konia z całych sił. 
      Ogarnęła go taka gwałtowna fala czułości dla młodej żony, że aż oczy zaszły mu łzami. Szybko je pokonał. 
      Krok za krokiem przedzierali się między pokruszonymi blokami skalnymi. Posuwając się naprzód badali drogę, błądzili, zawracali i próbowali gdzie indziej. Najwięcej kłopotów sprawiał koń, teraz jednak nikt nie miał wątpliwości, że trzeba go przeprowadzić. 
      Nadeszła w końcu ta nieunikniona chwila, kiedy wszyscy odwrócili się i posłali ostatnie, pełne żalu spojrzenie w kierunku opustoszałej, zniszczonej Doliny Ludzi Lodu. 
      Niewiele mogli już dostrzec. Wiedzieli jednak, że ich dom znajdował się gdzieś za grubą zasłoną dymu, która rozciągała się nad doliną. Już nigdy więcej nie mieli tu wrócić. 
      Długo stali w milczeniu. Dag pochlipywał, ale starał się ukryć łzy. Nie chciał okazać, jak bardzo to przeżywa. Tengel otoczył go ramieniem. 
      - Będzie mi brakowało doliny - powiedziała Silje zdławionym głosem. - Mamy stamtąd tak wiele dobrych wspomnień. My, nasza rodzina, byliśmy tam szczęśliwi. 
      - Tak. 
      - Powinniśmy wybaczyć tamtym dzieciom, że prześladowały nasze. Kiedy nie ma się czym chwalić, potrzebny jest kozioł ofiarny. A potomkowie złego Tengela doskonale nadawali się do tej roli. 
      - Tak, biedne dzieci. 
      Silje wiedziała, że nie myśli o swoich dzieciach. 
      - Tengelu! - wykrzyknęła nagle z przejmującym żalem w głosie. - Czy pamiętasz, co Hanna kiedyś powiedziała? Że jesteśmy jedynymi z Ludzi Lodu? My i nikt inny? 
      - Tak. Teraz przeraźliwie jasno widać, co miała na myśli. 
      - A więc nikt inny nie przeżył. Och, Tengelu, nie mogę znieść tej myśli, słabo mi. 
      Myśleć o wszystkich... o każdej osobie w dolinie, o dzieciach... Nie, zakręciło się jej w głowie... nie mogła, nie chciała. 
      Nagle wyprostowała się. 
      - A Eldrid? I jej mąż? Ona przecież pochodzi z Ludzi Lodu. 
      - Jej ród skończy się wraz z nią. 
      - A Heming? 
      - Heming prawdopodobnie już nie żyje. Z pewnością nie tak łatwo jest kupić wolność, jak mu się wydawało. Już wiem, jak to się potoczyło. Tak jak powiedziałem, znów został pojmany. I aby uratować swoje nędzne życie, wydał nas i wskazał drogę do Doliny Ludzi Lodu, tej nory wiedźm i czarowników, jak ją zwą w świecie. 
      Silje zauważyła, że dłonie Sol mocniej zacisnęły się na worku, a spomiędzy zaciśniętych warg wydobył się niemal bezgłośny szept: 
      - Heming! A więc om nazywa się Heming! 
      Dag był bardziej konkretny. 
      - To znaczy, że my właściwie mieliśmy szczęście? 
      - Można tak powiedzieć - odpowiedział Tengel sucho. - Chodźcie, musimy jechać dalej. 
      - Przez całą noc? 
      - Tak. Tu nie ma miejsca na odpoczynek, a noc jest dość jasna. Najważniejsze, byśmy ich wyprzedzili, jeżeli nas jeszcze ścigają. Najlepiej będzie, jak ja pójdę pierwszy i krok za krokiem będę sprawdzał, czy nie ma niewidocznych szczelin pokrytych śniegiem, w które moglibyśmy wpaść. Wszyscy muszą iść gęsiego, koń także, jest taki ciężki. Obwiążemy mu czymś kopyta, by nie ślizgał się na lodzie. Przeprawa przez lodowiec potrwa długo, jest też śmiertelnie niebezpieczna. Nie mamy jednak wyboru. 
      Silje skinęła głową. Znowu zamieniła się na miejsca z dziećmi i wędrowała obok Tengela przez kamienistą pustynię przełęczy. Pomagała koniowi w odnajdywaniu miejsc, w których mógł postawić kopyta. Zwierzę było teraz bardzo niespokojne, ciągle cofało się i wyrywało, przerażone smutnym, nieprzyjaznym otoczeniem i niemożnością utrzymania równowagi. 
      Doliny Ludzi Lodu nie było już widać. 
       

ROZDZIAŁ III

      Heming Zabójca Wójta żył jednak nadal. Rzeczywiście opowiedział wszystko o dolinie i o drodze do niej, objaśnił, gdzie mieszkają Hanna i Tengel, najgorsi z rodu złego Tengela. Zdradę Ludzi Lodu ułatwiło mu ciągle tkwiące w pamięci jak zadra poniżające lanie, jakie spuścił mu Tengel. 
      Ponieważ żona i córka wójta były obecne przy przesłuchaniu, wstawiły się za pięknym i młodym Hemingiem i uszedł on wolno, wypędzony z Trondheim halabardami żołnierzy. 
      Jednakże gwoli sprawiedliwości przyznać trzeba, że palił go wstyd i gorzko żałował zdrady. W odległej dolinie mieszkał wszak jego ojciec i reszta rodziny. Im jednak nic nie mogło się stać, pocieszał się naiwnie, oni przecież chcieli pozbyć się wiedźm i czarowników, czyż nie tak? 
      Nie zdołał jednak do końca wyciszyć wyrzutów sumienia. 

* * *
      Do domu Hanny i Grimara wdarło się sześciu ludzi. Sześciu najodważniejszych z żołnierzy. 
      Teraz już szli z powrotem. Posuwali się zwartą grupą, cała szóstka. Wykonali rozkazy i pozwolono im odejść, bo ich zadanie uznano za najtrudniejsze. Heming ostrzegał żołnierzy przed Hanną. 
      W tunelu pod lodowcem ich rozmowom towarzyszył niesamowity pogłos. 
      - Phi! - powiedział najmłodszy. - To nie była żadna sztuka, to było proste jak to. - Uderzył lancą w ścianę, aż rozedrgane echo rozniosło się w nieskończoną dal. 
      - Widzieliście, jak przeszyłem tego dziada? - zarechotał rudy żołnierz. 
      - Tak, ale starucha była ohydna - rzekł z namysłem najstarszy. - Była podstępna. Wprost odebrało mi mowę na jej widok. 
      - Mnie też - powiedział żołnierz tak gruby, że zbroja niemal na nim pękała. - Najokropniejsza istota, jaką w życiu widziałem. 
      Umilkli. Niesamowity nastrój panujący w groźnym lodowatym tunelu przywoływał okropne wspomnienia. 
      - Wcale się nie bała - stwierdził ten, który nosił imię Willibert. Widzieliście, jak stała przy palenisku, chichocząc? Prawie nie mogła utrzymać się na nogach, ale wściekła zajadłość wobec nas jakby dodawała jej sił. Właśnie tak, jakby tylko na nas czekała. 
      - Tak, a jakie miała szpony! - dorzucił szósty, niezgrabny, kościsty młodzian. - Podrapała mnie. Tak się przestraszyłem. Wyglądała przecież jak gnijący trup. 
      - Mnie też najbardziej rzuciły się w oczy te szpony. Także i mnie skaleczyła, kiedy wyciągaliśmy ją z chaty. 
      - I mnie, gdy chciałem iść za nią. Znalazłem się w zasięgu jej pazurów, gdy schwyciłem ją za ramię. 
      - A ja za drugie, ale poczułem tylko jeden jedyny pazur. 
      Każdy z nich jej dotykał i dla wszystkich ten bezpośredni kontakt był równie obrzydliwy. Jako czarownica musiała spłonąć, a palenisko na podłodze do tego celu zupełnie się nie nadawało. 
      - Słyszeliście, co powiedziała wiedźma, kiedy już wyciągnęliśmy ją na podwórze i w końcu udało się ją podpalić? 
      - Nie? 
      - Teraz są już daleko, wymamrotała. Ciekawe co miała na myśli? 
      - W każdym razie wyglądało na to, że triumfuje. Może chodziło jej o tego drugiego, o czarownika, którego także mieliśmy spalić? Mam nadzieję, że go dopadli. Ale to nie nasza sprawa. 
      - Nam w każdym razie udało się w końcu zgładzić tę potworę. 
      Znów umilkli. Wspomnienie stało się nagle zbyt przytłaczające. 
      Wyszli z tunelu i znaleźli się na równinie. Letnia noc była jasna, powietrze w górach nieco ostrzejsze niż to, do którego przywykli w dolinach. 
      Posuwali się naprzód szybkim marszowym krokiem. Żaden z nich nie miał już ochoty na rozmowę. Najmłodszy drapał się po ramieniu. 
      - Do czorta, jak to swędzi! 
      Po pewnym czasie zatrzymał się drugi, rudowłosy. 
      - Poczekajcie, nie mam siły iść tak szybko. 
      - Co ci jest? 
      - Myślę, że z jakiegoś powodu bierze mnie gorączka. 
      Najmłodszy podwinął rękaw, chcąc obejrzeć swędzące miejsca. 
      - O, do diabła, popatrzcie! 
      Na ramieniu widniały paskudne, zaczerwienione pęcherze. 
      - Złapałeś ospę, ty draniu! 
      - Na pewno nie! Ospa tak nie wygląda. Dżuma też nie. Te pęcherze są dużo większe. To jest... nie wiem, co to jest. 
      Szli dalej, ale teraz wszyscy trzymali się w bezpiecznej odległości od najmłodszego. Niewysoka trawa szumiała i szemrała pod ich stopami, jak gdyby wrogo do nich nastawiona, jakby nie chciała, by po niej stąpali. 
      - Poczekajcie! - wrzasnął rudy. - Nie mam siły... 
      - Co z tobą? 
      - Gorączka... płonę jak w ogniu piekielnym. Popatrzcie! Patrzcie na moje dłonie! Są pełne tych straszliwych pęcherzy. Poczekajcie! Poczekajcie! Nie, nie uciekajcie ode mnie, potrzebuję pomocy, rozumiecie chyba! 
      Usiłował biec za nimi, ale nie miał sił i stanął, chwytając się za serce. 
      Wkrótce powoli ruszył w ślad za pozostałymi. Byli już daleko w przodzie i wyglądali jak małe, niewyraźne punkty na równinie. Przeklinał ich, żaląc się. 
      Na niebie pojawił się księżyc. Rudowłosy żołnierz stąpał niepewnie. Odrzucił hełm. Było mu gorąco, w głowie pulsowało i szumiało ze strachu i gorączki. Podciągnął rękawy. Pęcherze miał już wszędzie, także na twarzy. Całe ciało paliło. Wołał: 
      - Poczekajcie! Poczekajcie! Nie zostawiajcie mnie! 
      Nie słyszeli go jednak. A gdyby nawet dotarł do nich jego krzyk, i tak by nie poczekali. 
      Omal nie potknął się o ciało leżące na zboczu. 
      To był najmłodszy. Martwymi oczami wpatrywał się w niebo. Twarz pokrywały mu nabrzmiałe pęcherze. 
      Rudowłosy wydał z siebie rozdzierający krzyk i chwiejnie szedł dalej. Nagle chwycił się za gardło i osunął na kolana. Upadł do przodu i nie wstał więcej. 
      Czterej pozostali spieszyli naprzód, gnani strachem. Kiedy dotarli do krańca bagniska, poddał się gruby. 
      - Zaraziłem się! - krzyknął przerażony. - Patrzcie! Patrzcie! - Histerycznie biegał w koło, usiłując zedrzeć pęcherze z dłoni. - To zaraza! 
      - O nie! - zachłysnął się najstarszy. - Żadna zaraza tak nie wygląda i nie wykańcza człowieka tak szybko. To co innego. To ona! Wiedźma, która zadrasnęła nas swoimi pazurami! Rzuciła urok, sprowadziła chorobę! 
      - Mnie nie zaatakowała - powiedział Willibert. - Popatrzcie! Moje dłonie są czyste, bo ja prawie jej nie dotykałem. Wyjdę z tego. 
      - Ja też - powiedział kościsty. - Nic jej nie zrobiłem, to wszyscy możecie zaświadczyć. Nic, byłem dla niej dobry, jestem niewinny, wyjdę z tego. 
      Najstarszy nie czuł się najlepiej. Tak naprawdę było z nim całkiem źle. Nie śmiał jednak powiedzieć tego głośno. Nie miał odwagi nawet o tym pomyśleć. 
      - Wyjdę z tego - radował się kościsty, wymawiając te słowa niczym zaklęcie. - Nie zbliżaj się, odejdź! - zawołał do grubasa. - Teraz musisz radzić sobie sam, to ty.... 
       - Zamknij się! - wrzasnął gruby. - Nie mów o tym, co zrobiliśmy i czego nie zrobiliśmy. Wszyscy jesteśmy tak samo winni. 
      - O nie, nie tak samo! Ja nie. 
      On również odczuwał swędzenie. Ale to przecież naturalne, to sugestia. Tak bardzo obawiał się symptomów. On naprawdę był miły dla starej, nieprawdaż? Ten mały kuksaniec, jakim ją potraktował, nic przecież nie znaczył... 
      - Nie, nie uciekajcie ode mnie! - zaskowyczał grubas. - Nie! Nie! Pomóżcie mi! Pomóżcie! 
      Nie słyszeli go. Wkrótce został daleko za nimi, skazany na samotną śmierć w męczarniach. 
      Żaden z szóstki nie dotarł do wioski w dolinie. 

* * *
      Lodowiec okazał się trudnodostępny, a droga przezeń długa - dokładnie tak, jak mówił Tengel. 
      Silje z przerażeniem wspominała chwilę, gdy po wyjściu z przełęczy zobaczyła lodowiec po raz pierwszy. Ostre, postrzępione szczyty otoczone były przez białe masy, wylewające się w kierunku szczeliny między wierzchołkami jak zastygła rzeka. Żadnej kępki trawy, żadnego źdźbła, na które mogliby stąpnąć. Bladosrebrny sierp wschodzącego właśnie księżyca sprawiał, że kryształki lodu świeciły i błyszczały jak szlachetne kamienie. 
      Wiedziała, że nigdy nie zapomni przeprawy przez lodowiec. Podczas gdy żal, rozpacz i poczucie beznadziejności trawiły jej wnętrze, niepewnie posuwała się za dziećmi, sprawdzając, czy nic im nie zagraża. Liv była tak zmęczona, że szła pół śpiąc, aż w końcu upadła i głęboko zasnęła w zimnym śniegu. Z niespokojnym sercem przywiązali ją wtedy do konia, zdając sobie sprawę, na jakie niebezpieczeństwo ją narażają. Gdyby załamał się lód lub gdyby zwierzę poniosło... Co stałoby się wówczas z dzieckiem? Żadne z nich nie mogło jednak nieść Liv. Tengel musiał badać drogę przed sobą i prowadzić konia, a obowiązkiem Silje było radzić sobie z bagażem i dwójką starszych dzieci. 
      Sol i Dag okazali się wyjątkowo wytrzymali, ale zaczynali się niecierpliwić. Chcieli jak najszybciej wyrwać się z ostrego zimna, lecz Tengel nie pozwalał na ryzyko. Każdy krok był dokładnie zbadany i wyliczony. 
      A jeszcze ten ciągły strach przed prześladowcami. Nie wiedzieli już, ile razy oglądali się za siebie. Z ulgą stwierdzali jednak, że lodowiec za nimi cały czas był pusty i tylko ich własne ślady, przypominające wąską błękitną wstążkę, znaczyły jednostajną płaszczyznę. 
      Całą pierwszą noc poświęcili na przeprawę przez lodowiec i zejście na nieprzyjazną, bagnistą równinę, gdzie wśród wypełnionych wodą dołów rosły powykręcane, karłowate brzozy. Szli wzdłuż szerokiej, wypływającej spod lodowca rzeki. Dopiero w świetle wstającego poranka, pod szarym niebem, na którym chmury przesłaniały słońce, Tengel spostrzegł, jak bardzo dzieci potrzebują odpoczynku. Przebyli jeszcze szczyty wzgórz i dotarli do doliny sąsiadującej z tą, w której płynął wodospad, gdyż nie chcieli, by zaskoczyli ich żołnierze. Tam przy akompaniamencie świszczącego porannego wiatru Silje przygotowała małe obozowisko. Wszyscy wślizgnęli się pod przykrycia i mocno przytulili do siebie. 
      Dzieci, wyczerpane, z bolącymi nogami, zasnęły natychmiast. 
      Silje otoczyła je ramionami. Tengel leżał po drugiej stronie. 
      - Nie zamierzam dziękować Bogu za to, że zostaliśmy ocaleni - szepnęła. 
      - Dlaczego? 
      - Nigdy nie mogłam zrozumieć ludzi, którzy jako jedyni wyszli cało z opresji. Zwykle mówią tak: Opatrzność czuwała nade mną. Bogu niech będą dzięki! A ci, którzy zginęli? Uważam, że nie można być tak samolubnym, by sądzić, że pozostawieni przy życiu są więcej warci niż ci, którzy zginęli. Ja raczej pomodlę się za ich dusze. Czy nie uważasz, że to jest bardziej na miejscu? 
      Zgodził się z nią. 
      - Masz całkowitą rację. Nie, ty nigdy nie byłaś samolubna, Silje. Najpierw inni, dopiero potem ty sama. Bogu, czy nie Bogu, ale jestem ogromnie wdzięczny za to, że mam was tutaj wszystkich. Niebezpieczeństwo jeszcze nie minęło, ale żyjemy. Cała piątka. 
      - Cała ósemka - poprawiła go z sennym uśmiechem. - Zapomniałeś o koniu, kocie i... i o tym, który jeszcze nie ujrzał dziennego światła. 
      - Cała ósemka - powtórzył, ale w jego głosie zadrgał ból. 
      Nie mógł sobie pozwolić na sen. Podczas gdy oni spali, Tengel czuwał i nasłuchiwał, czy nie nadchodzą prześladowcy. 
      Z wielkim trudem zbierali się w dalszą drogę. Byli zesztywniali, zmarznięci i bezradni w nieznanym świecie. 
      Kociak Sol wykorzystał szansę i wymknął się w splątany gąszcz zarośli; wyruszyli godzinę później, ponieważ musieli go szukać. W końcu jednak wrócił cały i zdrowy. 
      Kilka razy znaleźli się w prawdziwym niebezpieczeństwie. Tak jak wtedy, gdy nieoczekiwanie napotkali stromą ścianę i koń się spłoszył. Tengel poważnie zastanawiał się, czy nie zakończyć cierpień zwierzęcia. Silje i dzieci wstawiły się za nim i ojciec jak zwykle musiał się poddać. Sprowadzanie konia na dół wymagało od Tengela wprost nadludzkiego wysiłku fizycznego i psychicznego. Silje też była u kresu wytrzymałości, jeszcze chwila takiego napięcia i zgodziłaby się z mężem, że najlepiej uśmiercić zwierzę. O mały włos nie wypowiedziała tej myśli głośno. Koń zszedł jednak na dół i wszyscy krzyknęli hura!. Wszyscy oprócz konia, jak z uśmiechem zauważyła Sol. Tengel musiał dokładnie zabandażować rany biednego stworzenia. Silje widziała jednak, że gdy skończył opatrunek, długo stał przytuliwszy głowę do jego grzywy. Z pewnością cieszył się, że został z nimi stary, wierny przyjaciel. 
      Po pewnym czasie krajobraz się zmienił, a powietrze stało się cieplejsze, gdyż nie dochodził już mroźny powiew od lodowca. Widać było wyraźnie, że pokonali ponad połowę drogi. Tego dnia nie przedłużali już wędrówki, by zbytnio nie zmęczyć dzieci, i wczesnym wieczorem rozbili obóz w wąskiej dolinie. Wokół nich rosły teraz świerki i sosny, a w mchu kwitły nawet kwiaty. 
      Dzieci znów błyskawicznie zasnęły, ale nie Silje - ona dotarła już do granic wytrzymałości, nie miała sił, by dłużej zaciskać zęby. Zrezygnowana rozpłakała się w objęciach Tengela. Płakała nad wszystkimi zmarłymi z Doliny Ludzi Lodu, nad małym domkiem, który opuścili, nad meblami i rzeczami, których mieli już więcej nie zobaczyć, nad niepewną przyszłością i po prostu ze zmęczenia. A także z ulgi, że wydostała się na świat, poza dolinę. Tego jednak nie powiedziała głośno. Nie chciała zranić Tengela. W końcu była to dolina jego dzieciństwa. 
      - Moje kilimy - łkała. - Nie zabrałam ich ze sobą. Człowiek czuje coś szczególnego do tego, co sam zrobi. A teraz są już stracone. 
      - Cicho, cicho - uspokajał ją Tengel. - Czy nie widziałaś, co koń ma pod siodłem? Jeden z tych dużych wełnianych pledów, które utkałaś. Ja także nie chciałem się z nimi rozstać, wiesz? 
      Silje rozjaśniła się i uścisnęła go mocno. 
      W końcu usnęła w jego objęciach. On znów czuwał, pełen trwogi, że mogą ich zaskoczyć dzikie zwierzęta. Żyły tu wilki i niedźwiedzie, rosomaki i rysie. Z nich wszystkich najbardziej bał się niedźwiedzia. 
      Tengel zranił się w stopę, kiedy w ciemności źle stąpnął na ostry kamień, i miał kłopoty z chodzeniem. 
      Martwił się o przyszłość. A teraz jeszcze dołączyła się do tego nowa troska. Troska - to za słabo powiedziane. 
      Tengel spojrzał na swą młodą żonę. Nie mógł mieć do niej żalu, winien był przede wszystkim on. Tak łatwo dawał się porwać namiętności i wpadał w ekstazę w objęciach Silje, że zapomniał o odpowiedzialności. 
      Absolutnie nie powinna mieć więcej dzieci. Tym razem udało się jej go zwieść. 
      Powiódł dłonią wzdłuż jej ciała. Ależ tak, można to wyczuć! Ciąża musiała być dosyć zaawansowana. A on niczego nie zauważył? 
      Stracić Silje? Dreszcz przebiegł mu po plecach. Najprawdopodobniej nie przeżyje jeszcze jednego trudnego porodu. 
      Co ma zrobić? 
      Istniała właściwie tylko jedna odpowiedź: musi spędzić płód. 
      Czy zdobędzie się na to? Czy nie straci przez to jej miłości? 
      Tengel był bardzo strapiony. Nie wiedział, gdzie jest Eldrid, nie znał miejsca, o którym mówiła. Leżało pewnie gdzieś na wschodzie Trondelag. Zresztą i tak nie powinni się do niej przyłączać, by jej nie narażać. Nie miał już sił na dalsze myślenie. Ułożył Silje wygodniej na swoim płaszczu i zrezygnowany oparł się o pień brzozy. 
      Dwie noce i jeden dzień zajęło im dotarcie do zamieszkanych okolic. Wszyscy byli już wtedy tak zmęczeni, że żadne z nich nie mogło ustać na nogach, nawet koń. 
      Wędrowali teraz skrajem lasu w wiosce Benedykta. Nie mieli odwagi wyjść na drogę, trzymali się w ukryciu. Tengela bolała stopa, koń kulał co najmniej na trzy nogi, a dzieci żaliły się, że są śpiące, zmęczone i głodne. 
      Nagle Silje zawołała głośno: 
      - Zobaczcie! Tam, nad rzeką! Czy to nie parobek Benedykta łowi tam łososie? 
      Ależ tak, to był on! Pospieszyli ku niemu. 
      Staruszek wzruszył się bardzo, widząc ich znowu. Dziwił się niezmiernie, że starsze dzieci są już takie duże, gratulował najmłodszej pociechy i był bardzo zawiedziony, że Sol go nie poznaje. Nie można jednak było tego oczekiwać, miała wtedy zaledwie dwa lata. 
      - Jakże się wiedzie na dworze? - zapytali Tengel i Silje wpadając sobie w słowo. 
      Parobek spoważniał. 
      - O, jest niedobrze. Bardzo niedobrze! 
      - Czy oni nie żyją? - zapytała Silje zlękniona. 
      - Ależ nie, nie. Wszyscy żyją. Ale ja tam już nie pracuję. Odszedłem ze służby wkrótce po waszym wyjeździe. Nie mogłem znieść tej baby, Abelone. Znalazłem pracę gdzie indziej. Słyszałem, że mają wielkie trudności z nakłonieniem ludzi do pracy we dworze Benedykta. 
      - O tak, wiem już teraz! - zawołała zachwycona Sol. - To ty mnie łaskotałeś! 
      Stary rozjaśnił się w uśmiechu szczęścia. 
      - Ach tak, więc przypomniałaś mnie sobie, łobuzico! Poczekaj tylko, zaraz cię... 
      Sol ze śmiechem uskoczyła w bok tak jak za dawnych czasów. 
      - A więc Abelone jest tam jeszcze? wykrzyknął Tengel. 
      Parobek zakończył dziką zabawę. 
      - Tak, tak. I te jej wstrętne dzieci też. Ale Gretę i Marię wyrzucili, chodzą jak dwie biedne jałmużniczki po wiosce. Przenoszą się z zagrody do zagrody i bardzo źle są traktowane. 
      - Och, to okropne! - jęknęła Silje. - Te dobre, kochane kobiety? Tak nie może być! A pan Benedykt? 
      - Ten życzliwy człowiek? Siedzi w więzieniu. 
      - Co?! 
      - To wydarzyło się niedawno. Nie był najszczęśliwszy pod rozkazami Abelone, to jasne jak słońce, ale jakoś tam się trzymał. - Parobek pochylił się ku nim i szepnął: - Szukał pociechy w czymś mocniejszym, wiecie? Ale potem wydano buntowników.... 
      - Heming - mruknął Tengel przez zęby. 
      - Wiem teraz na pewno, kto jest złym duchem Ludzi Lodu - powiedziała Silje cicho. 
      - A kiedy żołnierze przybyli do dworu i rozpytywali o Benedykta, Abelone postarała się, by go obsmarować. Tylko po to, by się go pozbyć, był dla niej jedynie ciężarem. No i teraz siedzi w Trondheim. To wszystko jest takie strasznie smutne! 
      - Och, to okropne - westchnęła Silje. - Tengelu, musimy coś zrobić! 
      - Oczywiście - odpowiedział, ale w duchu zastanawiał się, co mogą zdziałać, będąc sami w takich tarapatach. 
      - Czy cała grupa buntowników się rozpadła? 
      - Obawiam się, że tak. Mówią, że zabrali Dyrego syna Alva. Wszystkich zdradził jeden pojmany więzień. 
      Tengel wymruczał przekleństwa pod adresem Heminga. Jego oczy iskrzyły złością. Silje rzadko widywała go w takim stanie. 
      Opanował jednak gniew i zwrócił się do starca. Szybko opowiedział mu o tragicznym losie Ludzi Lodu. Parobek wyraził najgłębsze współczucie. 
      Myśleliśmy, że na początek osiądziemy tu na wzgórzu, gdzie przedtem mieszkałem - powiedział Tengel. - Dopóki nie znajdziemy czegoś lepszego, bezpieczniejszego. 
      Czy dla nich istnieje gdzieś bezpieczne miejsce? - pomyślał parobek. 
      - Ktoś tam teraz mieszka - odpowiedział ze smutkiem. - Naprawdę nie wiem, czy tu, we wsi, jest jakieś miejsce, gdzie moglibyście... - Umilkł, pełen obaw. 
      Tengel westchnął. 
      - Znam jeszcze jedno miejsce, w którym się ukrywałem. Bliżej Trondheim. Nie jest to odpowiednie schronienie dla dzieci, ale musimy spróbować. 
      Poprosili, by pozdrowił Gretę i Marię, obiecali wrócić i pomóc. Nic jednak nie wróżyło powodzenia. 
      Podjęli dalszą mozolną wędrówkę. 
      W połowie dnia odpoczęli w zagajniku. Tengelowi mocno spuchła stopa. Powinien odpocząć, ale nie chciał siedzieć na koniu. Stwierdził, że dzieci bardziej tego potrzebują, oczywiście częściowo miał rację. Mimo wszystko Silje oskarżyła go o upór, nazwała głupim i próżnym, więc przez chwilę panowała napięta atmosfera. Taka sytuacja była do przewidzenia. Wszystkim dawało się we znaki zmęczenie trudami oraz nieustanny niepokój i niepewność jutra. 
      Późnym wieczorem dotarli do miejsca, o którym mówił Tengel. Szałas był bardzo prymitywny, miał tylko dwie oparte o siebie normalne ściany, tworzące ostry szpic, i trójkątne ściany boczne. W środku unosił się zapach spleśniałej ziemi. 
      - Och, widzę, że naprawdę nikogo po mnie tu nie było - powiedział Tengel z udawanym optymizmem. - A więc przynajmniej jesteśmy bezpieczni. 
      Silje stłumiła westchnienie. Zamiotła i posprzątała na ile się dało, ułożyła podściółkę z suchych gałązek, która miała spełnić rolę prowizorycznego posłania, i położyła dzieci spać. Następnie przyjrzała się stopie Tengela. 
      - Nie wygląda to dobrze - rzekła. - Najważniejsze, to dać jej odpocząć. 
      Tengel poprosił ją, by odszukała jego przybory. Wiedziała, o co mu chodzi: o wszystkie tajemne maści i zioła. Zastosował je od razu najlepiej jak umiał i już po chwili spał głęboko, zupełnie wyczerpany po dwóch dobach nieustannego wysiłku. 
      Koń pasł się, a kot wyruszył już na łowy. 
      Silje długo leżała nie śpiąc. Myśli goniły jedna drugą, strach pulsował w żyłach. W ciemności rozejrzała się po nędznym schronieniu. Myślała o braku pożywienia i straszliwych warunkach życia. Tuż przed zaśnięciem powzięła pewną decyzję. 
      Następnego ranka Silje dokonała przeglądu kurczących się zapasów żywności i powiedziała zdecydowanie: 
      - Zostaniecie tu dzisiaj. Ja mam coś do załatwienia. 
      - O czym myślisz? - zapytał Tengel cicho. 
      - Wiesz dobrze, jak trudna jest nasza sytuacja. 
      - O tak, to wiem aż za dobrze. 
      - Widzę tylko jedną szansę ratunku. Gdy nadejdzie czarna godzina, wszystkie względy trzeba odsunąć na bok, nie mam racji? 
      - Silje, nie myślałaś chyba, żeby...? 
      Uśmiechnęła się. 
      - Nie, nie mam zamiaru sprzedawać swego ciała, jeżeli to przyszło ci do głowy. Może już raczej duszę. 
      Szybko zerknął w róg. Stał tam witraż. 
      - Nie, to też nie - powiedziała Silje. - Zaufaj mi, Tengelu, wiem, co robię. Myślę o nas, o Benedykcie, o Grecie i Marii, i słabo mi się robi na myśl o tym, że dzieci będą musiały przeżyć kolejną zimę podobną do tej, jaką mieliśmy ostatnio. Jedzenie już niedługo się skończy, nie mamy nawet czym łowić ryb, a ty nie możesz się ruszać. Widzę tylko jedno wyjście, choć ono jest również bardzo niepewne. Warto jednak spróbować. Wrócę tak szybko, jak będę mogła. Nie wiem, jak długo to może potrwać. Najprawdopodobniej zjawię się wieczorem, ale jeżeli nie będzie mnie do jutra, to też jeszcze nie powód do niepokoju! 
      Tengel nie pozwalał jej na wyprawę, ona jednak pokonała go swoim uporem i siłą woli. Nie był w stanie przeciwstawić się jej. 
      - Silje, nie narażaj się na niebezpieczeństwo! 
      - Nic mi nie grozi. Nikt nie zwróci na mnie uwagi, nikt nie wie przecież, że należę do Ludzi Lodu. 
      - Ale w jakim kierunku pójdziesz? Jeżeli nie byłoby cię długo... 
      Zawahała się. 
      - Do Trondheim. Tam mnie szukaj! Nie wcześniej jednak niż za kilka dni. 
      Pożegnała go i ruszyła w drogę. 
      Na zmęczonych, obolałych nogach człapała wzdłuż gościńca na północ. Jakiś wieśniak podwiózł ją spory kawałek, co niezmiernie ułatwiło jej podróż, zyskała też na czasie. Aż skręcało ją z głodu i ze zdenerwowania. Wczesnym popołudniem dotarła do Trondheim. 
      Jakież to dziwne znaleźć się tutaj znowu! Ostatni raz była w mieście pięć lat temu, a teraz - nie do wiary: tłumy ludzi, masy towarów w kramach i na rynku, rzemieślnicy przy warsztatach, zwierzęta... Szła jak we śnie, nie mogąc zrozumieć, że naprawdę jest tutaj. Nie miała jednak żadnych dobrych wspomnień z Trondheim. 
      O, brama, w której zwykle nocowała. Jak zimno tam było! A tu napadł ją jakiś mężczyzna, który wybiegł z zaułka. Walczyła wówczas jak zwierzę. To wtedy nauczyła się bronić przed zalotami zbyt nachalnych mężczyzn. Wiele razy wykorzystywała później te sposoby. 
      Na ulicach nie było teraz trupów. Tego lata nie grasowała w Trondheim żadna zaraza, w każdym razie ona niczego nie zauważyła. 
      Spytała o drogę i już za chwilę z bijącym sercem spoglądała na pałac barona Meidena. 
      Czy będzie miała dosyć odwagi? 
      Przez moment chciała uciekać, lecz przypomniała sobie wygłodniałe twarzyczki dzieci, takie jakimi by się stały, gdyby niczego nie przedsięwzięła. Ujrzała zmęczone, zatroskane oczy Tengela i jego przygniatający smutek, że nie potrafi pomóc swoim bliskim. Tego ranka wyglądał zupełnie tak samo jak zimą podczas okropnego głodu. Jak wtedy gdy lód, który skuł jezioro, był zbyt gruby, by można łowić ryby, kiedy nie dało się już na nic polować, nie było owiec, a oni nie mieli już ziarna. 
      Wzięła głęboki oddech, odruchowo pogładziła koszyczek, który miała ze sobą, i zapukała. 
      Otworzyła jej służąca. 
      Silje przedstawiła się i zapytała o pannę Charlottę Meiden. 
      Służąca zmierzyła ją wzrokiem od stóp do głów i zapytała, z czym przybywa. 
      - Chciałabym pomówić z łaskawą panienką. 
      - O czym? 
      - To sprawa osobista. 
      Służąca długo spoglądała na nią z pogardą, aż wreszcie powiedziała: 
      - Poczekaj tutaj! - Zatrzasnęła jej drzwi przed nosem. 
      Po poniżająco długim czasie oczekiwania drzwi otworzyły się znów. 
      - Wejdź! 
      W głosie nie było ani krzty życzliwości. 
      Silje weszła do pięknego przedsionka. Białe ściany z kamienia, kilka drogich sprzętów, czarne żelazne pojemniki na łuczywo - więcej nie zdążyła zauważyć. 
      W drzwiach ukazała się dama w wieku około trzydziestu lat o nieładnej, wydłużonej twarzy, odziana w brunatnozłote, wyszywane perłami szaty. To ona, pomyślała Silje. To ona, jestem we właściwym miejscu! 
      Kobieta przypatrywała się Silje z wyrazem odpychającego zdziwienia w oczach. Tuż za nią nadchodziła starsza dama w sukni z oślepiająco białym kołnierzem i narzuconym na nią brokatowym kaftanie bez rękawów. Była szczupła, oczy miała surowe i przenikliwe. To musiała być matka. 
      Silje skłoniła się nisko obydwu. 
      Charlotta Meiden badawczo spoglądała na młodą kobietę przy drzwiach, odzianą w straszliwie znoszony niebieski aksamitny płaszcz. Widziała łagodną, pociągającą twarz obramowaną brązowymi lokami i parę przejrzystych, błękitnych oczu, w których kryły się zmęczenie i lęk. 
      W dziwny sposób wydawała się jej znajoma... 
      - Czego chcecie? - zapytała chłodno Charlotta. 
      To Dunka! Pomyślała Silje zaskoczona. Ależ tak, powinnam przecież to przewidzieć. W Norwegii nie zostało już wiele szlachty. A więc nasz mały Dag to Duńczyk! 
      Ta kobieta musiała wiele wycierpieć, myślała. Widać to w każdym rysie jej twarzy. Jest zgnębiona troskami, nie ma w niej nadziei... 
      - Nazywam się Silje córka Arngrima, jestem zamężną kobietą ze wsi. Jeśli to możliwe, chciałabym porozmawiać z czcigodną panienką w cztery oczy. 
      Ona jest wykształcona, skonstatowała Charlotta. 
      Matka wtrąciła szybko: 
      - Jeśli chodzi o żebraninę, to proszę iść do drzwi kuchennych. 
      Silje potrząsnęła głową. To było trudne. W jej oczach zabłysła jednak duma, która zaimponowała szlachciankom, gdy powiedziała: 
      - Pragnę porozmawiać z łaskawą panienką na osobności. Sprawa jest bardzo poufna. 
      O cóż jej chodzi? pomyślała Charlotta. 
      - Czy to wiadomość od kogoś? 
      Silje nie odpowiedziała. Ze spokojem, wyczekująco, patrzyła jej w oczy. Może jakiś wielbiciel? Wbrew swej woli Charlotta była coraz bardziej zaintrygowana. 
      - A więc chodźcie ze mną - zadecydowała i wskazała Silje drogę do swego buduaru na górze. 
      - Pójdę z wami, Charlotto - zawołała za nią matka. 
      Córka przechyliła się przez poręcz schodów. 
      - Nie, dam sobie radę sama. Z pewnością chodzi tylko o jakąś wiadomość. 
      Jeśli to posłanie od jednego z tych pięknych panów z Austrat, nie chciała włączać w sprawę matki. Nie bardzo w to jednak wierzyła. Kiedy ostatni raz miała wielbiciela? 
      Zamknęła drzwi. Silje rozejrzała się po wysokiej, pięknej komnacie ze ścianami wyłożonymi ciemną dębową boazerią. Wszystko świadczyło tu o bogactwie. Ale czy o szczęściu? 
      - Czy ktoś może nas usłyszeć? 
      - Nie. 
      - A jeśli... jeśli ktoś będzie podsłuchiwał pod drzwiami? 
      - Cóż to za dziwaczna tajemniczość! 
      Charlotta zamknęła jednak drzwi na korytarz i wprowadziła Silje da imponującej sypialni, którą, jak się wydawało, całkowicie wypełniało łoże z baldachimem. Tu również zamknęła drzwi. 
      - Czy teraz jesteście zadowolona? 
      Silje skinęła głową. 
      - A więc cóż macie mi da przekazania? 
      Stały po przeciwnych stronach marmurowego stołu. Silje powiedziała: 
      - Przede wszystkim chciałam rzec, że nie mam zamiaru uczynić wam nic złego, panno Charlotto, bez względu na to, co powiem. Nie chciałam tego, zmusza mnie jednak potrzeba. 
      Charlotta Meiden z pogardą zmarszczyła brwi. 
      - A więc jednak żebranina? - Podeszła do drzwi, chcąc odprawić gościa. 
      - Nie, nie - powiedziała Silje szybko. - Musicie mnie wysłuchać, w większym stopniu dotyczy to was niż mnie. 
      Charlotta wróciła. 
      - Mnie? Co chcecie przez to powiedzieć? 
      Silje przełknęła ślinę i zebrała się na odwagę. 
      - Zanim rozpoczniemy tę trudną rozmowę, muszę się w czymś upewnić. Być może zwracam się do niewłaściwej osoby. 
      Wiedziała jednak, że tak nie jest. 
      Otworzyła koszyk i położyła na stole trzy kawałki materiału: szal, powłoczkę i bawełnianą szatkę. 
      - Poznajecie to, jaśnie panno? 
      Z początku Charlotta wpatrywała się w rzeczy nic nie pojmując, jak gdyby rozum jej odjęło. Dłoń lekko dotykała szala, a myśli były uśpione. 
      A potem nagle gardło jak gdyby jej się zacisnęło. Krew uderzyła do głowy, a później cała odpłynęła. Usłyszała własny szloch, gdy cofnęła rękę, jakby się sparzyła. Komnata zawirowała, poczuła, że ramiona obcej kobiety ją podtrzymują i prowadzą do łoża. 
      Nastąpiła ciemność. 
       

ROZDZIAŁ IV

      Charlotta Meiden przychodziła do siebie. Spoglądała w niebieskie, niespokojne oczy. 
      - Wy... wy... - zająknęła się i gwałtownie usiadła na łożu. - Nie, nie poznaję tych rzeczy. Wyjdźcie stąd, zabierzcie to ze sobą, zanim zadzwonię po pomoc! 
      - Panno Charlotto, to poważna sprawa. Musicie mnie wysłuchać. Wiem, że panna je poznaje. 
      Usta szlachcianki wykrzywiły się pogardliwie. Małe, osadzone blisko siebie oczy wyrażały głęboki strach. 
      - A więc jesteście tylko nędzną szantażystką! Chcecie pieniędzy za milczenie. Ile? 
      - Och nie, nie! - zawołała Silje wzburzona. Nie była przyzwyczajona, by ktoś wątpił w jej uczciwość. - Mówiłam przecież, że nie chcę zrobić wam nic złego. 
      - Wykorzystujecie cudze nieszczęście. Czy to nie jest wystarczająco złe? Jak mnie tu odnaleźliście? 
      Wstała i spoglądała na Silje z niesmakiem, twarz jej była jednak szara jak popiół ze strachu i rozpaczy. 
      - Na bawełnianej powłoczce był wasz monogram. Od wielu lat wiedziałam, kim jesteście, panno, ale nie chciałam was niepokoić. Dopiero teraz, kiedy nie mam już innego wyjścia. Pewien zły człowiek usiłował kiedyś ukraść te rzeczy, ponieważ usłyszał, że są na nich inicjały. To on chciał wyłudzić od was pieniądze. Mój mąż i ja zdołaliśmy jednak go powstrzymać, tak więc nigdy nie poznał waszego imienia. Dużo o was myślałam, panno Charlotto, o tym, jak ciężko musiało wam być. A kiedy zobaczyłam was teraz, byłam pewna, że to wasze dziecko. Poznałam was. 
      Córka barona popatrzyła na nią pytającym wzrokiem i usiadła na krześle przy stole, gdyż nie miała siły utrzymać się na nogach. 
      - Widziałyśmy się już kiedyś - powiedziała Silje. - Czy tego nie pamiętacie? 
      Małe zaciśnięte usta w gruszkowatej twarzy poruszyły się, lecz nie wydobył się z nich żaden dźwięk. Usiłowała sobie przypomnieć. 
      Tak, te niewinne niebieskie oczy... 
      Po długiej chwili milczenia Charlotta powiedziała z wahaniem: 
      - Tak... Tuż koło bram miasta... tej nocy. Nieśliście na ramieniu małą dziewczynkę. Byliście tak bardzo młoda i zmarznięta. Przemówiliście do mnie... 
      - To prawda. Proszę mi wierzyć, panno Chatlotto, nigdy nie pomyślałam sobie o was nic złego. Wiedziałam, że byliście zdesperowana i zrozpaczona. I tak naprawdę nie chcieliście.... zrobić tego, co zrobiliście. Znalazłam kubeczek z mlekiem... 
      Charlottę ogarnęły wspomnienia, których nie mogła wymazać z pamięci. Zimno, samotność i głód - to musiało odczuwać dziecko. A ona okazała się zbyt niezdecydowana. Za późno, za późno! 
      Siedziała z dłońmi opuszczonymi na kolana. Łzy płynęły po jej twarzy, bolesny skurcz ściskał w gardle. 
      - Nie powinniście tu przychodzić - wydusiła między jednym a drugim szlochem. - Nie wolno wam rozdrapywać ran, nie mam siły, by przeżyć ten koszmar jeszcze raz! Zabić swe własne... Dlaczego właściwie przyszliście? Przecież to może spowodować jedynie ból! 
      - Musiałam - powiedziała Silje cicho. - My... mój mąż i ja zrobiliśmy wszystko, by dzieciom było dobrze. Teraz jednak cierpią i będzie tak dalej, aż wyczerpią się ich siły i umrą z głodu i wycieńczenia. Wasz chłopczyk również. 
      Wydawało się, że nagle czas, powietrze i wszystko wokół zatrzymało się w miejscu i słucha w napięciu. Charlotta wpatrywała się w ścianę. 
      Przez długą, długą chwilę w komnacie było cicho jak makiem zasiał. 
      Powoli zwróciła wzrok w stronę Silje, która z przerażeniem spoglądała na jej białoszarą twarz. 
      - Chcecie powiedzieć... że dziecko... żyje? 
      - Oczywiście! Znalazłam je wkrótce po spotkaniu z wami i zabrałam ze sobą. Nie mogłam pozwolić na to, by tam leżało - powiedziała jakby się usprawiedliwiając. - Było tak zimno... a on bardzo płakał. Musicie zrozumieć, że nie przyszłabym do was, gdyby dziecko umarło. Nie jestem taka okrutna. 
      Szczupłe palce rozpaczliwie ściskały ramię Silje. 
      - Chłopiec? 
      - Tak. Ładny chłopczyk - uśmiechnęła się Silje. - Niedługo skończy pięć lat, ale to oczywiście wiecie. Nazywa się Dag. Dag Christian. Christian po was. 
      Charlotta raz jeszcze załkała. 
      - O Boże! - wzięła głęboki oddech. - Boże, dzięki ci! 
      Ktoś zapukał do drzwi zewnętrznego pokoju. 
      - Charlotto? 
      Szlachcianka z przerażeniem podniosła w górę oczy pełne łez. 
      - Moja matka! Nie - szepnęła i pobiegła do buduaru. 
      Matka poruszyła klamką. 
      - Charlotta? Charlotto, co tam się dzieje? 
      - Nic, mamo. Po prostu rozmawiamy. 
      - Dobrze, ale dlaczego tak długo? Wydajesz się jakaś dziwna. Czy mogę wejść? 
      - Zaraz, droga mamo. Zaraz zejdę. Proszę, zaczekaj na mnie na dole! 
      Matka, pomrukując coś, zeszła na dół. Charlotta zamknęła na klucz również drzwi do sypialni. 
      Oparła się o nie plecami i oddychała ciężko. 
      - Czy to prawda? - zapytała przerywanym głosem. - Czy to prawda, że dziecko żyje? Chłopczyk Dag. Dlaczego nazwaliście go Dag? 
      - Ponieważ znalazłam go w ciemności, więc musiał mieć coś na ochronę przed nią i przed jej złymi mocami. [Dag - norweskie imię męskie; znaczy również dzień] Właściwie to zasługa dziewczynki. Ja chciałam odejść, ale mała, którą wcześniej znalazłam przy ciele zmarłej matki, uparła się i chciała zobaczyć. To ona uratowała życie dziecku, nie ja. Ją też przygarnęliśmy. 
      - Wydawało mi się, że byliście zbyt młoda, by mieć taką dużą córkę - powiedziała Charlotta. - Czy on jest ładny? 
      Silje uśmiechnęła się. 
      - Podobny do was, panienko. 
      Charlotta skrzywiła się ironicznie. 
      - Biedne dziecko! 
      Oczy Silje rozbłysły. Ta panna miała poczucie humoru! W tej samej chwili ich spojrzenia spotkały się i kontakt został nawiązany. Były już dwójką sprzysiężonych. 
      - To bardzo ładny chłopiec - powiedziała Silje ciepło. - Blondyn o podłużnej, wąskiej, szlachetnej twarzy i bardzo wyrafinowanym umyśle. Czasami może nieco drobiazgowy i zbyt wymagający, ale bardzo inteligentny. 
      Charlotta uśmiechnęła się rozmarzona. Nagle coś się jej przypomniało: 
      - Powiedzieliście, że on cierpi? 
      Podbiegła do Silje i złapała ją za ramię. 
      - Wszystkie nasze dzieci cierpią - powiedziała Silje z powagą. - Nie ma dla nas przyszłości, panno Charlotto. Kilka dni temu dotknęła nas katastrofa, a mój mąż zranił się w nogę i... 
      Wbrew swej woli wybuchnęła płaczem, jakby napięcie, które do tej pory nosiła w sobie, nareszcie znalazło ujście. 
      Charlotta przyglądała się jej bezradnie, nie wiedząc zupełnie, co robić. To ona zawsze była pod opieką i ochroną. Nigdy nie musiała troszczyć się o innych. 
      - Ależ moja droga - powiedziała niepewnie. - Usiądźcie! Wybaczcie mi, jeżeli byłam chłodna i odpychająca. Nie jestem taka naprawdę, ale z pospólstwem trzeba być ostrożnym, rozumiecie. Należymy do duńskiej arystokracji, a nie wszyscy kochają nas w tym kraju. Ostatnie pięć lat też pozostawiło swoje ślady. Nie przeżyłam ani jednej szczęśliwej chwili! Człowiek gorzknieje, staje się coraz bardziej zgnębiony. Ile właściwie dzieci macie? 
      - Troje - odpowiedziała Silje niewyraźnie, po czym z ogromnym wysiłkiem się opanowała. - Chłopca i dziewczynkę, których przygarnęliśmy, i naszą własną córeczkę, trzyletnią. 
      - A teraz oczekujecie jeszcze jednego dziecka? - rzekła Charlotta cicho. 
      - Skąd wiecie... No tak, jesteście przecież kobietą. 
      - Poznaję to po waszej skórze. Jest taka przezroczysta. Musimy coś zrobić! Chcę go zobaczyć. Gdzie on jest? 
      - Na południe od Trondheim, w bardzo złych warunkach, w szałasie w lesie. Straciliśmy nasz dom, ścigają nas, brakuje nam jedzenia, a mój mąż nie może teraz chodzić. Nie miałam innego wyjścia, panno Charlotto, musiałam zwrócić się do was. 
      Szlachcianka znów złapała ją za ramię. Wokół niej unosił się zapach perfum. 
      - Dziękuję, że przyszliście. Podarowaliście mi nowe życie, daliście mi... Mogę zabrać go tutaj i wychowywać. Oczywiste jest przecież, że on... 
      Silje popatrzyła na nią oczami pociemniałymi ze smutku. 
      - To przecież moje dziecko - usiłowała usprawiedliwić się Charlotta. - Och - powiedziała cicho. - Moja droga, to będzie trudne. To może być bardzo trudne. 
      - Tak - szepnęła Silje. 
      Charlotta była już opanowana. 
      - A poza tym mój ojciec nigdy w życiu na to nie pozwoli. Wy go nie znacie. Natychmiast wyrzuciłby mnie za drzwi. 
      - I wnuka? - zapytała zdumiona Silje. 
      - On ma wielu wnuków. Prawie ich nie widuje, kiedy tu przyjeżdżają. Muszą zachowywać się cicho i przebywać w innych komnatach. Mimo że to dzieci z prawego łoża! 
      - A więc był jeszcze jeden powód, by wynieść chłopca? 
      - Tak. Oczywiście, byłam tchórzliwa i bezmyślna, ale nie widziałam wówczas żadnego innego wyjścia. Nie rozumiałam, jakie to może mieć konsekwencje. Droga Silje... Czy wolno mi tak się do was zwracać? Muszę pomyśleć... Nie bój się, już nigdy więcej nie zawiodę mego synka. Ani też ciebie, zajmowałaś się nim przecież przez te wszystkie lata. Muszę mieć jednak trochę czasu. Chcę też usłyszeć waszą historię, bym wiedziała, co czynić. 
      Wstąpiła w nią nowa energia, jej oczy rozbłysły. Uradowało to Silje. 
      - A wasza matka, czy ona nie powinna się o tym dowiedzieć? 
      Charlotta długo się zastanawiała. 
      - Nie wiem. Nie znam na tyle dobrze mojej matki. Wiem, co zrobimy. Wrócisz, kiedy wymyślę jakiś plan... 
      Silje wyglądała na zatroskaną. Charlotta, siedząca przy stole, z rezygnacją oparła czoło na dłoni. 
      - Nie, oczywiście tak się nie da. Nie macie pewnie dokąd teraz pójść. A czas nagli, czyż nie tak? 
      - Tak. Pożywienie skończyło się dzisiaj rano. 
      - Och, sama nie wiem co myśleć, to dla mnie zbyt wiele. Tak, chcę go zobaczyć, powiedzieć, że tak strasznie żałowałam, i poprosić go o wybaczenie... Nie, nic nie potrafię wymyślić. 
      - Muszę przyznać, że sama jestem zagubiona - powiedziała Silje. - Nie miałam żadnego jasnego planu, kiedy tu szłam. Kierował mną lęk. Wiecie, co myślę, panno Charlotto? Przypuszczam, że wasza matka zrozumie. 
      - Naprawdę tak sądzisz, Silje? 
      - Być może nie od razu. Gdyby jednak chodziło o moją córkę, która tyle by przecierpiała co wy, może ukarałabym ją, ale potem bym jej pomogła. Uważam, że potrzebujemy wsparcia dojrzałej kobiety. Czy wasz ojciec jest w domu? 
      - Nie, jest w rozjazdach po okolicy. Wiele jeszcze dni upłynie, zanim powróci. 
      Dodała jeszcze ledwie słyszalne Bogu niech będą dzięki, tak ciche, że z pewnością nie przeznaczone dla uszu Silje. 
      Silje czekała w milczeniu. Przez wysokie okna zasłonięte aksamitnymi draperiami dobiegały słabe odgłosy ulicy. Okrzyki kupców, rżenie koni... 
      - Dobrze! - powiedziała Charlotta. - Muszę być silna. Już zbyt długo byłam tchórzem. Pójdę, przyprowadzę matkę tutaj i każę przynieść posiłek. Czy dawno jadłaś, Silje? 
      - Wczoraj wieczorem, kawałek suchego chleba. 
      - Co? Zaraz rozkażę coś przynieść. Lepiej zostańmy tutaj, żeby służba nie podsłuchiwała. - Zamyślona zatrzymała się na moment. - A więc miałabym nie przyznać się do własnego synka? O nie, nie tym razem. 
      Bardzo zdenerwowana, ale zdecydowana ruszyła do drzwi. 
      - Może chciałybyście zostać z matką same? 
      - O nie, zabrakło by mi wówczas odwagi. Musimy też usłyszeć wszystko o tych pięciu latach, które upłynęły. Nie wiem nawet, kim i jaka jesteś. 
      Silje stała przy oknie i czekała. Ze zdumieniem spostrzegła, że drżą jej dłonie. Być może jednak nie było to wcale dziwne. 
      Z uwagą przyglądała się małemu stolikowi do szycia, stojącemu przy oknie. Delikatny, na wąskich nóżkach, kunsztownie inkrustowany. Każdy szczegół w komnacie był wyszukany i starannie dobrany. Pogładziła dłonią pozłacaną skórzaną tapetę, zastanawiając się, w jaki sposób została wykonana; popatrzyła na lśniące, eleganckie tkaniny na łożu z baldachimem. 
      A ona i Tengel tak bardzo byli dumni ze swego małego witraża! Z okna, do którego nie mieli ściany. Być może jednak znaczyło ono dla nich więcej niż cały ten nadmiar zbytku dla Charlotty... 
      Głosy zbliżały się. 
      - Czy oszalałaś? Zostawiłaś tę ubogą dziewczynę samą w twojej komnacie! Jak sądzisz, ile ukradnie? 
      - Nie bój się, mamo! 
      - Cóż to za wybryki, Charlotto? - pytała baronowa. - Od wielu lat nie widziałam takiego błysku w twoich oczach. I zachowujesz się tajemniczo jak młoda gąska! 
      Weszły do komnaty. Silje pokłoniła się znów, w pełni świadoma, jak wygląda w swej prostej znoszonej sukni, której daleko było do modnych strojów. 
      - Zarządziłam, by wieczerzę dla nas wszystkich trzech przyniesiono tu, na górę - powiedziała podniecona Charlotta. - Bardzo proszę, zasiądźcie do stołu. 
      Usiadły. Charlotta głośno przełknęła ślinę. Była bardzo blada, jedynie dwie czerwone plamy na policzkach nadawały kolor jej twarzy. 
      - Mamo, muszę ci wyznać coś wstrząsającego. Proszę, byś była wyrozumiała i wysłuchała mnie do końca. 
      - Cóż znowu wymyśliłaś? O, popatrzcie, to szal, który gdzieś zniknął! 
      Baronowa zerknęła na Silje, jak gdyby chciała dowiedzieć się, czy to nie ona go ukradła i chcąc ulżyć swemu sumieniu odniosła z powrotem. Z tego powodu nie warto było jednak robić takiej wrzawy! Ludzie z niższej klasy kradną jak kruki, wszyscy o tym wiedzą. 
      Widać było, że Charlotta jest zdenerwowana. Drżała na całym ciele, ale w jej oczach lśnił blask. Blask zapału, stanowczości i przeświadczenia o słuszności podjętej decyzji. Nagle okazało się, że te lata, kiedy myślała, że gdyby tylko mogła cofnąć czas, z radością zatrzymałaby dziecko, nie były stracone. 
      - A więc cóż takiego wstrząsającego masz mi do powiedzenia? 
      - Mamo... czy pamiętasz, jak dziwnie zachowywałam się przed pięcioma laty? 
      - Tak, tej histerii nigdy nie zapomnę. A potem nigdy już nie byłaś radosna. 
      Charlotta skinęła głową. 
      - Tak, aż do dzisiaj. Teraz opowiem ci, co się wydarzyło. 
      Baronowa znów popatrzyła na Silje. 
      - Czy ma to coś wspólnego z tą kobietą? 
      - To ona poprosiła mnie, bym wszystko ci teraz opowiedziała. Uważa, że potrzebna nam jest pomoc i rada doświadczonej kobiety. 
      - A więc mów! 
      Charlotta wzięła głęboki oddech. 
      - Urodziłam dziecko, mamo. 
      Matka wpatrywała się w córkę. 
      - Ach, nie żartuj sobie teraz. Do rzeczy! 
      - To prawda. 
      - Nie bądź głupia. Zauważyłabym to chyba. Przez cały czas byłaś przecież tutaj. 
      - To jest prawda. Nikt tego nie spostrzegł, nikt. Odzienie ukryło mój stan. Byłam bardzo chuda, sznurowałam się mocno. 
      - Nie, Charlotto, nie mogę w to uwierzyć. Moja córka miałaby.... Pokojówka musiała chyba... 
      - Pokojówka była głupią gęsią. Przez cały czas dawała się oszukiwać. Ubierałam się sama. 
      - Charlotto, nie mówisz chyba poważnie? 
      - Ależ tak, mamo. - Córce błyszczały teraz oczy. Była śmiertelnie przerażona, ale w pełni zdecydowana, by powiedzieć całą prawdę. Dziwiło ją, że kiedy już wreszcie się przyznała, nie uwierzono jej. - Urodziłam dziecko na strychu, owinęłam w te szaty i zaniosłam do lasu. Żałowałam potem gorzko, stąd brały się kolejne napady histerii. Od tamtej pory nie przeżyłam ani jednej szczęśliwej chwili. O ile pamiętasz, chciałam wstąpić do klasztoru. 
      Baronowa Meiden otworzyła szeroko usta ze zdziwienia. 
      - Nie wierzę w ani jedno słowo! - stwierdziła. 
      Charlotta przyniosła Biblię leżącą na nocnym stoliku i położyła na niej dłoń. 
      - Na Boga i zbawienie mojej duszy, przysięgam, że każde słowo jest prawdą. 
      - To prawda, jaśnie pani - powiedziała Silje cicho. 
      Cała krew odpłynęła z twarzy matki. Charlotta pospiesznie przy niosła sole trzeźwiące i po chwili baronowej wróciła świadomość. Wybuchnęła płaczem. 
      - To nie może być prawda, to nie może być prawda! Co za okropny skandal! Co powie na to ojciec? 
      - Ojciec nie musi o niczym wiedzieć. My jednak potrzebujemy twojej pomocy, matko. Mamy kłopoty. 
      - Czy ktoś odkrył, że... że zostawiłaś dziecko w lesie? Czy ta kobieta...? Oczywiście, szal! I teraz chce pieniędzy? 
      Charlotta westchnęła. 
      - Nie, mamo. Ja też tak myślałam. Jest jednak inaczej. 
      Głos baronowej drżał, nie była w stanie niczego pojąć. 
      - Jakże mogłaś zostawić maleńkie dziecko, Charlotto? 
      A więc jednak! To były słowa, na które Silje czekała. Słowa, które wskazywały, że w sercu baronowej kryło się miłosierdzie. A to oznaczało nadzieję. 
      - Miałam więc zatrzymać dziecko? - zapytała Charlotta. Co powiedzieliby na to moi rodzice? 
      Matka spuściła wzrok. 
      - Nie, masz chyba rację. Z pewnością urodziło się martwe? 
      - Nie. Żyło. 
      Starsza dama zakryła usta dłonią. W jednej chwili twarz jej zzieleniała. 
      - I ty zostawiłaś je, by umarło? Moja córka! Moja córka! 
      Siedziała tak przez dłuższą chwilę z dłonią przyciśniętą do ust, z oczami pełnymi rozpaczy. W komnacie słychać było tylko jej słabe, żałosne łkania, mimo że starała się pohamować płacz i zachować przytomność umysłu. 
      Kiedy przyszła do siebie, zapytała: 
      - Jakiż jednak ma to związek z tą kobietą? I do czego potrzebna ci moja pomoc? Teraz pomóc ci może tylko ksiądz, jeżeli w ogóle ktoś jest w stanie ci pomóc! 
      - Dziecko żyje, mamo - powiedziała Charlotta miękko. - Właśnie dowiedziałam się o tym. Silje zajęła się nim i wychowała je. To chłopczyk. 
      Baronowa wpatrywała się w Silje. 
      Charlotta ciągnęła dalej: 
      - A teraz znaleźli się w ogromnej biedzie. Zwróciła się więc do mnie o pomoc, ale nie wiemy, co mamy zrobić. 
      Przez długą chwilę matka milczała. Osuszyła łzy, ciągle jednak napływały nowe. 
      - Charlotto... kto jest ojcem? Nie byłaś przecież przy tym sama... 
      - Jego imię powinno się przemilczeć - powiedziała córka niechętnie. 
      Matka wstała. 
      - Proszę o jego imię. 
      - Jeppe Marsvin. 
      - On? Ależ on jest przecież żonaty! 
      - Wtedy o tym nie wiedziałam. Obiecywał mi małżeństwo, zalecał się do mnie. Byłam młoda i głupia. 
      Doprowadzona do skrajnej rozpaczy baronowa wpatrywała się w córkę. Nagle wymierzyła jej siarczysty policzek. 
      - Fuj! - wykrzyknęła, nie mogąc znaleźć bardziej odpowiedniego słowa. - Fuj! Idę się położyć, nie mam sił na więcej. Tego już za wiele! 
      Występek Charlotty przeciwko niewinnemu dziecku wydał się tak straszny jej matce, że nawet nie była w stanie wyobrazić sobie stosownej kary, natomiast na jej niemoralne zachowanie mogła zareagować usprawiedliwionym wybuchem gniewu. 
      Kiedy opuszczała komnatę, słychać było tylko szelest jej sukien. 
      Charlotta złapała się za policzki. 
      - Chyba nie poszło najlepiej - powiedziała zrezygnowana. 
      - Proszę dać matce trochę czasu - odparła Silje łagodnie. - Tego mogliście się spodziewać, panno Charlotto. 
      Służba wniosła jadło, wyraźnie dając do zrozumienia, co sądzi o jedzeniu w sypialni. Dostarczano potrawę za potrawą. Silje wprost nie mogła uwierzyć własnym oczom. W końcu stół aż uginał się od talerzy i półmisków wypełnionych parującymi, aromatycznymi daniami. 
      - Posil się teraz, Silje - powiedziała Charlotta. - Ja sama niczego nie jestem w stanie przełknąć. Wszystko ścisnęło mi się w środku. 
      - Ze mną też się tak dzieje, kiedy jestem wzruszona - uśmiechnęła się Silje. Niepewnie spoglądała na stół. - Nie mam sumienia jeść. Gdybym tylko mogła mieć jeden jedyny z tych półmisków dla dzieci... 
      - One też dostaną. Jedz teraz spokojnie. Naprawdę na to zasłużyłaś, Silje. 
      Silje jadła w milczeniu, tak kulturalnie, jak tylko umiała. Kiedy zaspokoiła pierwszy głód, Charlotta powiedziała cicho: 
      - Opowiedz o chłopcu! 
      Skinęła głową. Ledwie jednak zaczęła, cicho weszła baronowa. Silje zamilkła, ale matka Charlotty dała znak, by mówiła dalej. 
      Silje opowiadała o drobnych wydarzeniach związanych z Dagiem, które miały miejsce podczas minionych lat. Chciała przybliżyć im chłopca. Charlotta słuchała z rozjaśnionymi oczami. Od czasu do czasu ocierała łzę i ciągle chciała usłyszeć więcej i więcej. Często obie kobiety uśmiechały się do siebie i powtarzały: typowy Meiden. 
      Kiedy Silje nie wiedziała już, co dalej mówić, damy wyprostowały się, a starsza powiedziała dostojnie: 
      - Przemyślałam sprawę i rozumiem, że to jest kłopot. Nie możemy zabrać chłopca z rodziny, którą uważa za swoją. Twój ojciec nie zniósłby jego obecności tutaj... 
      Charlotta upadła na kolana i złożyła głowę na łonie matki. 
      - Mamo! A więc zrozumiałaś? Dzięki! O, dzięki ci! 
      - Dobrze już, dobrze. - Pogładziła jej matowe włosy. - Rozumiem jednak, że córka chciałaby go widywać, być blisko niego. Ja również chciałabym widywać wnuka. Oczywiście, wynagrodzimy was również za to, co zrobiliście... 
      - O nie! - zaprotestowała Silje wzburzona. - Nie po to tu przyszłam. 
      - Wybaczcie mi - powiedziała szlachcianka pokornie. - Wiem jednak o was tak mało... 
      - Tak, właśnie o tym myślałyśmy - wtrąciła córka. - Chętnie posłuchamy historii Silje, nie tylko o drobnych zdarzeniach z życia Daga... Daga? Jakże dziwnie nazywać go imieniem Dag Christian.... 
      Podeszła do małego dzwoneczka i wezwała służbę, by zabrała jedzenie. 
      Silje zaczęła od początku. 
      Opowiedziała o tej niezapomnianej nocy, kiedy wszystko wydarzyło się naraz, kiedy całe jej życie stanęło na głowie. Jak znalazła dwójkę dzieci i ujrzała Heminga przywiązanego do słupa i oczekującego na tortury, i jak nagle pojawił się zwierzoczłek i poprosił, by wybawiła młodzieńca z rąk kata. O tym, jak ugodziła się z przerażającym potworem, który obiecał im strawę i dach nad głową, a następnie zniknął. 
      - Dotrzymał słowa - powiedziała Silje z miłością w głosie. - Przybyliśmy do cudownego dworu, do najmilszych staruszków na świecie. Do malarza kościelnego, który zwał się Benedykt, jego parobka i dwóch starszych kobiet, Grety i Marii. Greta kochała Daga, jakby był jej własnym dzieckiem, a Maria zajęła się Sol, dziewczynką, którą znalazłam. Pan Benedykt pozwolił mi malować. Powiedział, że jestem artystką. Ja też tak sądzę, bowiem żadna ze mnie gospodyni! - Roześmiała się zawstydzona i mówiła dalej: - Cały czas jednak tamten dziwny człowiek był w pobliżu. Nie widywałam go, ale za każdym razem, gdy znalazłam się w potrzebie, przychodził, jak gdyby to przeczuwał. Pewnego dnia poznałam jego imię: Tengel z Ludzi Lodu. 
      - Ludzie Lodu? - zapytała baronowa. - Słyszałam o nich. Czy to nie stado wiedźm i czarowników, jakiś okropny ród? 
      - Tak mówią ludzie - przytaknęła Silje. - Ja również nie zaprzeczę, że niektórzy potrafią więcej niż powinni. 
      - W dodatku Tengel z Ludzi Lodu? - powiedziała szlachetnie urodzona kobieta. - Sądziłam, że to upiór, zły duch. Słyszałam, jak ktoś wspominał to imię na jakimś balu dawno temu. 
      Rozrywki wyższej klasy, pomyślała Silje. Wyjaśniła: 
      - Tamten Tengel żył wiele setek lat temu. Mówi się, że zaprzedał duszę Diabłu i przeklął własny ród. Mówi się również, że niektórzy z jego potomków odziedziczyli ponoć jego tajemniczą siłę i przerażający wygląd. O, wiele krąży o tym opowieści! Powiadają, że złe dziedzictwo będzie trwać w rodzie aż do odnalezienia garnka ze wszystkimi wywarami, który Tengel Zły zakopał. Podobno pewnego dnia przyjdzie na świat ktoś, kto będzie umiał więcej, niż ludzkość do tej pory widziała. I wiele jeszcze innych rzeczy, o których nie wiadomo, czy należy w nie wierzyć. Spotkany przeze mnie mężczyzna nie jest jednak starym Tengelem, lecz jednym z jego potomków. 
      Kobiety siedziały cicho, zasłuchane. Nie wiadomo było, co myślą o historii Ludzi Lodu, w każdym razie zainteresowały się nią. 
      - A potem do dworu Benedykta przybyła okropna kobieta, daleka krewna wraz z dziećmi. Abelone, bo tak właśnie się nazywała, nie chciała nas tam widzieć, gdyż bała się, że przez nas straci spadek. Doniosła na mnie wójtowi; powiedziała, że widziano mnie razem z Tengelem z Ludzi Lodu. Miałam więc spłonąć na stosie jako czarownica. 
      - Och, jakież to okropne! - jęknęła Charlotta. 
      - Tengel jednak przybył na czas i zawiódł nas w góry, do odciętej od świata Doliny Ludzi Lodu. Tam mieszkaliśmy przez te lata. 
      - W górach? Przez okrągły rok? 
      - Tak. Było nam ciężko, ale byliśmy szczęśliwi. Tengel ożenił się ze mną, urodziła nam się mała córeczka, Liv. 
      - Wyszliście za mąż za zwierzoczłeka? 
      - Tak, i nigdy nie miałam powodu, by tego żałować. 
      - Ale... słyszałam plotki, że ten, kto zbliży się do siedzib Ludzi Lodu, skazany jest na śmierć? 
      Silje uśmiechnęła się ze smutkiem. 
      - Ludzie Lodu to zwyczajni, nieszczęśliwi ludzie. Wiem jednak, że latem wystawiają straże, chcą bowiem żyć w spokoju w swojej dolinie. Co robią z tymi, którzy zanadto się do nich zbliżą, tego nie umiem powiedzieć. 
      - A teraz? Co zdarzyło się teraz? 
      Silje westchnęła. 
      - Heminga znów pojmano. Należał do Ludzi Lodu i był członkiem grupy buntowników. To właśnie on chciał wyłudzić od was pieniądze, panno Charlotto. 
      - Tak, tak, słyszeliśmy o buntownikach - powiedziała matka. - Czy ktoś może pojąć, dlaczego sprzysięgają się przeciw nam, Duńczykom? Hołota! Nie wiedzą, jak dobrze im się wiedzie! 
      Silje nie odpowiedziała. Nie był to czas na dyskusje polityczne. 
      - Heming dla ratowania własnej skóry wydał buntowników i wskazał drogę do Doliny Ludzi Lodu. W tym tygodniu przyszli żołnierze i spalili wszystkie zagrody. Zabili wszystkich mieszkańców doliny, tylko nam udało się ujść przez góry. Nie mamy teraz jednak niczego. 
      Słuchaczki siedziały w milczeniu. 
      - A, co gorsza, pociągnął za sobą Benedykta. Wydał go jako jednego z buntowników. 
      - A był nim? 
      - O nie, to nieszkodliwy staruszek. Abelone jednak wykorzystała szansę i wsadziła go do więzienia w Trondheim. Wyrzuciła Gretę i Marię, chodzą więc teraz po wsi po prośbie. Te dobre, stare kobiety. - Silje walczyła z płaczem; opanowała się jednak. - Taka jest w skrócie moja historia. Sama jestem córką kowala ze dworu na południe od Trondheim. Wszyscy moi krewni pomarli w czasie zarazy, zostałam więc zupełnie sama. 
      Charlotta powiedziała cicho: 
      - Ten Tengel, zwierzoczłek, jak go nazwaliście, czy on jest czarownikiem? 
      Silje zawahała się. 
      - Tak. Jednakże on wykorzystuje swą siłę tylko do dobrych celów. 
      - Czy Da... czy dzieciom nic złego się nie stanie od tego, że przybywają razem z nim? 
      - Złego? - żachnęła się Silje. - Szlachetniejszego człowieka nie znajdziecie, pani, w całej Norwegii! Zrozumcie jednak... Zarówno on, jak i mała Sol, jego siostrzenica, noszą znamię potomków złego Tengela. Nie mogą się nigdzie pokazać. Natychmiast zostaną pojmani i zabici. 
      - A więc nie mogą zamieszkać w żadnej z wiosek ani w mieście? 
      - Nie. A naszego domu w dolinie już nie ma. 
      I znów musiała zdusić płacz. 
      - Cicho, cicho - powiedziała baronowa gładząc ją po ramieniu. - Mam pewien pomysł. Uważam, że jest wyśmienity. 
      - Co takiego, matko? - zapytała Charlotta. 
      - Muszę to najpierw przemyśleć. Prosiłyście mnie o pomoc, a ja nie chcę zawieść waszego zaufania. Szlachta z pewnością może wydawać się powierzchowna i wyniosła, Silje, znamy jednak sztukę postępowania z ludźmi, jesteśmy wykształceni i mamy dobre serca. Czy ten leśny szałas znajduje się daleko od Trondheim? 
      Silje opowiedziała, gdzie jest położony. 
      - To za daleko, byśmy mogły tam dotrzeć dziś wieczorem. Chcemy przecież zobaczyć chłopca, prawda, Charlotto? 
      - O tak! 
      - Bądź spokojna, kochana Silje, nie zdradzimy się, kim jesteśmy, chcemy go tylko zobaczyć i z nim porozmawiać. Jutro wszystkie razem pojedziemy powozem. Teraz dostaniesz komnatę, abyś mogła się wyspać, a w tym czasie ja i Charlotta wszystko zaplanujemy. I nie myśl więcej o tej Abelone. Znam ją z przyjęć, na których kiedyś bywałam w Trondheim. Okropnie zarozumiała mieszczka. Mam tu wpływowych przyjaciół. Dla buntowników nie mogę i nie chcę niczego robić, lecz wyciągnę z więzienia starego malarza i przegnam Abelone z powrotem do miasta. To jasne, że ci dobrzy ludzie muszą odzyskać swój dom. Staruszki również. 
      - Mamo! - powiedziała Charlotta zdumiona. - Nie wiedziałam, że jesteś taka... 
      Matka położyła palec na ustach. 
      - Cicho bądź! Robię to, ponieważ cierpiałam patrząc przez tyle lat na nieszczęście mojej córki. Wydaje się, że to może być dla ciebie ratunek. A dla mnie samej... Życie tutaj w Trondheim, w tym pałacu, jest okrutnie nudne. Charlotto, miało to wpływ również na mnie, wzięły we mnie górę moje złe cechy. Dzisiaj jednak przypomniano mi, że miałam kiedyś inną naturę. Nareszcie mogę coś zrobić, i w dodatku coś dobrego! Benedykt i jego ludzie zajęli się moim wnukiem, kiedy był w potrzebie. Takich rzeczy się nie zapomina - uśmiechnęła się. 
      Silje promieniała wewnętrznym blaskiem. 
      Przeznaczono dla niej małą sypialnię wykładaną ciemną boazerią, z łukowato wygiętymi zielonymi oknami i łożem z rzeźbionymi nogami. Była pewna, że oka nie zmruży, tak mocno była poruszona, jednakże wkrótce usnęła. 
      Jej ostatnią myślą było: co też zaplanowała ta szlachetna kobieta? Nie ma dla nas łatwego rozwiązania, o nie! 
      Charlotta Meiden nie spała. Po długiej rozmowie z matką wróciła do swych komnat. Tam uklękła i oddała się żarliwej modlitwie. 
      - Dzięki! - szeptała raz za razem w ciemności. - Dzięki! O, dobry Boże, dzięki ci! 
      Łzy strumieniami spływały po jej policzkach. Płakała tak gwałtownie, że aż bolało ją w piersiach. 
      Jakąż jednak niewypowiedzianą ulgę przyniósł jej ten płacz! 

ROZDZIAŁ V

      Baron Meiden powinien zobaczyć, jak kobiety, zabierając jego nowiusieńki galowy powóz, opuszczały miasto kierując się na południe. Na szczęście przebywał w północnym Trondelag i nic nie widział. 
      Wspaniały, choć ciężki i nieforemny powóz, w którym brakowało resorów, błyszczący zdobieniami, cały został załadowany żywnością i odzieniem. Matka i córka wydostały ze skrzyń i szaf  wszystko, co nie było już potrzebne w pałacu. 
      Silje siedziała naprzeciw kobiet i spoglądała na kwiaty rosnące na skraju drogi, na bujne łąki, opromienione urodą poranka. Bardzo pragnęła wiedzieć, jakie panie miały plany, one jednak chciały porozmawiać najpierw z Tengelem i oczywiście zobaczyć chłopca. 
      - Jak dużo wie mały? - zapytała Charlotta z oczami zapuchniętymi po przepłakanej nocy i wciąż drżącymi ze zdenerwowania dłońmi. 
      Silje świadoma, jak bardzo jej proste, znoszone odzienie nie pasuje do tego dystyngowanego towarzystwa, odpowiedziała z uśmiechem: 
      - To dość zabawne, ale aż do zeszłego tygodnia ani on, ani Sol nie wiedzieli, że nie są naszymi dziećmi. Są jednak bardzo do siebie niepodobni i Sol zaczęła zastanawiać się nad tym, zwłaszcza że dzieci sąsiadów nazwały ich bękartami. Między innymi dlatego zdecydowaliśmy się powiedzieć im prawdę. No, nie całą prawdę - dodała szybko, widząc reakcję Charlotty. - Jeśli chodzi o Daga, to wie tylko tyle, że jego matka była szlachcianką z wysokiego rodu i utraciła go, gdy był bardzo mały. Jak mały, tego nie mówiłam. Dag dopytywał się, czy matka go teraz szuka; powiedziałam wówczas, że prawdopodobnie zmarła podczas zarazy, a ojciec z pewnością nie żyje. Nie wymieniłam żadnego imienia, mówiłam tylko, że staraliśmy się was odnaleźć; bez powodzenia. 
      Silje odpowiadała na pytanie spokojnie i wyczerpująco. Równocześnie myślała: gdybym tylko miała jakieś nakrycie głowy, choć mały czepek, który oznaczałby, że jestem zamężną kobietą! Dodałoby mi to nieco dostojeństwa! 
      Nie lubiła jednak nigdy nosić okrycia głowy, być może dlatego, że tak podobała się Tengelowi. Tkwiła w niej jeszcze odrobina próżności? 
      - Ile osób wie, że jestem jego matką? - zapytała Charlotta. 
      - Tylko Tengel i ja. Był jeszcze jeden człowiek, ten, któremu udało się was odszukać dzięki monogramowi i koronie baronowskiej. On jednak nie wiedział, dlaczego chcieliśmy was odnaleźć. Już nie żyje. Był pierwszym z Ludzi Lodu, który zginął, jego dom spłonął na początku. 
      Znów naszło ją uczucie duszności; z trudem otwierając oczy wyglądała przez okienko. 
      Kiedy odetchnęła, baronowa zapytała: 
      - Czy wasz mąż jest sprawny? 
      Silje popatrzyła na nią pytająco. 
      - Chodzi mi o pracę. 
      - O tak, oczywiście. Lubi pracować dla rodziny. Ale tak naprawdę jego specjalnością jest sztuka leczenia. Nie może jednak uprawiać jej otwarcie. Wiecie dlaczego. 
      - Och, gdyby tylko mógł zrobić coś z moim reumatyzmem! Nikt nie potrafi mi pomóc. Ci głupi balwierze puszczają mi wciąż krew, a ja tracę tylko siły i czuję się okropnie. 
      - Mój mąż nie stosuje takich zabiegów. Twierdzi, że to bezcelowe. 
      - To brzmi rozsądnie. 
      - Tak. Już niedługo będziemy na miejscu. 
      Jak dobrze było mówić o Tengelu mój mąż. Nagle poczuła, jak bardzo są ze sobą związani, również w oczach świata. Czasami przychodziło jej na myśl, że Kościół miałby co nieco do powiedzenia na temat wodza Ludzi Lodu, który udzielał ślubów. Wiedziała jednak, że niewiele było małżeństw prawdziwszych od ich związku. 
      Zgodnie ze wskazówkami Silje woźnica skręcił z drogi i wjechał w głąb leśną dróżką tak daleko, jak tylko się dało. Kiedy jazda stała się niemożliwa, kobiety wysiadły. Same wzięły wszystkie kosze i skrzynię z żywnością oraz odzieniem i ruszyły dalej w las. Szlachcianki wysoko unosiły nogi i spódnice na widok najmniejszego źdźbła trawy. 
      Nagle Silje przystanęła. Znalazły się na szczycie niewielkiego wzgórza i spoglądały w dół na małą polanę, na której stał szałas. Po chwili chciała iść dalej, baronowa wstrzymała ją jednak. Damy miały ochotę jeszcze popatrzeć. 
      Tengel klęczał przed Dagiem zwrócony do przybyłych plecami i pomagał mu napiąć mały łuk. Sol i Liv siedziały na trawie i bawiły się lalką, rozmawiając ze sobą jasnymi, szczebioczącymi głosikami. Tengel wstał i wprawnym ruchem podciągnął chłopcu pończochy, które ciągle mu opadały. 
      Charlotta i jej matka miały łzy w oczach. 
      - Cóż za wspaniały mężczyzna! - szepnęła starsza. - Gdyby mój mąż choć jeden jedyny raz okazał tyle miłości naszym dzieciom, wiele bym mu wybaczyła! Macie szczęście, Silje. 
      - Tak - odparła. - Kocham go i szanuję z każdym mijającym dniem coraz bardziej. 
      Liv zauważyła je i ruszyła pod górę. 
      - Mama! - krzyczała, a w ślad za nią w podskokach popędzili Dag i Sol. Zatrzymali się jednak zawstydzeni na widok obcych. Kobiety podeszły bliżej. Charlotta nie spuszczała oczu z chłopca. Nerwowo przełykała ślinę. 
      - Jakiż on ładny! - szepnęła nieswoim głosem. 
      - Tak, kocham wszystkie moje wnuki, co do tego nie możecie mieć wątpliwości - mruknęła baronowa. - Nikt jednak nie może nazwać żadnego z Meidenów pięknym. To dziecko jest wyjątkiem. Śliczny chłopiec! 
      - I wygląda na takiego inteligentnego - dodała Charlotta. Nie mogła się na niego napatrzeć. 
      - Zbliżcie się i przywitajcie z paniami, dzieci - powie działa Silje z obawą, że źle wypadną. Bała się jednak niepotrzebnie. Dzieci podeszły. Dziewczynki, choć onieśmielone widokiem wytwornych dam, pokłoniły się głęboko, a Dag pochylił się tak nisko, że jego jasna grzywka niemal dotknęła ziemi. 
      Tego było za wiele dla Charlotty, musiała się odwrócić i wyjąć chusteczkę ze swej wyszywanej torebki. 
      Baronowa z rosnącym przerażeniem przyglądała się większej dziewczynce. To musiała być Sol, ta naznaczona złym dziedzictwem. Och tak, z pewnością! Wyraźnie widać, że nie jest zwyczajna! Co za oczy! To cudowna, śliczna dziewuszka, lecz... 
      Druga dziewczynka, Liv, była podobna do matki jak dwie krople wody. Na twarzy baronowej pojawił się ciepły uśmiech, na który nieśmiało odpowiedziały obie małe. 
      W końcu kobiety podniosły wzrok, by powitać męża Silje. Z ust obydwu wyrwał się stłumiony okrzyk. Cofnęły się instynktownie. Zwierzoczłek, pomyślała Charlotta. Poczuła, że zaczyna drżeć. Żółtawe oczy, kruczoczarne włosy, wydatne usta i te olbrzymie ramiona, których nie można określić jako ludzkie. Najbardziej jednak przerażający był wyraz oczu. Były takie... takie wszechwiedzące! Dokładnie takie jak oczy małej Sol. Nie, żadne z nich dwojga nie było w stanie ukryć swego pochodzenia! 
      Szlachcianki nie mogły wiedzieć, że kiedy Sol się urodziła, nie było w niej nic niezwykłego. Charakterystyczne cechy pojawiły się z czasem. Kiedy spojrzało się na nią przelotnie, nie budziła niepokoju, w każdym razie nie w takim stopniu jak Tengel. Wszystko wskazywało raczej na to, że będzie kiedyś piękną kobietą. Nikt jednak nie mógł długo spoglądać w oczy małej Sol. 
      Ale ten mężczyzna... Z pewnością nie był brzydki, wprost przeciwnie, ale taki... nieludzki! I to jego właśnie miała za męża ta mała, krucha Silje. Jemu urodziła dziecko. Wydawało się, że to niemożliwe. A jednak pierwsza niekontrolowana myśl, jaka przemknęła przez głowę Charlotty, była pytaniem: jakże by to było kochać się z takim... demonem. Nie, nigdy w życiu nie miałaby odwagi, jednakże jakby wbrew temu rozsądnemu zaprzeczeniu doznała ukłucia żalu i dziwnej tęsknoty, a ciało jej ogarnęła fala gorąca. Ona go nie chciała, o nie, ale że ktoś w ogóle mógł się odważyć! Charlotta zrozumiała, że ten mężczyzna musiał być straszliwie zmysłowy, jeżeli wywarł wrażenie nawet na kobiecie tak wysokiego rodu jak ona. 
      Silje podeszła do Tengela i otoczyła go ramionami. Stojąc tak nie sięgała mu nawet do szyi. Miłość, która zabłysła w jego oczach, gdy szybko ją przytulił, głęboko wzruszyła i Charlottę, i matkę. 
      Silje uwolniła się z uścisku. 
      - Tengelu, zechciej przywitać baronową Meiden i jej córkę Charlottę. 
      Tengel nie potrafił ukryć zaskoczenia, lecz szybko się opanował i uprzejmie powitał damy. 
      Nareszcie baronowa odzyskała mowę, choć nie bardzo wiedziała, jak powinna rozmawiać z tą niezwykłą istotą. 
      - Mamy ze sobą trochę drobiazgów dla dzieci - wyjąkała i rzuciła niepewne spojrzenie na nędzny szałas. - Chciałybyśmy również porozmawiać z wami i waszą czarującą małżonką. Bardzo polubiłyśmy kochaną Silje. 
      Tengel zupełnie nie wiedział, co ma odpowiedzieć. Wszystko spadło na niego tak nagle. A jeżeli one zechcą odebrać im Daga? Nie, chyba nie. 
      - Oczywiście - odpowiedział powściągliwie. 
      Na dźwięk jego głębokiego głosu zadrżały, szybko jednak odzyskały równowagę. Zaczęły rozpakowywać to, co ze sobą przyniosły. 
      Sol pisnęła z uciechy, gdy ujrzała suknię, którą baronowa przyłożyła do niej, chcąc sprawdzić, czy będzie pasowała. 
      - Wydaje się, że będzie leżała jak ulał - powiedziała szlachcianka. - Zmierz ją, kochanie. Jeżeli będzie dobra, jest twoja. 
      Sol błyskawicznie rzuciła na ziemię swą starą, podartą sukienkę, z której już dawno wyrosła, i z pośpiechem naciągnęła nową, ozdobioną perełkami. Baronowa pomogła jej. 
      - Powinny, mnie teraz zobaczyć Mette i Inger - wyrwało się Sol. 
      Silje z trwogą popatrzyła na Tengela. Poczuła, jak coś ściska ją w gardle. Mette i Inger to dzieci z Doliny Ludzi Lodu. O Boże, jakże to bolało! Dotyk kojącej dłoni Tengela ulżył nieco jej głębokiemu cierpieniu. 
      W tym czasie Charlotta przymierzyła Dagowi spodnie i kurtkę. Sama możliwość dotykania go, czucia jego ciepłej, żyjącej skóry przy swojej... Z całej siły musiała się powstrzymywać, by nie wziąć synka w objęcia i trzymać tak do końca życia. Nagle spostrzegła małą dziewczynkę, spoglądającą wielkimi oczami na piękne rzeczy, które dostało rodzeństwo. 
      - Zobacz, Liv - zareagowała szybko. - Mamy też coś dla ciebie. 
      - Och! - powiedziała Sol, kiedy zobaczyła paradną suknię z ciemnozielonego aksamitu, którą wyjęła Charlotta. - Jaka szkoda, że już nie mam trzech lat! 
      Charlotta i baronowa roześmiały się. Popłynęły łzy radości, równie szczere jak w wigilię Bożego Narodzenia. Silje, zatroskana, myślała, jak też dzieci będą chodzić w takich wyszukanych strojach. 
      Damy przyniosły jednak ze sobą również inne, bardziej przydatne na co dzień odzienie. Długo wyjmowały różne szaty, a radość obu stron była coraz większa. 
      - Mamo - szepnął Dag w stosownej chwili. - Ta pani uściskała mnie i powiedziała wybacz mi. Dlaczego? 
      - Być może wydawało się jej, że ścisnęła cię za mocno lub zadrapała - odpowiedziała szeptem Silje. 
      Kiedy opadło największe podniecenie, baronowa rozejrzała się dookoła. 
      - Mieliśmy porozmawiać, ale... 
      - Tu nie bardzo jest na czym usiąść - z zakłopotaniem uśmiechnął się Tengel. Obydwie kobiety zaczęły pojmować oddanie Silje dla męża. - A w szałasie jest jeszcze gorzej. Zgnilizna i pleśń, i tak nisko, że trzeba się czołgać. 
      - Dzieci muszą dostać jedzenie - wtrąciła Charlotta, której trudno było zachować swobodę i naturalność w rozmowie z tym mężczyzną. - Czy nie możemy wybrać się na przejażdżkę powozem? 
      - Tak, to świetny pomysł! - powiedziała baronowa. - Tam możemy porozmawiać. 
      Mała Liv nie chciała zdjąć odświętnej sukienki. Płakała z żalu. Charlotta rozładowała sytuację, stwierdzając, że jeśli wybierają się w drogę paradnym powozem, to mogą być również w odświętnych strojach. 
      - Żeby tylko nie chciała spać w tej sukience dziś w nocy - roześmiała się Silje. Tak więc pozwolono dzieciom pozostać w otrzymanych ubraniach. 
      Wspaniały galowy powóz wzbudził kolejne zachwyty maluchów. Usiadły z przodu przy woźnicy, który oddał im lejce i rozmawiał z Dagiem, pragnącym wiedzieć wszystko o tym pojeździe. 
      Podczas przygotowań do drogi Silje pomyślała o głodnym mężu. Zdołała przemycić dla niego udko kurczaka i trochę wina. Tengela czekała poważna rozmowa, a głód nie sprzyja rozsądnemu myśleniu. W zamieszaniu szlachcianki zapomniały, że mężczyzna również potrzebuje pożywienia. A może przypuszczały, że czarownicy w ogóle nie jedzą? 
      Jechali powoli piękną drogą. Na początku obie panie Meiden czuły się nieswojo, starały się patrzeć wszędzie, byle nie na straszliwego demona, który znajdował się tak blisko. W ciasnym powozie dominująca i niezwykła osobowość Tengela wprost je paraliżowała. Kiedy jednak odkryły, że jest równie onieśmielony jak one, szybko wróciły do swego naturalnego sposobu bycia. 
      - Posłuchajcie teraz - rzekła baronowa. - Charlotta i ja mamy dla was następującą propozycję. Wy zatrzymacie chłopca, a Charlotta będzie blisko niego. Dopóki żyje mój mąż, córka nie wyjawi Dagowi, kim jest, ale potem sprawę tę podejmiemy na nowo. Rozmawiałyśmy o tym wczoraj do późna w nocy i jesteśmy zgodne. Pytanie tylko, czy wam to odpowiada. 
      - Chwileczkę - powiedział Tengel. - Chciałbym się tylko upewnić, czy nie czujecie się oszukane. Czy jesteście przekonane, że chłopiec jest wasz? Że nie próbujemy was wprowadzić w błąd, by czerpać z tego korzyści? 
      - Jesteśmy całkowicie pewne, że to Meiden - stwierdziła matka. - Silje mówiła, że on jest podobny do Charlotty. Ja powiedziałabym, że to wyjątkowo uszlachetnione wydanie mojej córki. Nie mamy żadnych wątpliwości. 
      - To dobrze. Możemy zatem rozmawiać dalej. 
      - Prawdą jest, że Charlotta nigdy nie czuła się dobrze w Trondheim. Posiadamy dwór w prowincji Akershus, miała go dostać jako wiano, gdyby wyszła za mąż. Do dworu należy mniejszy dom, położony obok. Jeżeli zechcecie, mniejszy może być wasz. Charlotta wprowadzi się do dworu wraz ze służbą, a wy zamieszkacie w mniejszym domu. Będziecie odpowiedzialni za uprawę wszystkich pól, które należą do dworu, gdyż córka nie ma żadnego doświadczenia. 
      Silje i Tengel oniemieli. 
      - Jak wam się to podoba, panie Tengelu? Czy plotki o Ludziach Lodu krążą po całej Norwegii? 
      Ocknął się. 
      - Nie, nie wydaje mi się. Chyba tylko w Trondelag. 
      - Ale wasz mąż, baron Meiden, cóż on powie na takie rozwiązanie? - zapytała Silje. 
      - Jeśli chodzi o dwór w Akershus, nie ma nic do powiedzenia. Odziedziczyłam dwór po moim ojcu. 
      Starali się jak najwięcej zrozumieć z tego, co spadło na nich tak nagle. 
      - A więc? Co sądzicie o tej propozycji? 
      Silje i Tengel spoglądali na siebie. Oczy Silje promieniały. 
      Tengel zwrócił się w stronę dam z szerokim uśmiechem, który całkowicie odmienił jego groźne oblicze. 
      - Byłbym nierozumny, gdybym nie przyjął takiej propozycji i nie podziękował. 
      Charlotta odetchnęła z ulgą. 
      - To my powinnyśmy dziękować - powiedziała baronowa i powróciła do konkretów. - A więc dobrze. Nie chodzi o to, byście mieli wykonywać we dworze niewolniczą pracę. Silje nie bardzo się do tego nadaje; rozumiecie, o co mi chodzi. Wy również nie, jeśli wolno mi mówić wprost. Na razie zostaniecie zarządcą, a potem zobaczymy. Będziecie mieć wielu podległych wam ludzi, a wy sami władzę zwierzchnią. Będziecie samodzielnie podejmować decyzje, które uznacie za słuszne. 
      Tengel zasłonił twarz dłońmi, ale szybko je opuścił. 
      - Nie pojmuję tego! Jeszcze wczoraj wszystko było czarniejsze niż czarne. A dzisiaj.... Tylko dlatego, że Silje uparła się przy swoim i poszła do Trondheim. Nie znałem jej planów. 
      - Silje jest silna - powiedziała baronowa zamyślona. 
      - I to jeszcze jak! - odrzekł Tengel. 
      Silje zaprotestowała. 
      - Wcale nie jestem silna. Tak łatwo płaczę. 
      - Łzy nie mają nic wspólnego ze słabością - powiedział Tengel. - Popłaczesz troszeczkę, a potem zaciskasz zęby i znów zaczynasz działać. Nigdy się nie poddajesz. To miłość daje ci siłę. Miłość do wszystkiego, co żyje, do całego świata. 
      - Uważam, że to właśnie jest prawdziwa siła - przytaknęła baronowa. 
      W drodze powrotnej, zanim się rozstali, baronowa poprosiła Tengela o radę na reumatyzm. 
      - Silje mówiła, że znacie się na sztuce lekarskiej. 
      - Gdzie umiejscowił się ból? - zapytał Tengel powoli. - W całym ciele? 
      - Nie, najgorsze są barki i czasami ramiona. Tak bolą, że nie mogę sypiać po nocach. 
      Zawahał się. 
      - Jeżeli to tylko ramiona, to mógłbym wam pomóc od razu, pani. Ale... 
      - O, bardzo proszę! 
      - Nie wiem - powiedział Tengel onieśmielony. - Mógłbym wam pomóc, ale konieczne jest odsłonięcie ramion. A to chyba nie przystoi. 
      Baronowa walczyła ze sobą. 
      - Ależ droga mamo - powiedziała Charlotta. - Chodziłaś przecież z gołymi ramionami na bale! 
      - Tak, ale to było w czasach mej młodości. Moja skóra nie jest już młoda i piękna jak dawniej. A tu, w powozie, wydaje mi się to w pewnym sensie... nieprzyzwoite. 
      Silje wiedziała, o co jej chodzi. Odurzająca męskość Tengela zawsze działała w ten sposób. 
      Tengel czekał. Nie chciał naciskać. Od czasu gdy szlachetna dama wyjawiła swą propozycję, głowę miał pełną planów. Myślał o tym, jak mało zna się na gospodarstwie; lękiem napawał go fakt, że podjął się czegoś, czego nie potrafi. Jakże jednak miał nie przyjąć takiej propozycji? Jego rodzina była uratowana, on i Sol wyjadą z niebezpiecznego Trondelag, znów będą mieć swój własny dom, starczy pożywienia dla Silje i dzieci... 
      Damy zadawały mu wiele pytań. Badały, co wiedział o prowadzeniu gospodarstwa, o zabudowaniach gospodarczych, o hodowli zwierząt, o uprawach. Dopytywały się, jakie gatunki powinny być sadzone po sobie, aby ziemia nie stała się jałowa. Odpowiadał tak dobrze jak tylko potrafił i nie tracił nadziei, że będą zadowolone z jego niepełnej wiedzy. 
      Charlotta usiłowała przekonać matkę, by zaufała Tengelowi. 
      - Czy warto cierpieć na bezsenność i skazywać się na takie męki? Wystarczy przecież tylko trochę zsunąć suknię, możemy zaciągnąć zasłony. 
      - A ja wyjdę - powiedziała Silje. - Jeżeli moja obecność stoi na przeszkodzie. 
      - Nie - powiedziała baronowa, nagle zdecydowana. - Zrobię to. 
      Tengel skinął głową. 
      - Odwróćcie się do mnie plecami, pani. Jeżeli siądziecie tam.... 
      - Czy zdążymy, zanim powóz stanie? 
      - Tak, to jeszcze daleko. 
      Zaciągnięto zasłony i baronowa obnażyła swe białe, piegowate ciało. 
      Tengel uśmiechnął się. 
      - Nie macie się czego wstydzić, jaśnie pani. Wasza skóra wcale nie jest stara. Jest miękka i jędrna. 
      Zachichotała zawstydzona, przyjmując komplement jak młoda dziewczyna. Kiedy jednak Tengel położył wielkie, silne dłonie na jej ramionach, krzyknęła. Tego się nie spodziewała. 
      - Bardzo proszę, siedźcie spokojnie - powiedział Tengel głosem niemal hipnotyzera. - Rozluźnijcie się, jeszcze...jeszcze... 
      W powozie panowała cisza. Charlotta patrzyła oczyma szeroko otwartymi ze zdumienia. 
      - Och, robi mi się gorąco! - powiedziała matka. - Jak cudownie! 
      - Prawda? - rzekła Silje. - Ciepło promieniuje na całe ciało. 
      - Tak, nigdy jeszcze nie doświadczyłam czegoś podobnego. 
      Zamknęła oczy z uczuciem ulgi i odprężenia na pograniczu rozkoszy. 
      Tengel obmacał jej stawy barkowe. Poprosił, by wyciągnęła przed siebie dłonie, co okazało się zbyt trudne, jako że baronowa kurczowo starała się przytrzymać suknię na chudym łonie. W końcu jednak z pomocą Charlotty udało jej się wyprostować ręce, a jednocześnie pozostać w zgodzie z wyznawanymi przez siebie zasadami przyzwoitości. 
      Po dokładnym obejrzeniu stawów i kostek dłoni powiedział: 
      - Ten rodzaj reumatyzmu, jaki macie, łaskawa pani, nie jest najgorszy. Siedzieliście tylko zbyt wiele w przeciągach. Noście zawsze wełniany szal na ramionach! Nie wolno wam już ich odsłaniać. Sprawdźcie, czy nie ciągnie gdzieś w okolicy waszego łoża, i starajcie się nie przechładzać ramion nocą. Nie noście jednak na nich zbyt wiele, by nie było wam niewygodnie. Być może czasami zbyt mocno naprężaliście mięśnie. To powoduje bóle, które umiejscawiają się w karku i barkach. Jeżeli jednak dopilnujecie wszystkiego i będziecie uważać, sądzę, że ból minie. Dostaniecie ode mnie maść do smarowania. Chętnie przeprowadziłbym jeszcze kilka zabiegów, ale i ten powinien na trochę wystarczyć. 
      Odsunął ręce. Baronowa Meiden westchnęła z żalem. 
      - Och, to było cudowne! - powiedziała naciągając suknię. - Teraz muszę wam wynagrodzić... 
      Tengelowi pociemniały oczy. 
      - Ten dzień był tak nierzeczywisty jak sen. Proszę, nie róbcie mi teraz przykrości, jaśnie pani! 
      - Ależ oczywiście, wybaczcie mi moją bezmyślność. Czy mogę jednak polecić wam... O nie, tak się nie da. Jesteście przecież ścigani, a w dodatku się przeprowadzacie. Szkoda! Przyjadę do was tak szybko, jak tylko będę mogła. 
      Zabrzmiało to dwuznacznie, jakby baronowa oczekiwała rychłej śmierci męża. 
      - Ależ mamo! - powiedziała Charlotte ostro, choć z niewyraźnym uśmiechem. Musicie wybaczyć mojej matce. Gdybyście tylko wiedzieli, jak bardzo byłyśmy tyranizowane przez wszystkie lata, zrozumielibyście. Jesteśmy na miejscu. 
      - Ta maść... - przypomniała baronowa Tengelowi, kiedy wysiadał z powozu. 
      - A tak, oczywiście! Sol! Pobiegnij i przynieś... 
      Mruknął coś do dziewczynki. 
      Popatrzyła na niego i cicho odpowiedziała: 
      - Na reumatyzm? Dobrze, ale ja mam... 
      Głos przycichł, zamienił się w szept, przeznaczony tylko dla uszu Tengela. 
      Długo ze sobą rozmawiali, w końcu Sol skinęła głową i pobiegła. 
      - Lepiej, żeby ona poszła - wyjaśnił Tengel. - Mnie ciągle jeszcze boli noga. 
      Obie panie Meiden nie mogły się nadziwić zaufaniu, jakim obdarzał swą siedmioletnią siostrzenicę, powierzając jej wybór medykamentów. Nic jednak nie powiedziały. 
      Baronowa dostała maść i po ułożeniu planów na najbliższe dni elegancki pojazd zniknął wśród wierzb i krzewów czeremchy, kierując się ku Trondheim. 
      Baronowa dotrzymała słowa. Benedykt wyszedł z więzienia, a Abelone musiała opuścić dwór. Silje wraz z rodziną zdążyła przed wyjazdem na południe odwiedzić staruszków. Parobka, który od razu powrócił na służbę do Benedykta, wysłano do leśnego szałasu, by ich sprowadził. Stary malarz chciał koniecznie zobaczyć się z nimi i podziękować za ocalenie. 
      Jednakże dla Dyrego syna Alva i pozostałych buntowników nikt nie mógł niczego zrobić. Benedykt opowiedział o tragicznym końcu buntu, który właściwie od samego początku skazany był na niepowodzenie. Sam widział, jak prowadzono z więzienia mężczyzn na plac, na którym mieli zostać zgładzeni. W tym dniu znów odnowił mu się wrzód żołądka, wyjaśnił. Nie dodał jednak, że wrzód był spowodowany piciem nadmiernych ilości gorzałki. 
      Kiedy Silje wysiadła z wozu na starym, kochanym dziedzińcu, którego nie widziała od pięciu lat, poczuła, jak ściska ją w gardle. A kiedy czarno odziana Greta, mała i skurczona, wyszła na schody, wyciągając do niej ramiona, łzy popłynęły po twarzy Silje. 
      Ani Benedykt, ani Maria nie byli w stanie powitać ich na zewnątrz. Maria musiała leżeć w łożu, choć tego dnia wyjątkowo pozwolono jej być razem z nimi w paradnej izbie, a Benedykt siedział w najwygodniejszym krześle, lecz nie mógł wstać. 
      - Przeciekam - wyjaśnił. - Tak czasami bywa ze starcami. 
      Straszliwie się postarzał. Przygarbił się, zmalał, cały się trząsł, a jego głos nie był już taki wesoły jak dawniej. Nos Benedykta zdradzał, że malarz brał udział w niezliczonych pijatykach, a jego włosy były cienkie i postrzępione jak zniszczona szczotka do zamiatania. 
      Przez chwilę Silje obawiała się, że radość z ponownego spotkania okaże się zbyt dużym przeżyciem dla staruszków. Wszyscy jednak byli bardzo szczęśliwi. Pół dnia zajęło im opowiadanie minionych wydarzeń i podziwianie dzieci. 
      W pewnym momencie Silje zdradziła, jak bardzo pragnie ujrzeć króla. 
      - Och, moje dziecko - westchnął Benedykt. - Spóźniłaś się. Król Fryderyk II był w Norwegii w zeszłym roku i pewnie już tu nie wróci. Powiadają, że cierpi na tę samą słabość co ja: pije nieco więcej niż należy, i że to zbyt wcześnie zaprowadzi go do grobu. Moim zdaniem to nonsens. Szklaneczka wina nigdy jeszcze nie odebrała nikomu życia. 
      Cóż, jedna może nie, pomyślała Silje z czułą ironią. 
      A więc król w końcu zadbał o to, by wybrać się do Norwegii. A ona była w tym czasie w górskiej dolinie. Co prawda nawet gdyby żyła w normalnym świecie, nie miałaby większych szans, by go ujrzeć, ale kto wie, bywają szczęśliwe zbiegi okoliczności. 
      Benedykt pragnął, by Silje wraz z rodziną zamieszkała w jego dworze jak dawniej. Musiał jednak przyznać, że Ludzie Lodu byli niby cierń w boku Trondelag. Musieli zachowywać się bardzo dyskretnie i odejść jak najdalej stąd, zanim ktokolwiek zdąży ich odkryć. 
      Wszyscy rozumieli, że nie należy przedłużać pożegnania. Wiedzieli, że tym razem rozstają się na zawsze, i nie mieli siły na gwałtowne wybuchy uczuć. Czwórka staruszków była tak bezgranicznie wdzięczna za możliwość spędzenia ostatnich lat życia w domu i we dworze, że nazwała baronową Meiden dobrą wróżką i przesłała jej najgorętsze pozdrowienia i podziękowania. 
      O zmroku parobek odwiózł rodzinę z powrotem do szałasu, gdzie bezpiecznie mogli przetrwać dni dzielące ich od wyjazdu. Podczas jazdy nikt nic nie mówił, dzieci spały, a Silje i Tengel pogrążeni byli we własnych myślach. 
      Pomimo świtającej nadziei na szczęśliwą przyszłość nad głową Tengela wisiała czarna chmura: dziecko, którego oczekiwali. Teraz, tuż przed męczącą podróżą, niczego nie mógł zrobić. Nie wolno mu było narażać Silje na poronienie, które z pewnością pozbawiłoby ją sił i radości życia, tak bardzo w tym czasie potrzebnej. Musiał zaczekać, aż dojadą na miejsce, i tam próbować ją przekonać. 
      Wiedział jednak, że to na nic się nie zda. Łatwiej będzie potajemnie podać jej proszek mniej więcej tego samego rodzaju, jaki dała jej Hanna, by przyspieszyć poród. Wtedy jednak nie odważył się tego zrobić. A i recepty Hanny zawsze były silniejsze i bardziej tajemnicze. 
      Mógłby podać proszek Silje, kiedy zajadą na miejsce. Naturalne będzie wydawać się poronienie po tak długiej podróży... 
      Tengel westchnął. Nie podobały mu się te plany. Nie chciał oszukiwać młodej żony, sam także pragnął mieć jeszcze jedno dziecko. Ale życie Silje było ważniejsze niż cokolwiek innego. Dla nich wszystkich. 
       

ROZDZIAŁ VI

      Wyruszyli w drogę. Na kilka dni przed wyjazdem Charlotta Meiden wysłała konnych z wiadomością, by wszystko było gotowe na ich przybycie. Domy przez wiele lat stały puste, mieszkała tam tylko para dozorujących staruszków. Oczywiście uprawiano pola, ale w stopniu tak małym, że przynosiły tylko niewielkie dochody rodzinie Meidenów. 
      Większą część dobytku Charlotty załadowano na stojący w porcie statek, który miał wypłynąć dopiero za kilka tygodni. Tak długo nie mogła czekać. 
      Było ważne, by wyruszyła przed powrotem ojca z podróży, gdyż inaczej z pewnością sprzeciwiłby się całemu planowi. Samotna kobieta nie jest przecież w stanie poradzić sobie z prowadzeniem dworu! A poza tym, czy przypadkiem nie ma zamiaru uwolnić się spod władzy ojca? Czy on nie ma prawa dominować nad kobietami w rodzinie? A gdyby jeszcze usłyszał o Tengelu z rodu Ludzi Lodu... Tak, wtedy byłby bezlitosny. Nikt z tej bezbożnej rodziny nie uszedłby wolno, nawet mały Dag, o którym zresztą nie powinien usłyszeć ani słowa. 
      Dlatego tak ważne było, by wyjechali przed jego powrotem. Zdążyli - z zapasem jednego dnia. Po długim namyśle zdecydowali się na przeprawę przez góry. Ponieważ w owym czasie nie było prawie dróg, zabrali ze sobą tylko jedną kolasę, w której mogły siedzieć kobiety. Nie wiedzieli jednak, jak długo da się z niej korzystać. Dalszą podróż wszyscy musieli przebyć konno. Byli pewni, że po drodze napotkają wiele nieprzejezdnych miejsc. Jednym z najgorszych była Dolina Drivy. Mogli mieć tylko nadzieję, że przynajmniej do tego miejsca kobiety dojadą kolasą. 
      Wszyscy byli przygotowani na trudy podróży. Ponieważ żaden statek nie odpływał w odpowiednim terminie, postanowiono przeprawić się przez góry Dovre. W każdym razie eskorta była wystarczająco liczna. 
      Baronowej pozostawało wyjaśnić mężowi, dlaczego córka wyjechała z dużą częścią dobytku, końmi i służbą. Nie obawiała się, że pospieszy za nimi - podróże po Trondelag, które musiał podejmować z obowiązku, męczyły go nieznośnie, ponieważ był bardzo otyły, a o dalekiej wyprawie na południe nawet mu się nie śniło. Jego córka nie była warta aż tyle, by ryzykował dla niej własną wygodę, a może nawet drogocenne życie. 
      Podróż przez wioski w stronę Dovre minęła względnie spokojnie. Silje i dzieci siedziały wraz z Charlottą i jej pokojówką w skromnym powozie pod zaokrąglonym płóciennym dachem, a Tengel jechał konno obok lub tuż przed nimi, w zależności od terenu. Bagaż ograniczyli do minimum. Na statek załadowana została cała ślubna wyprawa Charlotty; w innym wypadku pewnie nigdy by jej nie wykorzystała. 
      Pogoda była ładna i choć drogi, a prawdę mówiąc raczej ścieżki, były kręte i wyboiste, zaś w wozie nie było resorów, więc po dwóch dniach czuli się jakby ich obito, nikt jednak nie narzekał. Wszystko było takie ekscytujące. Jedynie Silje opanowało przerażenie. Za każdym razem gdy zatrzęsło wozem, nieruchomiała, aby istotce, którą w sobie nosiła, nic się nie stało. 
      Widział to Tengel, lecz wyraz jego twarzy nie zdradzał żadnych uczuć. 
      Trzech konnych jechało z przodu, a dwóch z tyłu. Mieli ze sobą również cztery konie luzem, na wypadek gdyby kolasa nie mogła jechać dalej. 
      Jak przewidywano, stało się tak już wkrótce, w pobliżu Wiosennej Ścieżki w Dolinie Drivy, której tak się obawiali. Woźnica pożegnał się, życząc im dobrej drogi, i zawrócił pojazd. Znów miał przed sobą mozolną podróż przez rzeki, gdzie nie było mostów, przez gęste zarośla, wśród których wiła się tylko wąska ścieżka na jednego konia, przez mokradła i ciemne lasy. 
      Trochę czasu zajęło usadzenie kobiet i dzieci na koniach i rozpoczęła się nad wyraz uciążliwa jazda wąskim traktem wśród przepaści, przyprawiających o zawrót głowy. Chwilami wędrowcy musieli przesuwać się wzdłuż nierównych górskich zboczy, mając z drugiej strony głębokie stromizny i pieniącą się daleko w dole Drivę. Często koń i jeździec balansowali na wąskich grzbietach. Najgorsze odcinki pokonywali pieszo, bezpieczniej bowiem było zawierzyć własnym niż końskim nogom. 
      Stopniowo ścieżka stawała się coraz szersza, przepaście pozostały za podróżnymi. Powietrze zrobiło się rzadkie i ostre. Nie spotkali po drodze żadnych ludzi i na szczęście żadnych drapieżników. Tylko dzikie ptaki krążyły wysoko; na horyzoncie można było we mgle dojrzeć pierwsze szczyty górskie pokryte połaciami śniegu. 
      Jednakże paraliżujący strach wywołany przepaściami wzdłuż Wiosennej Ścieżki nie opuszczał Silje trzymającej przed sobą na koniu Sol. Była wycieńczona pilnowaniem całej trójki dzieci. Wydawało się, że nie ufa innym dorosłym, mimo że z pewnością bardziej nadawali się do czuwania nad dziećmi niż ona. Było także z nimi wielu silnych mężczyzn. Teraz nie miała już siły na podziwianie niezwykłego piękna rozpościerającego się wokół krajobrazu. Do jej uszu docierały jedynie wiadomości o górach, które mijali: Snehetta, Rondane i wszystkich innych, ale nazwy znikały jej z pamięci równie szybko jak docierały. 
      Jej oczy raz po raz przesłaniała mgła. Dużo później, gdy ktoś zapytał ją, jak minęła droga, stwierdziła, że z podróży przez góry niczego nie pamięta. 
      Jednak wiele musiało się wówczas wydarzyć. Jak przez mgłę pamiętała, że kiedy wreszcie dotarli na płaskowyż w górach Dovre, wszyscy jak jeden mąż rzucili się na trawę, by odetchnąć. 
      Silje czuła, jak mocno drży jej broda, i słyszała, jak głośno szczęka zębami z nieustannego lęku o dzieci. Widziała, że Tengel także pobladł; siedział z Liv na kolanach, oparłszy głowę o jej miedzianobrązowe włosy. Tengel traktował wszystkie dzieci jednakowo, ale Silje wiedziała, że swoją własną córkę, Liv, kochał ponad wszelkie granice. Nigdy nie przyznałby się do tego otwarcie, lecz często widywała go pochylonego nad śpiącą dziewczynką z wyrazem twarzy świadczącym o radosnym zdumieniu, że on spłodził dziecko. I w dodatku takie śliczne dziecko! 
      Charlotta otoczyła ramieniem Daga i uspokajała go po uciążliwej podróży rozmową, a Silje wyciągnęła rękę do Sol, która ułożyła się obok tak umęczona napięciem, że nie miała siły mówić. A zwykle przecież nie miała z tym kłopotu. 
      Również służący odczuli wyraźną ulgę, że najtrudniejszy odcinek drogi jest już za nimi. Siedzieli na trawie w oddzielnej grupie. 
      Wszyscy, którzy uprzednio podróżowali w kolasie, nadal odczuwali skutki jazdy po nierównym terenie. Silje była bardzo, bardzo blada, jednak nie poskarżyła się ani jednym słowem. 
      Zachmurzyło się nad górami Dovre. Dalsza podróż nie była ani łatwa, ani przyjemna, ponieważ gdy zbliżali się do najwyższego punktu, zaczęła się lodowata mżawka. Wyżej zamieniła się w deszcz ze śniegiem. Za to odpoczynek w górskiej chacie w Hjerkinn był wspaniały, chociaż chałupa okazała się bardzo prymitywna. Kiedy na zewnątrz szalała śnieżyca, przez szpary w ścianach z drewnianych bali śnieg wpadał do środka, aż w końcu na klepisku utworzyły się zaspy. 
      Nie zamierzali jednak zostawać tam długo, woleli przenocować w lepszych warunkach. Gdy tylko opuścili Hjerkinn, śnieg znów zamienił się w deszcz. 
      Kiedy wreszcie dotarli do gospody, byli śpiący i wyczerpani długim dniem podróży. Z wdzięcznością przyjęli posiłek, najlepszy jaki gospodarz mógł zaoferować. Tengel miał błysk w oczach, który Silje, znająca go na wylot, od razu umiała odczytać - podróżowanie z ludźmi wysokiego rodu niewątpliwie miało swoje zalety. 
      Tengel przez cały czas nie zdejmował kaptura, aby ukryć swą charakterystyczną twarz. 
      Kiedy się posilali, gospodarz ostrzegł ich przed dwójką mężczyzn, popijających w izbie jadalnej, którzy chciwymi oczami przyglądali się bogactwu Charlotty. 
      Nie mogę ich wyrzucić, moi państwo - powiedział. - Przynajmniej dopóki trzymają się na nogach. Ale to zwykłe rzezimieszki, więc jeśli chcecie posłuchać dobrej rady, strzeżcie waszego dobytku dziś w nocy! Zamknijcie też dokładnie drzwi! 
      Charlotta, której trudno było znieść unoszące się w izbie zapachy jadła, podziękowała gospodarzowi obiecując, że zastosuje się do jego rady. Tengel zaofiarował się, że będzie pełnił straż w korytarzu pod jej drzwiami, ale odmówiła mu z podziękowaniem, twierdząc, że może to zrobić służący. Sol patrzyła na nich szeroko otwartymi oczami i uważnie przysłuchiwała się rozmowie. 
      Podróżni sypiali zwykle w wielkiej izbie położonej tuż obok sali jadalnej. Na piętrze było jednak kilka mniejszych pokoi przeznaczonych dla bardziej szacownych przybyszów. Silje rozbawiło, że ją i jej rodzinę uznano teraz za zacniejszych gości. Doskonale zdawała sobie sprawę, że zaszczyt ten zawdzięczają wyłącznie obecności Charlotty. 
      Oczywiście baronowa Meiden nie wysłała swej córki samej. Oprócz rodziny Tengela towarzyszyła jej służba. W orszaku znalazł się również pewien mężczyzna, który dbał o wygody Charlotty. Silje zrozumiała, że miał powrócić do Trondheim zaraz po tym; jak dotrą na miejsce. 
      Młoda szlachcianka, która nie zwykła była przebywać z ludźmi stanu Tengela i Silje, teraz, w obcym świecie, wśród tak wielu podejrzanych typów, szukała ich towarzystwa. Zresztą w ten sposób mogła też być blisko Daga. Z każdym dniem coraz bardziej kochała chłopczyka i już czekała na tę chwilę, kiedy będzie mogła zabrać go do siebie. 
      - Mówiłaś, Silje, że Dag jest inteligentny? - zapytała Charlotta. 
      - Bardzo! 
      - Szkoda, by taka inteligencja się zmarnowała. Zastanawiałam się, czy mogłabym mu dawać lekcje. Przez kilka dni w tygodniu... 
      Tengel i Silje wymienili spojrzenia. Uśmiechnęli się z radości; obydwoje bowiem uważali naukę za najlepszy sposób osiągnięcia czegoś w życiu. 
      - Nic nie mogłoby nas bardziej uradować - powiedziała Silje. - Ale czy to nie wyda się dziwne... Uważam, że.... 
      - Rozumiem - powiedziała szybko Charlotta. - Oczywiście miałam na myśli wszystkie dzieci, a przynajmniej na razie te starsze. 
      - W ten sposób - rzekł Tengel - wyświadczacie nam ogromną przysługę, panno Charlotto, za którą z pewnością postaramy się wam odpłacić. Będziemy zawsze wam wierni i oddani. 
      - To dobrze - uśmiechnęła się, trochę zdziwiona, że rozmowa z ludźmi niskiego stanu przychodzi jej tak łatwo. Uważała jednak, że ci tutaj są zupełnie wyjątkowi. Ale też prawdą było, że Charlotta nie miała w tej dziedzinie wielkiego doświadczenia. 
      Nie siedzieli w samej jadalni, lecz w małej, oddzielonej izbie przeznaczonej dla bardziej szacownych gości, którzy nie chcieli mieszać się z pospólstwem. Jednakże wyziewy z kuchni i szum rozmów z sali, tak samo zresztą jak spojrzenia ludzkich oczu, dochodziły tu do nich. Tengel siedział zwrócony do obcych plecami. 
      Dyskretnie wypytali gospodarza, czy słyszał coś o Ludziach Lodu. 
      Ludzie Lodu? Nie, ta nazwa była mu całkowicie obca. A spotkał już wielu ludzi, zarówno mieszkańców wioski, jak i podróżnych. 
      To dobrze! pomyśleli wszyscy. A więc wieść o Ludziach Lodu nie dotarła za góry Dovre. 
      Tengel nie mógł powstrzymać się od westchnienia ulgi. Kiedy znaczenie słów gospodarza w pełni do niego dotarło, poczuł, jak uchodzi z niego napięcie. 
      Oczywiście wzbudził sensację; gospodarz cofnął się, kiedy Tengel wszedł. Teraz jednak siedział w cieniu, nikomu nie rzucając się w oczy. Inni goście nie zwrócili na niego uwagi, chciał, by widziało go jak najmniej osób. 
      Wszyscy byli zmęczeni po podróży, szybko więc rozeszli się do łóżek. Zawołano Sol i Liv, które biegały po sali jadalnej i ze wszystkimi rozmawiały. Obydwie dziewczynki otrzymały reprymendę i zostały pouczone, że takich rzeczy się nie robi. 
      W środku nocy Charlottę obudził jakiś przytłumiony dźwięk. Próbowała zbudzić pokojówkę, ale ta spała mocno. 
      W jej izbie ktoś był! Ale drzwi przecież zamknęła... 
      Okno! Mężczyzna albo może dwóch...Musieli przeczołgać się po dachu i wyłamać okno. 
      A może użyli drabiny? 
      Charlotta chciała krzyknąć, nie zdążyła jednak wydać żadnego dźwięku, gdyż ktoś położył twardą dłoń na jej ustach. W półmroku groźnie błysnął nóż. Jeden z mężczyzn przytrzymywał ją, podczas gdy drugi przeszukiwał rzeczy. Pokojówka spała nadal; musiała być bardzo zmęczona. 
      Charlotta, chociaż się bała, przede wszystkim odczuwała złość. Wiedziała, że służący śpi na korytarzu pod jej drzwiami, a Tengel z rodziną znajdują się na drugim końcu piętra. Ona tymczasem ona leży tutaj bezradna. Prawdopodobnie mają zamiar zakłuć ją nożem... 
      Nie zrobili jednak tego. Ledwie pokojówka się poruszyła, naradzili się szeptem i mocno związali obie kobiety. Mężczyźni przeszukiwali izbę, cicho przeklinając. Nagle zorientowała się, że znaleźli jej najcenniejszą skrzynkę. 
      Jeden z nich otarł pot z czoła. Charlotta widziała teraz dosyć dobrze, gdyż przywykła już do ciemności. 
      - Co zrobimy z tymi babami? - szepnął drugi. - Widziały nas. Najlepiej będzie, jeżeli... 
      - Tak, uciekaj, ja muszę chwilę odpocząć. Zajmę się nimi. Spotkamy się tam gdzie zawsze. Czuję się niezbyt dobrze. 
      Drugi wyczołgał się przez otwór okienny, zabierając ze sobą skrzynkę. Nic innego nie zabrali, ale też, prawdę mówiąc, nic cenniejszego Charlotta ze sobą nie miała. 
      Ten, który został, przysiadł na posłaniu pokojówki. Otarł twarz, przyłożył dłoń do brzucha i ciężko stęknął. Potem niepewnie wstał. Charlotta ujrzała, jak zbliża się do jej łoża, trzymając w dłoni nóż. Zdrętwiała ze strachu. Nie mogła krzyczeć z powodu knebla, nie mogła też się poruszyć, tak mocno ją związano. Zdołała jedynie wydać z siebie kilka żałosnych, zduszonych jęków, których i tak nie było słychać na zewnątrz. 
      Mężczyzna zatrzymał się na środku izby. Nagle zatoczył się, upadł na podłogę, a jedna jego ręka znalazła się na jej łożu. Charlotta odepchnęła ją kolanem; ręka opadła na podłogę z głuchym stukotem. 
      Aż do świtu leżały zdrętwiałe ze strachu, że mężczyzna przebudzi się i zadźga je nożem. On jednak się nie podniósł. 
      Ponieważ Charlotta zamknęła drzwi od środka na klucz, gospodarz, Tengel, zaufany sługa i cała reszta musieli dostać się do izby przez okno. Dokładnie mówiąc, to sługa wspiął się po drabinie, wślizgnął przez okno i wpuścił pozostałych drzwiami. Stanęli, zdziwieni i przerażeni widokiem, który mieli przed sobą. 
      - Ten człowiek nie żyje - stwierdził gospodarz. - Mieliście szczęście, jaśnie panno. Ale gdzie jest jego kamrat? Oni nie mieszkają w okolicy, pokazują się tylko od czasu do czasu. 
      - Nie może być daleko - powiedziała Sol spokojnie. Stała tylko w nocnej koszuli i z zainteresowaniem przyglądała się zmarłemu. 
      Tengel popatrzył na nią z przestrachem. 
      Wyprosił z izby wszystkich obcych. Przysiadł na posłaniu pokojówki i chwycił Sol za ramiona. Charlotta i służąca siedziały na łóżkach, rozcierając nadgarstki. 
      - Sol - powiedział Tengel surowo. - Co ty zrobiłaś? 
      Popatrzyła na niego niewinnie. 
      - Nie chciałam, żeby zrobili coś złego dobrej pannie Charlotcie. Słyszałam, jak rozmawiali o niej w sali jadalnej. 
      Wszyscy teraz umilkli i słuchali z rosnącym przerażeniem. 
      - I dosypałam im trochę proszku do kubków z piwem, kiedy tam biegałam i rozmawiałam z nimi. Wzięłam tylko odrobinę z tego maleńkiego skórzanego woreczka, który dostałam od Hanny. Wiesz, z tego czarnego. 
      - Dobry Boże! - westchnął Tengel. 
      Gospodarz wsunął głowę przez drzwi. 
      - Znaleźli tego drugiego - oznajmił. - Leży niedaleko stąd. Mamy wszystkie wasze kosztowności, jaśnie panno. Były rozrzucone dookoła. On też nie żyje. Cóż za dziwny zbieg okoliczności! 
      - Dziękuję - niewyraźnie powiedziała Charlotta zdrętwiałymi wargami. - Podziękuj uczciwym znalazcom! 
      - Sol - rzekł Tengel zgnębiony. Był popielaty na twarzy. Najlepiej będzie, jeżeli oddasz cały węzełek, wszystko, mnie. 
      - Ale to moje! - wrzasnęła. 
      - Tak, twoje. Zatrzymam to jednak do czasu, gdy będziesz dość duża, by opanować sztukę leczenia. Zrozumiałaś? 
       Powiedział sztukę leczenia, ale wszyscy, łącznie z Charlottą, wiedzieli, że chodzi mu o coś zupełnie innego. 
      Ciało Charlotty przebiegł dreszcz. Jej życie było tak ubogie w doznania, że mimo przerażenia, jakie odczuwała, podniecała ją myśl o tym, że spotkała tak niezwykłych ludzi jak Tengel i Sol. Od Tengela promieniowała wyłącznie dobroć, ale Sol... 
      Jednakże tym razem Sol postąpiła właściwie. Charlotta wyciągnęła dłoń do dziewczynki, która miała łzy w oczach. Nie były to jednak łzy żalu, raczej gniewu i zawodu. 
      - Muszę ci podziękować, kochana Sol. Uratowałaś życie moje i mojej służącej. Zrobiłaś to w dobrej wierze. Twój ojciec ma jednak rację, nie zdołałaś właściwie odmierzyć dawki. Jestem pewna, że odda ci węzełek, kiedy będziesz starsza. 
      - Na pewno tak zrobię - rzekł Tengel. - A teraz zostawmy te dwie młode damy same. Wybaczcie nam, że wdarliśmy się tutaj, panno Charlotto. 
      - Nie mogło być inaczej - odpowiedziała, dostojnie kiwając głową. - Czy możecie przekazać gospodarzowi, że odjeżdżamy zaraz po śniadaniu? 
      - Tak - odparł Tengel. Nadal był do głębi wstrząśnięty. Zdawał sobie sprawę, że Sol doskonale wiedziała, jaką dawkę należy zastosować. - Najrozsądniej będzie wyruszyć, zanim przybędzie tu wójt, żeby zbadać oba śmiertelne wypadki. A wy, panno Charlotto, powinniście odziewać się nieco skromniej, by nie przyciągać ludzi tego rodzaju. 
      Teraz Charlotta była już o tym przekonana. 

* * *
      Tengel i Silje stali przy podjeździe do swego nowego domu i przyglądali mu się w milczeniu. Na prawo, mniej więcej dwa i pół kilometra dalej, znajdował się wielki budynek z kamienia i drzewa, z wieżyczką i powiewającą flagą - Grastensholm, wiano Charlotty Meiden. Pojechała tam od razu. A ich dom... 
      - Tengelu - powiedziała niepewnie Silje - sądziłam, że jej dom to zwykły dwór, a nasz będzie małą chatynką. A dom Meidenów to przecież zamek! A to jest dwór! Czy naprawdę mamy tu zamieszkać? 
      - Na to wygląda - odpowiedział Tengel niepewnie. 
      Dom w rzeczywistości nie był tak wielki, jak to wydawało się mało wymagającej Silje. Grastensholm, duży dwór, stanowił niezbyt piękną stłoczoną bryłę, a to, co Silje określiła jako dwór, było właściwie długim budynkiem z zabudowaniami gospodarczymi po obu stronach i pięknym trawnikiem pośrodku. Patrząc z boku zauważało się, że dom ma dwa poziomy. 
      Im jednak wszystko wydawało się snem. 
      - Tengelu - powiedziała wzruszona Silje. - Och, Tengelu! 
      - Zrobimy wszystko, by jak najlepiej zadbać o ten dom - powiedział z powagą. 
      Dzieci wpatrywały się w budynek. 
      - Czy my mamy tu mieszkać? - zapytała Sol. 
      - Tak. Jeżeli będziemy się dobrze sprawować i dobrze wykonywać swoją pracę, zostaniemy tu przez wiele lat, dzieci. 
      - A więc będziemy się dobrze sprawować, prawda, Dagu i Liv? 
      - Tak - odrzekły maluchy. 
       Kiedy weszli do środka, Silje chodziła od izby do izby. Dom był tylko częściowo umeblowany, znajdowały się w nim jedynie sprzęty na stałe przymocowane do ścian: łoża, szafy i ławy. 
      - Znam się na stolarce - powiedział Tengel z entuzjazmem. - Silje! Czy widzisz tę ścianę? Jest w niej tylko drewniana klapka. Czy nie pasuje akurat na...? 
       - Na witraż Benedykta? - radośnie spytała Silje. - Z pewnością będzie wyglądać doskonale, Tengelu! Kiedy słońce znajdzie się po tej stronie, pięknie zaświeci przez kolorowe szkło. Ale najpierw musimy zapytać o pozwolenie. Och, Tengelu, uszczypnij mnie w ramię, bo to może tylko sen! 
      Od wielu miesięcy nie widział jej tak radosnej. 
      Dotarli na miejsce w samo południe. Pozostała część dnia zeszła im na planowaniu, podziwianiu każdego kąta i rozpakowywaniu niewielkiego bagażu, który przywieźli ze sobą. Reszta miała przypłynąć statkiem. 
      Kiedy Silje zajęła się przyrządzaniem pierwszego posiłku w ich własnym domu, Tengel zamknął się w jednej z izb. Przez chwilę stał zamyślony, słuchając uradowanych dzieci, biegających po niezwyczajnie dla nich wielkim domu. Ich głosy rozlegały się echem w na poły pustych izbach, a kroki dudniły po drewnianych podłogach. 
      Wyciągnął swoje sekretne przybory, jak zwykle nazywała je Sol. Zaglądał do małych pojemników i skórzanych woreczków, aż w końcu znalazł to, czego szukał. Długo stał i ważył pudełeczko na dłoni. Teraz, tuż po podróży, był najlepszy moment. Jeśli udałoby mu się dosypać nieco proszku do jej strawy... Sądziłaby, że to męcząca podróż spowodowała utratę dziecka. 
      Serce Tengela krwawiło na myśl o tym, co miał uczynić. Naprawdę chciał mieć jeszcze jedno dziecko, brakowało mu jednak odwagi. Przytłaczał go ogrom odpowiedzialności. Jeśli nie wkroczy teraz, ukochana Silje prawdopodobnie umrze, a on będzie zmuszony wychowywać potwora, którego życie będzie równie nieszczęśliwe jak jego los przez te wszystkie samotne lata. A może nawet jeszcze gorsze, gdyż jemu udało się, przynajmniej częściowo, pokonać złe dziedzictwo. 
      Jednakże Silje nie zrozumie jego decyzji. Będzie płakać nad dzieckiem, które straci, choć nigdy nie dowie się, że to on... 
      Zmarszczył czoło. Nie był sam. Ktoś się mu przyglądał. 
      Nawet się nie zdziwił, gdy ujrzał Sol opartą o framugę i wpatrującą się w niego. On i siostrzenica mieli ze sobą niezwykły kontakt. Wyczuwał, że dziewczynka posiadała dużo większą moc niż on miał kiedykolwiek. Ona, Sol, wiele wiedziała. W jej oczach kryły się wszystkie tajemnice świata. 
      Bez słowa weszła do izby i odebrała mu pudełeczko. Spokojnie włożyła je do kieszeni. 
      Tengel nie był w stanie niczego powiedzieć. Czuł, że został przyłapany na gorącym uczynku. 
      Z trudem wytrzymywał wzrok Sol. Spoglądała na niego z ogromną powagą. Bardziej domyślał się niż wiedział, co chciała mu przekazać. Teraz jesteśmy sobie równi. Życie jest życiem. Czy ty naprawdę chciałeś uczynić Silje taką krzywdę? 
      Westchnął przeciągle. A potem położył dłoń na jej głowie, zmęczony i zasmucony. 
      Nie padło ani jedno słowo. Tengel podszedł do półki, znajdującej się nad jego łożem, zdjął węzełek Sol i podał jej go. Dziewczynka przyjęła odebraną własność i nie spuszczając z Tengela wzroku podsunęła mu jego pudełeczko. 
      - Zatrzymaj to do czasu narodzin dziecka - powiedział. 
      Skinęła głową. Wyszła. 
      Tengel spoglądał za nią zamglonym wzrokiem. Teraz nie było już odwrotu. 
      Po wieczerzy nadeszła wiadomość od Charlotty, że chciałaby porozmawiać z Tengelem. Natychmiast wyruszył wąską ścieżką, prowadzącą przez pola. Zachwycił go otaczający krajobraz. Za domami był las, w dole rozciągała się wioska z kościołem. W oddali widać było wodę, nie wiedział jednak, czy to jezioro, czy odnoga fiordu. Musi to sprawdzić. Czeka ich wspaniałe życie! 
      Charlotta Meiden rozmawiała z nim długo o gospodarstwie. Siedzieli w ogromnej izbie, która właściwie była bawialnią. Wszystko wydawało się nieskończenie duże w tym zamku, jak nazywał dwór. Tu również nie było mebli oprócz tych na stałe przymocowanych do ścian, więc cały dobytek Charlotty, który wysłała statkiem, bardzo się przyda. 
      - A teraz, panie Tengelu - powiedziała oficjalnie - teraz musimy podpisać wszystkie papiery. 
      Zdrętwiał. A więc jednak nadeszło to, czego obawiał się przez cały czas. Życie byłoby zbyt wspaniałe, gdyby obietnice okazały się prawdą. Teraz ukażą się ciemne strony. Jakież one będą? Zmarszczył czoło. 
      - Jakie papiery? 
      - Kontrakt dotyczący zakupu domu. Napisane jest tu, że kupiliście mniejszy dwór za pewną sumę, ale naturalnie to tylko dla formalności. Oczywiście nie musicie nic płacić. 
      Tengel wstrzymał oddech. Opadł na krzesło, które przygotowała dla niego już dawno, lecz wzbraniał się przed siadaniem. 
      - Chcecie powiedzieć, łaskawa panno, że... że dworek będzie nasz? Prawnie? 
      - Oczywiście. Myślałam, że to jasne. 
      Znów siedział oniemiały. Charlotta czekała. Mimo powagi na twarzy w jej oczach pojawił się błysk nadziei i radość dawania. 
      - Panno Charlotto, nie możemy tego przyjąć. Doprawdy zrobiliście dla nas więcej niżby należało. 
      Spoważniała. 
      - Czy wiecie, panie Tengelu, jakie to uczucie zabić dziecko, gorzko żałować, a potem dostać je z powrotem żywe i zdrowe? Czy rozumiecie to? 
      - Tak odparł Tengel cicho. - Wiem. Ze względu na Silje chciałem w obu przypadkach spędzić płód. Najpierw Liv... Teraz kocham tę dziewczynkę bardziej niż siebie samego. A potem... 
      - Dziecko, które ma się urodzić? 
      - Tak. Sol mnie jednak powstrzymała. W pełni więc rozumiem, co wydarzyło się przed pięciu laty. 
      Charlotta Spoglądała z podziwem na tego prawdziwego mężczyznę, który krył w sobie tak wiele tajemnic. 
      - Wy również potraktowaliście mnie z ogromną wyrozumiałością. Samo to, że nie donieśliście na mnie, że zostawiłam w lesie żywe dziecko.... 
      - Nigdy nie przeszło to przez myśl ani mnie, ani Silje, mogę przysiąc. 
      - Dziękuję! Dzięki wam za to! - Mówiła dalej zamyślona: - Sol... Dziwne dziecko. Właściwie bardzo się jej boję. 
      - Niepotrzebnie, panno Charlotto. Oddałaby życie za przyjaciół. 
      - Tak, to już zrozumiałam. 
      Kiedy Charlotta poprawiała coś przy świeżo zerwanym bukiecie kwiatów, Tengel przyglądał się jej ukradkiem. Nie mógł oprzeć się współczuciu. Była mało urodziwa, a do tego złamana cierpieniem, jakby skamieniała mimo młodego wieku. A przecież miała takie gorące serce! To musiało boleć. Obiecał sobie, że będzie jej wiernym przyjacielem tak długo, jak długo będzie go potrzebować. 
      - Odeszliśmy jednak od głównego wątku - powiedział szybko. Ja... nie mogę przyjąć takiego daru. 
      - Spójrzcie na to z mojej strony! Przez te pięć lat moje życie było pustynią bólu. W pewnej mierze czynię to także z egoizmu, będę bowiem mogła przebywać blisko syna. A kiedy nadejdzie czas, odziedziczy on Grastensholm. 
      Gdyby Tengel już nie siedział, z pewnością opadłby na krzesło ze zdziwienia. 
      - Cały ten ogromny dwór? Pola, lasy i wszystko? 
      - Spójrzmy prawdzie w oczy, panie Tengelu. Nigdy nie wyjdę za mąż. Ale wraz z pojawieniem się chłopca moje życie nabrało sensu. Jeżeli taka będzie wola Boga, za kilka lat zabiorę go tutaj. Musi jednak przyjść tu dobrowolnie, to nie jest handel zamienny. 
      Upłynęło trochę czasu, nim Tengel zdołał pozbierać myśli. 
      - Jesteście, panno Charlotto, niezwykle szlachetnym człowiekiem - powiedział ciepło. 
      - Doprawdy? - zapytała z odrobiną goryczy. - W każdym razie to wy, Silje i wasza rodzina, wskazaliście mi drogę. 
      Na koniec podpisano wszystkie papiery i Tengel się pożegnał. 
      - Czy nie macie żadnych życzeń? - zapytała Charlotta. 
      Zatrzymał się w pół drogi ku drzwiom. 
      - Tak jakby jeszcze było mało - uśmiechnął się, zaraz spoważniał. - Tak, być może miałbym życzenie. 
      - A więc mówcie! 
      Mógłbym zająć się tym sam, ale potrzebuję waszej rady i pomocy, by... Sprawa ma się tak: Silje miała kiedyś marzenie. Bardzo chciała, by do jej domu prowadziła aleja lipowa. Oczywiście to było zupełnie nierealne marzenie, w Dolinie Ludzi Lodu panował wówczas największy głód. Ale teraz... Czy moglibyście pomóc mi sprawić jej radość? Gdybyście tylko mogli sprowadzić sadzonki lipy, to... 
      - Naturalnie! Rozpytam o nie. To nie powinno być trudne. 
      Kilka tygodni później Tengel kopał głębokie doły po obu stronach drogi prowadzącej do dworku. Na razie miało być ich tylko sześć, gdyż chwilowo nie dało się zdobyć więcej drzewek. Silje i dzieci przyglądały się jego poczynaniom. 
      - To jest dla mnie, bo ja jestem gospodarzem - powiedział uśmiechnięty, kiedy zasadził pierwsze drzewo. Dzieci zasypały dołek ziemią i wszyscy nogami ubijali ziemię wokół cienkiego pnia. 
      - A to będzie dla Silje - oznajmił i przeszedł na drugą stronę drogi. 
      Sol również dostała drzewo. I Dag. I Liv. 
      - A to ostatnie? - zapytał i popatrzył na Silje. 
      - Ostatnie jest dla panny Charlotty - powiedziała szybko. 
      Tengel uśmiechnął się. 
      - Widzę, że nie chcesz niczego uprzedzać. 
      - Nie - odpowiedziała mu z nieco niepewnym uśmiechem. 
      - Dla panny Charlotty - powiedział uroczyście. 
      - Bo jest taka dobra - dodała Sol. 
      Jednakże późniejsze zachowanie Tengela lekko zaniepokoiło Silje. Kiedy wszyscy odeszli w kierunku domu, on został jeszcze przy swojej małej alei lipowej. Szedł od drzewa do drzewa i wyglądało, jakby nad każdym z nich odmawiał zaklęcia. 
       

ROZDZIAŁ VII

      Upłynęło sporo czasu, zanim Tengel pojął, że dworek jest naprawdę ich własnością i że jego imię widnieje na dokumentach. Kiedy wreszcie to do niego dotarło, przez cały wieczór, po tym jak inni położyli się spać, chodził po domu, dotykając ścian ze zdziwieniem i czcią. 
      To moje, myślał, pieszcząc drewno dłonią. 
      Wyszedł na dziedziniec, dotknął drzewa, które tam rosło; zbliżył się do studni, zajrzał do pustych budynków gospodarczych, a jego serce było tak wypełnione szczęściem, że wydawało się, że zaraz pęknie. Chociaż wcześniej odziedziczył górską zagrodę w Dolinie Ludzi Lodu, to jednak z tym majątkiem nie mogła się ona równać. O tak dużej posiadłości nigdy nawet nie śnił. Podświadomie zaczął planować, co należy zrobić... 
      Późno już było, kiedy wślizgnął się do sypialni i ułożył przy boku śpiącej Silje. Czule pogładził ją po włosach. Dzięki ci, dobry Boże, żeś nas ocalił, myślał. Błogosław Charlottę Meiden! 
      Okazało się, że kiedy Meidenowie przebywali w Trondheim, gospodarstwo na Grastensholm podupadło. Tengel musiał więc włożyć wiele pracy, by doprowadzić wszystko do porządku. Podobało mu się to jednak; czuł, że naprawdę jest przydatny. Powoli ogromna machina, jaką jest prowadzenie wielkiego gospodarstwa, ruszała. 
      Udało się przekonać Silje, by oni także mieli w swoim dworku własne zwierzęta; zgodziła się pod warunkiem, że ominie ją ubój. Tengel na to przystał. 
      Nieoczekiwanie zmarł baron Meiden. Dostał z obżarstwa apopleksji po obiedzie z ośmiu dań i wdowa przeniosła się do Grastensholm z całym swym dobytkiem. Wszyscy się z tego cieszyli, a najbardziej sama baronowa. Kwitło życie towarzyskie, przyjeżdżali goście z Oslo, Tonsberg i jeszcze dalszych okolic. Pewnego dnia niespodziewanie i Tengelowi przydarzyło się coś zupełnie nowego. 
      Baronowa chwaliła się naokoło swym wspaniałym medykiem, który wykurował ją z reumatyzmu, kładąc tylko dłonie na jej ramionach. I tak Tengel otrzymał polecenie, by udać się do samego zamku Akershus w Oslo. Pojechał tam pełen obaw. 
      Wzywała go chorowita żona jednego z najbliższych towarzyszy namiestnika, która wiele słyszała o wspaniałym uzdrowicielu baronowej Meiden. 
      Kiedy Tengel znalazł się już na zamku, strażnik doprowadził go aż do salonu, gdzie oczekiwała go chora wraz z mężem, wyjątkowo ciekawym nowego medyka. 
      Dama otworzyła szeroko oczy, a duński szlachcic zdrętwiał ze zdziwienia. 
      - Ależ mój drogi - powiedział przeciągle oskarżycielskim tonem. - Tak nie można pokazywać się ludziom! 
      Tengel sądził, że być może zakurzył się podczas podróży konno, i już chciał prosić o wybaczenie, kiedy szlachcic zapytał: 
      - Czy tacy już się urodziliście? 
      - Jacy? 
      - No, z takim... wyglądem? 
      - Każdy z nas ma swoje własne oblicze - rzekł Tengel krótko. - Wybaczcie, jeżeli wam to przeszkadza. 
      Szlachcic zrozumiał, że najrozsądniej będzie zmienić temat rozmowy. 
      - Czy zechcecie zbadać moją żonę? Cierpi na częste konwulsje i stale opowiada mi o swych przypadłościach. 
      Tengel skinął głową i poprosił gospodarza o opuszczenie komnaty. 
      - Dlaczego? Czy macie zamiar uwieść moją żonę? 
      Teraz już Tengela ogarniał gniew. 
      - Czy wyglądam na uwodziciela? 
      - Nie - zaśmiał się nerwowo szlachcic, gdyż pojął, że posunął się za daleko. - Nie, z pewnością nie. 
      Wreszcie pozostawiono Tengela z jego wysoko urodzoną pacjentką. 
      Zrobił dla niej tyle, ile potrafił. Nie chciał powiedzieć chorej, że wszystkie dolegliwości biorą się po prostu ze zbyt obfitego jedzenia. Wyliczył długą listę produktów, których jej delikatny organizm nie tolerował, z nadzieją, że dzięki temu być może ograniczy swe obżarstwo. Zastosował też dodatkowy zabieg. Poprosił, by się położyła, i wtedy dotknął dłońmi jej brzucha, ażeby gorąco rozeszło się po ciele. Chwyt szarlatana, pomyślał, lecz ta kobieta potrzebowała mocniejszego przeżycia, by usłuchać jego rad. Następnie zalecił jej codzienną przechadzkę wokół murów Akershus, zapewniając, że dobrze to zrobi jej krwi. 
      Dama była zachwycona i obdarowała Tengela sakiewką pełną monet, którą przyjął bez wyrzutów sumienia. Wszak dworek pochłonie wiele pieniędzy, zanim będzie wyglądać tak, jakby sobie tego życzyli. 
      W przedpokoju oczekiwał mąż. 
      - I jak? Zdołaliście wyleczyć tę wymyśloną chorobę? zapytał, wykrzywiając usta z pogardą. 
      - Choroba wcale nie była wymyślona. Sądzę, że żona poczuje się teraz lepiej. 
      - To prawda... A jeśli już tu jesteście... może zechcecie zerknąć na starego Bromsa? Wciąż narzeka na nogę. 
      Tengel skinął głową, więc poprowadzono go do innej części twierdzy. 
      Okazało się, że ten przypadek był znacznie trudniejszy. Stary i otyły Broms miał kłopoty z krążeniem krwi. 
      Zdajecie sobie chyba sprawę, że możecie stracić nogę - powiedział Tengel bezlitośnie. - Musicie się ruszać. Jesteście też zbyt ciężcy. Zrobię teraz co się da i za waszym przyzwoleniem będę przyjeżdżać raz w tygodniu, by dalej prowadzić kurację. 
      Przerażony staruszek spocił się, kiwnął głową i obiecał zrobić wszystko, co zalecił Tengel. 
      Luksus, pomyślał Tengel w drodze do domu. Ludzie mrą z biedy i głodu, a ci tutaj umierają z dostatku! 
      Cieszył się jednak, że opowie Silje o swych przeżyciach w zamku Akershus. 
      To był początek. Wkrótce szlachcice, jeden po drugim, słali po Tengela, ponieważ wysoko postawione osoby z Akershus były nim zachwycone. Często wyjeżdżał. Nie mógł nie zauważyć, że zainteresowane nim były przede wszystkim kobiety. Medyk - demon, tak go nazywały; ten tytuł nie bardzo przypadł mu do gustu. 
      Pewnego dnia, kiedy wrócił do domu z jednej ze swych triumfalnych podróży, jak mówiła o nich Silje, przyszła do niego Sol, zawiadamiając, że jakaś staruszka czeka od wielu godzin z prośbą o radę na jej dolegliwość. 
      - Powiedz jej, że nie mam dzisiaj czasu - powiedział zniecierpliwiony. - Pracowałem cały dzień. 
      - No tak, ona z pewnością nie zapłaci tak dobrze - odparła dziewczynka krótko i wyszła. 
      Tengel stanął jak wryty. Słowa Sol podziałały niby zimna woda. Błyskawicznie uświadomił sobie, jak oszołomiły go sukcesy, które odniósł wśród bogatych i szlachetnie urodzonych. Obrócił się na pięcie i ruszył za dziewczynką. 
      - Dziękuję, Sol - powiedział. 
      Staruszka otrzymała pomoc, a Tengel uprzedził bogaczy, że może opuszczać dwór tylko w wyjątkowych wypadkach. Wkrótce zamożni szlachcice sami zaczęli do niego przyjeżdżać. Szybko rozniosła się wieść o umiejętnościach Tengela, bo zrozumiano, że naprawdę potrafił leczyć. I mimo że chorzy w pierwszym momencie na jego widok wzdrygali się z przerażenia, szybko przekonywali się, że jest miły i budzi zaufanie. Zrozumiałe było jednak, że słów takich, jak Ludzie Lodu, czarownik czy czarnoksiężnik, nigdy nie należało wymieniać w obecności pacjentów. Nie byli to już tylko ludzie wysokiego stanu, wprost przeciwnie. 
      Jesienią Silje odbyła rozmowę z mężem: 
      - Tengelu... Jeżeli coś stałoby się ze mną... 
      - Nie! - odpowiedział gwałtownie. - Nic nie może się z tobą stać. 
      - Nie, nie - zaprzeczyła łagodnie. - Gdyby jednak stało się najgorsze... Chciałabym upewnić się co do przyszłości. 
      Nie odpowiedział. Na jego twarzy pojawił się wyraz głębokiej rozpaczy. 
      - Czy zajmiesz się dziećmi? Wszystkimi? 
      - Wiesz dobrze, że to uczynię - powiedział pełnym cierpienia zdławionym głosem. 
      - Ale one będą potrzebować matki. 
      - Poradzę sobie z nimi sam - wybuchnął. Objął ją ramionami i rozpaczliwie do siebie przygarnął. - Wiesz przecież, że nigdy więcej się nie ożenię, Silje. Żyłem sam przez trzydzieści trzy lata. Potem spotkałem ciebie. I nikt mi nigdy ciebie nie zastąpi. 
      Wiedziała, że naprawdę myśli to, co mówi. Tengel należał do mężczyzn, którzy mogli kochać tylko jedną kobietę. Zamilkła więc i nie ponawiała swej propozycji. Wiedziała, że od początku nie miała szans powodzenia. 
      Ale w głębi duszy była zadowolona z jego odpowiedzi. 
      Nadszedł październik. Drzewa płonęły na tle jasno błękitnego nieba. Tengel właśnie wracał do domu z odwiedzin u chorego. Zwykle nie wyjeżdżał tak daleko, ale tym razem było to niezbędne, chodziło bowiem o pacjenta, którego nie należało przenosić. Podczas podróży trawił go ciągły niepokój, popędzał więc konia. 
      Już z daleka zobaczył Sol, biegnącą do niego od strony domu drogą, która kiedyś miała stać się aleją. Wyraz jej twarzy przyprawił go o zimny dreszcz. 
      - Ojcze, ojcze! - wołała. - Spiesz się, matka jest bardzo chora. 
      Po raz pierwszy Sol nazwała Silje i Tengela matką i ojcem. Po jej policzkach płynęły łzy. 
      - Teraz? - wykrzyknął Tengel przerażony. - Czy matka teraz zachorowała? 
      - Tak. Spiesz się! 
      Zaciął konia i pędem wjechał na dziedziniec. Zobaczył tam obcy powóz i zrozumiał, że Sol zdołała wezwać akuszerkę, którą prosili wcześniej o przybycie, jak tylko nadejdzie czas Silje. 
      Tengel zeskoczył z konia i pobiegł do domu. W przedsionku napotkał akuszerkę, która na jego widok zatrzymała się nagle, starając się ukryć w kącie okropne ciemnoczerwone prześcieradła. Tengel bez tchu popędził w stronę sypialni, pchnął drzwi i... 
      Po raz pierwszy w życiu doświadczył, jak czuje się człowiek, który traci przytomność. 
      Mgliście postrzegał pojedyncze szczegóły: balwierza - zabijakę, który niejedno już przeszedł na polach bitewnych Europy, ale pomógł też kilkorgu dzieciom przyjść na świat, i kobietę, którą musiała być Charlotta, bo któż by inny, a nade wszystko krew. Wszędzie krew i... ktoś płakał słabym, przenikliwym, żałosnym głosem gdzieś w rogu. 
      Na poduszce biała twarz Silje bez życia. 
      Głębokie szlochy Tengela miały w sobie coś dzikiego. Nagle był tylko zwierzoczłekiem, którego nie obchodziło nic poza tym, że stracił swoją kobietę, swoje życie, swoją jedyną radość. 
      - Silje! - krzyknął. 
      Upadł na kolana przy łożu. Przytulił jej bezwładną dłoń do swego policzka i zaraz spostrzegł, że jest mokra od jego łez. 
      Weszła akuszerka. 
      - Robimy, co w naszej mocy, panie Tengelu. 
      Ocknął się i popatrzył na nich półprzytomnie. 
      - Czy ona jeszcze żyje? - zapytał bez tchu. 
      - Tak sądzimy - odparł balwierz. 
      Tengel poderwał się. 
      - Przyniosę moje medykamenty. Starajcie się utrzymać ją do tego czasu przy życiu. Na miłość boską, utrzymajcie ją przy życiu! Spróbujcie zatrzymać krwotok! 
      - Zrobimy, co będziemy mogli powiedziała Charlotta. - Nie spieszcie się! 
      Widać było, że ma bezgraniczne zaufanie do umiejętności Tengela. 
      W bawialni zderzył się z Sol. 
      - To też możesz wziąć - powiedziała, podając mu swój duży węzełek. - Hanna oznaczyła wszystko, więc rozpoznasz, co tam jest. 
      - To dobrze - odpowiedział. - Dziękuję, Sol. 
      Już po chwili wrócił do sypialni. Drżącymi palcami wyszukał to, czego potrzebował. Silny aromat krwawnika wymieszany z innymi zapachami rozniósł się po izbie. 
      Kiedy balwierz ujrzał przybory Tengela i Sol, gwizdnął cicho. 
      - O, to nie są zwyczajne rzeczy - mruknął. - Nie pokazujcie tego tylko przed sądem dla czarownic, bo będzie źle! Coś podobnego widziałem ostatnio na dworze francuskim w Paryżu. Skarby zgładzonej czarownicy. 
      Tengel słuchał go jednym uchem, wiedział, że temu człowiekowi może zaufać. Zajęli się Silje, przez jakiś czas pracowali w milczeniu, szybko i sprawnie. Ciszę przerywało tylko ciągłe kwilenie dobiegające z kąta, nikt jednak nie miał czasu, by się temu przysłuchiwać. 
      Wreszcie krwawienie ustało. 
      - Nic więcej nie możemy już zrobić - stwierdził Tengel. - Pozostaje nam tylko modlić się, by nie było już za późno. Jeżeli ona się obudzi, musi dostać dużo do picia. Czy ktoś może zagotować wodę? Przyrządzę wywar z ziół. To wzmacnia krew. 
      Jeżeli się obudzi... 
      Musi się obudzić, musi! 
      Nasłuchiwał jej oddechu. 
      Tak, usłyszał. A więc żyje jeszcze. 
      Położył dłonie na jej piersi i w ten sposób starał się swym własnym, szczególnym ciepłem pobudzić serce żony. 
      Charlotta spytała cicho: 
      - Czy nie chcecie zobaczyć dziecka, Tengelu? 
      Skrzywił się. 
      - Później. 
      Tengel nie miał odwagi oglądać noworodka, potwora, który być może zabił jego ukochaną: 
      - Jak to było? - wymamrotał, nie spuszczając wzroku z nieruchomej twarzy Silje. 
      Charlotta opowiadała. W jej głosie brzmiało ciepło, którego przedtem nie słyszał. 
      - Mała Sol przybiegła do Grastensholm. Silje ją przysłała; powiedziała, że trzeba się spieszyć. Moja matka zajęła się dziećmi, a ja wyprawiłam konnego po tych dwoje i sama przybiegłam tutaj. Obawiam się, że Sol była zbyt blisko tego wszystkiego, to przecież jeszcze dziecko, ale nie mieliśmy czasu.... 
      - Wszystko działo się tak prędko - powiedział balwierz przepraszająco. - Wiecie, panie, wasza żona ma trudności z rodzeniem, a to było wyjątkowo duże dziecko. 
      - Z pewnością ważyło ponad dwadzieścia miarek - stwierdziła akuszerka. 
      Tengel zagryzł wargi. Pięć kilo albo więcej. Wiedział, że to bardzo dużo. A dla drobnej Silje... 
      - Dziecko przyszło na świat za szybko, dlatego wasza żona rozerwała się na kawałki - stwierdził balwierz. - Ledwie zdążyłem otworzyć drzwi, a już musiałem brać się do roboty. 
      Przy porodach Tengelowi pomagały zazwyczaj tylko kobiety. Przypadek Silje był jednak ciężki, umówił się więc wcześniej z balwierzem, który niejedno w życiu widział i którego darzył szacunkiem. Cieszył się teraz, że to zrobił. 
      - To chłopiec - powiedziała Charlotta cichutko. 
      Bezradny, żałosny płacz rozbrzmiewał nadal. Nikt nie miał czasu. Balwierz zajęty był swoją pracą, akuszerka odpędzała od izby złe duchy, Charlotta się myła. 
      Tengel pomyślał o swojej matce. Przy porodzie była sama; wzgardzona i poniżona, umarła od ran. Silje przynajmniej otaczała miłość. 
      A on sam? Nikt nie chciał wzbudzającej lęk sieroty. Musiał się nim zająć ojciec matki. Tengel nie wiedział już, ile razy w życiu słyszał, że zabił swoją matkę. Z czystej złośliwości dziad nadał mu imię Tengel, imię złego ducha Ludzi Lodu. 
      Przywołał wspomnienia. Znów był małym chłopcem, który nic nie rozumiejąc przysłuchiwał się ludzkiemu gadaniu, któremu nie wolno było się z nikim bawić, zawsze samotny i co rano na wszelki wypadek bity. 
      Odetchnął głęboko i wstał. Przygotowany był na to, że ujrzy u dziecka swe własne znienawidzone rysy. Albo, co gorsza, rysy Hanny i Grimara i te żółtawe oczy, które cechowały każdego dotkniętego złym dziedzictwem. 
      Tymczasem jedyne, co mógł dostrzec na pierwszy rzut oka, to czarny jak węgiel kosmyk włosów wystający spod brzegu przykrycia. Nie wróżyło to nic dobrego. 
      Podszedł bliżej. Spojrzał na czerwoną od krzyku buzię dziecka. 
      Chłopiec płakał tak mocno, że niełatwo było ocenić, jak wygląda. Tengel ostrożnie odsunął okrycie oraz pieluszkę, w którą był zawinięty noworodek, i popatrzył na ramiona. Były szerokie, nie szersze jednak niż normalnie. Bez wątpienia było to duże dziecko, nie dostrzegł jednak żadnych oznak tego, czego obawiał się najbardziej. Zauważył, że chłopiec jest bardzo do niego podobny, nie miał jednak w sobie nic niesamowitego. 
      Dziecko przestało płakać, kiedy poczuło przy sobie ciepło ludzkiej ręki. 
      Powróciły wspomnienia: u kogo on mógł szukać ukojenia jako nowo narodzony? Prawdopodobnie u nikogo. 
      Tengel zdjął całkiem przykrycie i podniósł swego synka. W izbie zapadła zupełna cisza. Słychać było tylko słabe sapanie, noworodek usiłował otworzyć oczy. 
      To mimo wszystko mój chłopczyk, pomyślał Tengel. Bez względu na to jak wyglądasz, nawet jeśli jesteś potworem, zasługujesz na moją miłość i troskę. I, na Boga, już je zdobyłeś! 
      Dziecku nareszcie udało się otworzyć oczy. Para błękitnych jak niebo ślepków bezradnie szukała czegoś, na czym mogłaby się zatrzymać, mrugnęła na widok światła i znów się zamknęła. Od nowa rozległ się płacz. 
      Tengel zdołał zauważyć jednak to, co najważniejsze: niebieskie oczy i piękną twarz, która była dokładną kopią jego własnego oblicza, lecz pozbawioną elementów dzikości i demonizmu, które jego czyniły strasznym. Słychać było, jak Tengel odetchnął z ulgą. 
      - Ona się budzi - wyszeptał ktoś. 
      Z dzieckiem na ręku usiadł przy Silje. Nie mógł uwierzyć własnym oczom, kiedy z jękiem poruszyła głową. 
      - Silje - powiedział cicho. Myślał o swej własnej nieszczęśliwej matce i chciał dać żonie poczucie bezpieczeństwa, którego tamtej brakowało. - Wszystko dobrze, Silje. Zobacz, mamy cudownego chłopczyka, kocham was oboje. 
      Prawie niewidoczny uśmiech przesunął się po jej twarzy. Starała się otworzyć oczy, nie miała jednak siły. 
      - To przyszło tak nieoczekiwanie - powiedziała niewyraźnie. Nie zdążyłam ci powiedzieć. 
      - Nigdy nie umiałaś dobrze rachować - uśmiechnął się wzruszony. - Poprzednim razem też nie udało ci się właściwie obliczyć czasu i zaskoczyłaś nas. Wtedy też byliśmy nie przygotowani. 
      Znów obdarowała go drżącym uśmiechem. 
      - Zimno mi - szepnęła. 
      Dziecko zabrano z powrotem do kołyski, gdzie natychmiast znów zaczęło płakać. Tengel położył dłonie na ramionach żony. Akuszerka przyniosła kołdrę i otuliła Silje. Charlotta przyszła z wrzątkiem i Tengel poprosił, by sprowadzili Sol. Podczas gdy rozgrzewał Silje dłońmi, wydawał dziewczynce polecenia: 
      - Znajdź żywokost. Tego potrzebuję najwięcej. Trochę pokrzywy i przywrotnika. Znalazłaś? Dobrze. Teraz weź żołędzie. Nie masz? No cóż, nic się na to nie poradzi. Ale masz chyba głóg i owoce jałowca? Dobrze. Czy zebrałaś już teraz wszystko? 
      - Tak - odpowiedziała Sol. 
      - To dobrze. Panna Charlotta pomoże ci przyrządzić z tego napój. 
      Silje łapczywie wypiła wywar. Miała tak sucho w ustach, że język przyklejał się jej do podniebienia. 
      W chwilę później była już na tyle silna, że mogła mówić i podziwiać noworodka. Trzymała Tengela za rękę. 
      - Wiesz, nie śmiałam myśleć o imieniu dla małego. Żadnego z naszych dzieci nie nazwaliśmy po nikim. Czy chcesz, żeby dostał imię po twej matce? 
      - To niepotrzebne - uśmiechnął się Tengel. - Nazwaliśmy już po niej Liv. Miała na imię Line. 
      - To dobrze. A twój ojciec? 
      Oczy Tengela pociemniały. 
      - Nie wiem, jak się nazywał, i nikomu nie warto dawać jego imienia. Ale twój ojciec? Nazywał się Arngrim. 
      - Tak. Uważam jednak, że to brzmi trochę ciężko. Co sądzisz o imieniu Are? Orzeł morski? 
      - Are to ładnie. Silje... On nie ma żadnych oznak... 
      - Wspaniale! Musisz teraz zasadzić nowe drzewo! 
      - Tak roześmiał się Tengel. - Teraz zasadzę więcej, tak by powstała z tego cała aleja, nie tylko grupa drzew na końcu drogi. 
      Był szczęśliwy, taki szczęśliwy. W skrytości dziękował Sol, że wtedy go powstrzymała. Blisko było bowiem... 
      Dziewczynka stała w pobliżu. Jak zawsze odczuwał z nią ten nadnaturalny kontakt. Popatrzył na Sol. 
      - To się mogło źle skończyć. 
      Sol potrząsnęła przecząco głową. 
      - Hanna powiedziała kiedyś, że i ty, i Silje będziecie sławni. Ty już jesteś, ale ona jeszcze nie. 
      - A więc wiedziałaś, że ona przeżyje. 
      Przecież Hanna tak mówiła. 
      Hanna była dla Sol wyrocznią. 
      - Dlaczego mi tego nie powiedziałaś? Czy nie wiesz, jak bardzo ja i Silje baliśmy się w tym czasie? 
      - A czy byś mi uwierzył? Albo Hannie? 
      Tengel umilkł. Do rywalizacji z Hanną zawsze podchodził ambicjonalne. Nie chciał się przyznać, że czuł głęboki respekt dla starej czarownicy. 
      Silje zapadła na gorączkę połogową, znów więc wezwano balwierza. 
      - No tak, teraz macie - rzekł gruboskórny weteran. - Ten poród był zbyt ciężki. Twoja żona nigdy więcej nie będzie mieć dzieci, Tengelu. 
      - Czy to pewne? - zapytał Tengel. 
      Charlotta, która przychodziła teraz codziennie, zabrała dziecko do kuchni. 
      - Sam wiesz, jak zwykle bywa po takiej gorączce! Nie będzie więcej dzieci, to wykluczone, nawet gdybyście nie wiem jak się starali. Ale z gorączki połogowej jest już wyleczona. 
      Balwierz wyszedł, by się posilić i wypić zasłużony łyk gorzałki. 
      Świeżo upieczeni rodzice popatrzyli na siebie. Kąciki ich ust poczęły drżeć. Nigdy chyba jeszcze żadne małżeństwo nie ucieszyło się do tego stopnia z tak smutnej nowiny! 
      - Urządzimy orgię - szepnął Tengel. 
      - Całą noc - dopowiedziała Silje. 
      - Całe życie - dorzucił Tengel. 

* * *
      Pewnego dnia wdowa po baranie Meiden dzieliła się kłopotami z Tengelem, który przyszedł na zamek porozmawiać o gospodarstwie. 
      Określenie zamek nie pasowało właściwe do Grastensholm. To wielki dwór, nic innego. Podwaliny, z szarego kamienia były bardzo wysokie i może to właśnie przywodziło na myśl zamek. Poza tym cały wielki budynek zbudowany był od zewnątrz z bali, a nad bramą wznosiła się wieżyczka, na której umocowano flagę. 
      - Potrzebujemy do jadalni kurdybanu, tapety ze złoconej skóry, panie Tengelu. Popatrzcie na te ściany; wyglądają okropnie. Nie ma w Norwegii nikogo, kto zajmowałby się wyrobem złoconych skór, trzeba po nie jechać aż na kontynent. A to, co można dostać, jest takie nieciekawe; mam na myśli wzory. Uf, o wszystko tak trudno w dzisiejszych czasach! Może dlatego widzę świat w ciemniejszych barwach, że zaczynam się starzeć. 
      Jeśli miała nadzieję, że Tengel z oburzeniem zareaguje na wzmiankę o jej wieku, to czekała na próżno, gdyż on zbyt był pochłonięty własnymi myślami. 
      - A może Silje mogłaby się tego nauczyć? Jaśnie pani wie chyba, że moja żona ma artystyczne zdolności. Widzę, że aż się pali, by zająć się czymś poza pracami domowymi, do których nie ma serca. 
      Baronowa się rozpromieniła. 
      - Ależ tak! Silje, no właśnie! Zawsze mówiłam, że prowadzenie gospodarstwa to nie dla niej. A jak ona się czuje? 
      - Dziękuję, z każdym dniem coraz lepiej. Powoli nabiera rumieńców. 
      - To dobrze. A mały? 
      Tengel uśmiechnął się. 
      - Zajmuje ją przez cały dzień. To ładny chłopczyk. 
      - Tak, macie wyjątkowo udane dzieci. Ale wracając do sprawy. Sądzę, że wyrób tapet ze złoconej skóry to zbyt ciężka i niebezpieczna praca dla Silje. Wszystkie te kwasy, trzeba też mieć dużo sił. Ale podsunęliście mi inny pomysł. Zauważyłam, że ostatnio na dworach stały się modne ręcznie malowane tapety. O to poproszę Silje. Zatrudnię kilka dziewek, które zajmą się waszym gospodarstwem. Nie ma sensu, by wasza żona męczyła się sprzątaniem i gotowaniem, kiedy inni mogą zrobić to lepiej. Musimy dbać o Silje, wiecie przecież. 
      - Tak, wiem - skinął głową. 
      - Jest w tym trochę mego egoizmu - uśmiechnęła się baronowa. Będę miała takie tapety, jakich nie ma nikt. 
      Tengel roześmiał się. 
      - A jak idą nauki? Czy dzieci sprawują się dobrze? 
      - O tak! Charlotta jest taka szczęśliwa. Mówi, że oboje są wybitnie inteligentni. Każde na swój sposób. Sol jest trochę niespokojna i czasami niedbała, jakby brakowało jej cierpliwości. Chętnie jednak się uczą. 
      Podeszła bliżej i wyszeptała tajemniczo: 
      - Czyż mały Dag nie jest czarującym chłopcem? 
      - Ależ oczywiście - uśmiechnął się Tengel. - Z Dagiem nigdy nie było trudności. Nie tak jak... 
      Baronowa westchnęła. 
      - Musimy starać się zrozumieć Sol. Ona ma takie dobre serce. My nigdy nie miałyśmy z nią żadnych kłopotów. 
      - Nie, do śmierci pozostanie waszą wierną przyjaciółką. Trudno ją jednak nakierować na właściwą drogę. Ma w sobie tyle sprzeczności, z którymi walczy. 
      - Zrozumiałam, że wy także byliście bardzo trudnym dzieckiem. 
      - O tak, z pewnością. 
      - A więc jest też nadzieja dla Sol - odpowiedziała ukrytym komplementem. 
      Między Tengelem a starszą damą panowało swoiste porozumienie już od czasu, kiedy wyleczył ją z reumatyzmu. 
      Silje uradowała się niezmiernie, gdy usłyszała o propozycji baronowej. 
      - Och, Tengelu! Naprawdę tak myślisz? Malować tapety? Sądzisz, że potrafię? Zamyśliła się. Dziewczęta do pomocy w domu? Naprawdę zaszliśmy daleko! Mam nadzieję, że nie będą zbyt młode i piękne 
      - Ależ, Silje? - zaśmiał się Tengel. Co ty sobie właściwie o mnie myślisz? Ale twoja zazdrość mi schlebia. 
      Rozmowę przerwał im młody Are syn Tengela. Był silnym dzieckiem, miał swoje zdanie i mocne płuca. 
      Na swoją orgię musieli czekać trzy miesiące. Kiedy Silje powróciła do formy, trójce starszych dzieci pozwolono przenocować na zamku. Był to pomysł Charlotty, który wszyscy przyjęli z podziękowaniem, choć Tengel i Silje nie wyjaśnili, dlaczego. 
      Zostali w domu sami, jedynie w pokoju obok spało niemowlę. 
      - Teraz, Silje - powiedział Tengel ze stanowczością w głosie. - Teraz odbierzemy to, czego musieliśmy sobie odmawiać przez te wszystkie lata. 
      - Nigdy więcej niepokoju i strachu - roześmiała się perliście, kiedy ujrzała błysk zdecydowania w jego oczach. - Tengelu... stań tam, na kobiercu! Chcę, żebyśmy zrobili to powoli, w pięknym świetle. Nigdy dobrze ci się nie przyjrzałam. Zawsze musieliśmy ukrywać się pod kołdrą, zawsze były w pobliżu dzieci. Dobrze! Nic teraz nie rób, pozwól mi zdjąć twoje odzienie. 
      Śmiał się cicho, radosny; zbyt długo musiał nad sobą panować. 
      - Teraz poznaję moją dawną Silje! Zdejmowała z niego rzecz po rzeczy, pieściła każdy skrawek jego skóry, ramiona, barki... Tengel nie mógł już nie reagować. 
      Na stole stała zapalona świeca, w kącie na kominku płonął ogień. Innego światła nie było. 
      Stał przed nią, oświetlony tańczącymi płomieniami. Silje ujęła jego dłonie i cofnęła się o krok. Patrzyła na ogromne ramiona, gęste włosy na piersi, które pasem ciągnęły się w dół, na wąskie biodra, długie, pokryte niemal futrem proste nogi. 
      - Ty jesteś demonem - szepnęła. - Leśnym bożkiem. Stworzony zostałeś, by zapładniać chore z miłości nimfy - mówiła z błyskiem ironii w oczach. - Spełniłeś już ten obowiązek! Tengelu, dla mnie jesteś najpiękniejszym, najbardziej pociągającym mężczyzną na świecie! Jesteś mym panem i mistrzem. 
      Osunęła się przed nim na kolana i położyła dłonie na jego biodrach. Tengel pieścił jej włosy, jego ciało drżało. 
      - Nigdy nie słyszałeś o mym drugim śnie - powiedziała przesuwając ręce. - Tęskniłam za tobą - szepnęła. 
      Zaczęła opowiadać o śnie, który miała już wtedy, gdy spotkali się zaledwie parę razy, jednocześnie całując to, co z trudem starała się objąć jej dłoń. O swej nagości, o żołnierzach, którzy chcieli ją wziąć. O zwierzoczłeku, który w jej sennych marzeniach był prawdziwym demonem, o tym, jak ją ocalił. Jak jego język dotykał jej szyi, jak opadł na kolana i całował jej uda, aż obudziła się oszalała z nagłego pożądania. 
      - Spełnię to teraz - powiedział Tengel wzruszony. - Chodź, najmilsza, pozwól mi się rozebrać! Ta noc jest nasza, dużo czasu mamy jeszcze do świtu! 
       

ROZDZIAŁ VIII

      W roku 1594 do Grastensholm przybył młody parobek. Był duży i silny, dość przystojny, lecz nieszczególnie bystry. Jeden z tych, którzy stają się pośmiewiskiem w czeladnej, a na zaczepki na temat pulchnych dziewek i wielkookich jałówek odpowiadają wymuszonym chichotem i trzymają się na osobności. 
      Szybko spostrzegł mniej więcej jedenastoletnią dziewczynkę, która przychodziła do dworu i bawiła się z młodym dziedzicem. Jasnowłosy chłopczyk, który nazywał się Dag, miał jakieś dwanaście-trzynaście lat i ciepłe, rozmarzone spojrzenie. Parobek słyszał, że chłopiec nazywa dziewczynkę o kasztanowych lokach Liv. Była tak śliczna, że w tajemnicy przyglądał się jej, kiedy tylko nadarzyła się ku temu okazja. Tak miło było patrzeć na piękną istotę. 
      Słyszał, jak inni parobcy mówili, że panna Charlotta okazała tej zimy wielką odwagę. Stanęła przed władzami i otwarcie przyznała, że Dag jest jej synem. Z tego powodu straciła wielu znajomych, ale ci, którzy pozostali, byli wiernymi przyjaciółmi. Ileż się na jej temat mówiło! W kuchni i w czeladnej, i na pokojach! Słusznie twierdzono, że był to dla niej niezwykle trudny okres, ale przetrzymała go. A więc ten blondynek miał odziedziczyć całe Grastensholm? Właściwie to nie było mądre, nie wyglądało bowiem na to, by szczególnie interesował się gospodarstwem. Najchętniej czytał książki. 
      Pewnego dnia parobek, którego zwali Klaus, doznał wstrząsu. Liv odwiedziła dwór wraz z rodzeństwem. Młody Dag wyszedł im na spotkanie przed stajnię, gdzie Klaus akurat czesał konia zgrzebłem. 
      Zobaczył chłopca, który musiał być najmłodszy, chociaż wzrostem dorównywał Liv, a był dużo silniejszy. Miał czarne włosy, wystające kości policzkowe i szeroko rozstawione oczy. Był spokojny i opanowany. Parobek nie zdążył jednak przyjrzeć mu się zbyt dokładnie, gdyż jego uwagę całkowicie zaprzątnęła najstarsza dziewczynka. 
      Nigdy w życiu nie widział jeszcze nikogo tak pociągającego. Zaczęły się w nim budzić nieznane, mroczne uczucia. 
      Ciemnobrązowe loki tańczyły wokół kociej, trójkątnej twarzyczki o roziskrzonych, zielonych oczach i rumianozłotych policzkach. Poruszała się z gracją. Na widok jej kształtnych bioder Klaus poczuł dziwne mrowienie. 
      Cała czwórka zniknęła w zamku. 
      Długo stał i jak w lunatycznym transie czesał jedno miejsce na zadzie konia, aż zwierzę poczęło się niecierpliwić. Wreszcie Klaus oprzytomniał na widok najmłodszego chłopczyka, który podszedł do niego, skłonił się uprzejmie i zapytał: 
      - Czy koń jest łagodny? 
      - O tak, czy chcesz się przejechać? 
      Chłopiec bardzo tego pragnął, więc parobek podniósł go i posadził na grzbiecie. Idąc obok, ostrożnie prowadził konia dokoła dziedzińca. 
      - Jak masz na imię? 
      - Nazywam się Are i mam siedem lat. Niedługo będę miał osiem. 
      - Przybyłeś z wizytą do Grastensholm? 
      - Tak. Dag urządza przyjęcie z okazji świętego Jana dla wszystkich dzieci z okolicy. Dag to mój brat. 
      - Naprawdę? - zapytał Klaus zaskoczony. Coś wyraźnie mu się nie zgadzało. Czy to były twoje siostry? 
      - Tak. Liv i Sol. 
      Serce parobka zabiło mocniej. 
      - Sol... Czy to ta większa dziewczynka? 
      - Tak. A Liv to ta mała. 
      - Ile lat ma Soi? 
      - Czternaście.
      Serce mu zamarło. Myślał, że ma przynajmniej szesnaście. 
      - O, tam idą dzieci z Eikeby - powiedział Are. Był niewinnym chłopczykiem i nie dostrzegał nic szczególnego w pytaniach Klausa. - One też idą na przyjęcie. Biedacy, ludzie mówią, że dostają lanie kilka razy dziennie. 
      - Chyba wszystkie dzieci dostają lanie. 
      - My nie. 
      Klaus był wstrząśnięty. 
      - Ależ to niebezpieczne! Trzeba przecież wypędzić grzech pierworodny! 
      - A co to jest? 
      - Czy nie chodzisz do kościoła? 
      - Chodzę. Ale to takie nudne. Siedzę i liczę gwiazdy na suficie albo patrzę, jak ksiądz macha brodą w górę i w dół. Nigdy go nie słucham, bo wydaje mi się, że on jest ciągle zły. Tylko nas łaje. 
      - Ależ wszystkie dzieci muszą dostawać lanie! Trzeba przecież wypędzić diabła, rozumiesz to chyba? 
      - Jakiego diabła? 
      - Tego, który siedzi w nas wszystkich - powiedział Klaus rozzłoszczony. 
      Are zastanawiał się przez chwilę. 
      - A dlaczego trzeba go wypędzić? A jeżeli on znów po prostu wskoczy? 
      - Nigdy nie dostajesz lania? zapytał Klaus z niedowierzaniem. 
      - No, czasami. Na przykład wtedy, kiedy podpaliłem trawę. I kiedy zamknąłem dziewczynki w zagrodzie dla owiec. Ale wtedy wrzeszczały! Na wspomnienie psoty zachichotał radośnie. - Ale to wcale nie żaden diabeł wymyślił! To ja. Sam z siebie. Nie, ojciec nie wierzy w lanie. Uważa, że dzieci muszą czuć, że są kochane. Ojciec mówił, że jego nikt nie kochał, kiedy był mały. 
      To było zbyt skomplikowane jak na prostą filozofię życiową Klausa. 
      - Gdzie mieszkacie? 
       Are pokazał palcem. 
      - Tam? - zdziwił się parobek. - Czy nie mieszka tam ów sławny medyk, pan Tengel? Ten, który uzdrawia dłońmi? 
      - Tak. To mój ojciec. A Silje córka Arngrima to moja matka. Słyszałeś chyba o niej? 
      - Nie... odparł parobek z zakłopotaniem, bo w dalszym ciągu nie mógł zrozumieć powiązań rodzinnych między Dagiem a panną Charlottą. Nie nadążał za bystrym tokiem myśli Arego. 
      - Ale o mistrzu Arngrimie słyszałeś chyba? 
      - O tym, który maluje na ścianach? 
      - No właśnie. To moja matka. Rozumiesz, ona nie może używać własnego imienia, bo przecież kobietom nie wolno malować i wykonywać innych zakazanych prac. Nikt więc oprócz tych, którzy dali jej papiery mistrzowskie, nie wie, że mistrz Arngrim to moja matka. Maluje na skórze albo wprost na ścianie. Najchętniej na skórze, bo wtedy może być w domu. Bardzo wielu ludzi chce mieć jej dzieła, bo jest chyba bardzo zdolna. 
      Klaus wypytywał dalej: 
      - A więc Tengel jest ojcem Daga? 
      - Tak. 
      - A panna Charlotta jego matką? 
      -  Nie, tu... Nie, to nie tak. Dag jest moim bratem przyrodnim. Nie, wcale nie jesteśmy spokrewnieni, ale matka i ojciec zajęli się nim, kiedy był malutki, i dlatego zawsze byliśmy rodzeństwem. Rozumiesz? 
      Tak, teraz zaczęło mu się cokolwiek rozjaśniać. 
      - Sol też nie jest moją siostrą. 
      - Nie jest? 
      Parobek znów się zaniepokoił. 
      - Nie - potwierdzał Are. - jest moją siostrą cioteczną. Jej rodzice zmarli na zarazę. Sol potrafi czarować. Ale tego nie wolno ci nikomu powtarzać. 
      Klaus uśmiechnął się. Wcale w to nie wierzył. Obeszli już dwukrotnie dziedziniec i parobek pomógł chłopcu zsiąść z konia. 
      Charlotta Meiden obserwowała ich z okna, czekając na zakończenie przygotowań do świątecznego posiłku. Równocześnie przysłuchiwała się rozmowie Daga z siostrami. Widziała też zaproszone dzieci, które zaczęły gromadzić się na trawie. 
      Przypomniała sobie ten dzień ostatniej zimy, kiedy zebrawszy się na odwagę wyznała chłopcu, kim naprawdę jest. Oczywiście uprzednio otrzymała zezwolenie Silje i Tengela, którzy zgodnie uznali, że Dag jest już wystarczająco dorosły, by usłyszeć prawdę. 
      - Dagu - zaczęła miękkim głosem, który drżał jednak, gdyż tak mocno waliło jej serce. - Czy nigdy nie zastanawiałeś się, kim jest twoja prawdziwa matka? 
      Mądre, przenikliwe oczy wpatrywały się w nią. 
      - Nie. Ale to wy, prawda? 
      Drgnęła gwałtownie. 
      - Kto ci to powiedział? 
      - Nikt. Sam to po prostu zrozumiałem. Już dawno. 
      Charlotta nie miała siły się poruszyć. 
      - Czy przykro ci z tego powodu? 
      - Nie - odparł poważnie. - Nazywamy was naszą dobrą wróżką. 
      Teraz, stojąc przy oknie, myślała o tym. Tak, ona i jej matka wiele uczyniły dla rodziny Tengela. Wyciągnęły ją z poniżeń ubóstwa i zapewniły życie, którego była warta, narażając się na oskarżenia ze strony bliższych i dalszych członków własnego rodu. Krewni baronowej nie mogli pojąć, dlaczego otoczyła się osobami tak niskiego rodu, prawdopodobnie oszustami, nastawionymi wyłącznie na wyłudzenie od niej wszystkiego. No tak, ale oni nie znali prawdy o Tengelu i Silje, nie wiedzieli, jak silne więzy ich łączą ani też jak głębokiej treści nabrało w ostatnich latach życie zarówno dla Charlotty, jak i dla jej matki. 
      Wstrząsające przeżycie, kiedy narodził się Are, a Silje była bliska śmierci... Charlotta poczuła wtedy ulgę, jakby w jakiś sposób odpokutowała swe własne niepojęte przestępstwo, popełnione wówczas, gdy porzuciła Daga. Niezaprzeczalnie bowiem było jej zasługą, że Silje nadal żyła. Gdyby nie działała tak szybko, nie sprowadziła pomocy i sama tam nie pobiegła... Chociaż, prawdę powiedziawszy, to Tengel zrobił większość. 
      Ani ona, ani matka nigdy nie żałowały niczego, co uczyniły dla Silje i Tengela. Byli oni najlepszymi przyjaciółmi, jakich można mieć. A teraz, kiedy imię obojga cieszyło się poważaniem, nie musiały się wstydzić takiej znajomości. Zresztą żadna nigdy się jej nie wstydziła. 
      Dag przeniósł się na zamek w dniu, kiedy skończył dwanaście lat. Przez jakiś czas był z nim Are, by zmiana nie była zbyt gwałtowna. Ale Dag czuł się swobodnie na zamku już od pierwszej chwili. Znał przecież bardzo dobrze Charlottę i jej matkę; spodobała mu się również myśl, że pewnego dnia to wszystko odziedziczy. W dodatku jego rodzeństwo mieszkało tuż obok, nigdy więc nie musiał być sam. Nazywał teraz swoje matki mama Silje i mama Charlotta. A baronowa wdowa została babcią, 
      O, wyszła Sol, by zabrać braciszka. Are był zupełnie innym typem niż reszta rodzeństwa. Tak, wszyscy nazywali ich rodzeństwem, mimo że tylko Are i Liv byli nim naprawdę. Chłopiec miał w sobie siłę i naturalność. Był prawdopodobnie najmniej zdolny z nich wszystkich; równoważył to jednak swym spokojem i miłością do świata. Are wiedział, kim chce zostać: prawdziwym gospodarzem. Zajmie się gospodarowaniem we dworku, Lipowej Alei, jak się teraz nazywał. Będzie pracował samodzielnie i porządnie! Nie miał zaufania do nieudolnych wysiłków matki i ojca, ich zabawy w gospodarza i gosposię. 
      Lipowa Aleja... Charlotta ze swego okna mogła dojrzeć dzieło Tengela. Zasadził już wszystkie drzewa; sporo podrosły. Osiągnęły wzrost dorosłego mężczyzny. Wiedziała, że dawno już dostała jedno drzewo. Jej matka również; stało naprzeciw drzewa Arego. Otrzymali je jednocześnie. Te, które zasadzono ostatnio, nie miały jeszcze imion. Na razie. 
      Sol stała rozmawiając z parobkiem. Nie powinna tego robić, pomyślała Charlotta. Dziewczynka była zbyt lekkomyślna, najwyraźniej zapomniała o natrętnych młodzieniaszkach z okolicznych dworów, o tym, jak złościły ją ich nieudolne zaloty i jak bardzo wtedy rozgniewał się Tengel. Ten mężczyzna potrafił być groźny, jeżeli ktoś zanadto zbliżył się do jego najbliższych. 
      Sol nie powinna stać i rozmawiać z tym wielkim, silnym chłopakiem. Była zbyt atrakcyjna i przedwcześnie dojrzała. 
      Silje powiedziała kiedyś, że Sol zawsze darzyła szczególną sympatią parobków, woźniców i innych prostych, silnych mężczyzn. Silje miała rację, pomyślała Charlotta. 
      Na dole, na dziedzińcu, Sol podziwiała muskuły parobka, poruszające się pod koszulą. Podobało się jej, że oblał go rumieniec i odwrócił głowę, kiedy wpatrywała się weń intensywnie. 
      Klaus nie miał śmiałości na nią spojrzeć. Po pierwsze pochodziła ze zbyt dobrej rodziny, po drugie - miała dopiero czternaście lat, a po trzecie była tak cudownie piękna, że tracił czucie i rozum. Patrzył więc w dół na własne nogi, a w końcu odwrócił się zawstydzony. 
      Oczy Sol błyszczały. 
      - Dziękuję, że pozwoliłeś mojemu braciszkowi pojeździć konno - powiedziała miękko. - Chodź, Are, przyjęcie się zaczyna! 
      Odeszła, dziwnie podniecona, a przemierzając dziedziniec starała się bardziej niż zwykle poruszać biodrami. 
      Muszę pomówić o tym z Silje, pomyślała zatroskana Charlotta. Słodka, kochana Sol, która potrafiła być taka ciepła i przyjazna, która z taką czułością zajmowała się młodszymi dziećmi. Spali się od środka, jeżeli nikt na czas nie powstrzyma ognia. Zbyt gwałtownie angażowała się we wszystko, zbyt wiele w niej było życia. 
      Następnego dnia Silje miała gościa. Jedna z sąsiadek zaskoczyła ją w urządzonej w domu pracowni. Zwykle bardzo się starała, by nikt obcy nie widział, czym się zajmuje, jednakże tego dnia dziewka służąca zajęta była inną robotą i sąsiadka, która miała na imię Beata, weszła prosto do środka. 
      Beata, kobieta w średnim wieku, chętnie przychodziła do Silje, by wyżalić się na swój los. Tym razem było jednak inaczej. Przez cały kwadrans wyrażała swe zdumienie coraz goręcej potępiając pracę Silje. Nie mieściło jej się w głowie, że kobieta może robić coś podobnego. 
      - Że też macie czas na zajmowanie się głupstwami, pani Silje - powiedziała kiwając głową nad niemal gotową tapetą. - Skąd bierzecie czas na prowadzenie domu? 
      - Mamy pomoc. 
      - Mój mąż nigdy by się nie zgodził na coś takiego. To przecież nie po chrześcijańsku, uchowaj Boże przed takimi wybrykami! Wszak obowiązkiem żony jest dbać o dom oraz być uległą mężowi i dogadzać mu we wszystkim, by czuł się dobrze. Pani Silje, czy nie powinniście mieć czepca na głowie? Z gołą głową wyglądacie tak grzesznie! 
      Silje roześmiała się tylko i usiłowała ponownie skoncentrować się na malowaniu. 
      - Mój mąż mówi, że najgorsze, co może być, to leniwa i niezdarna żona - ciągnęła Beata tym samym mentorskim tonem. - A więc staram się jak mogę od rana do wieczora, ale on i tak narzeka. 
      Silje nie mogła się powstrzymać, by powiedzieć: 
      - Mój mąż nigdy nie narzeka. 
      Sąsiadka wlepiła w nią wzrok. 
      - Musi być wyjątkowy. Prawem i obowiązkiem mężczyzny jest przywoływanie żony i dzieci do porządku. Tak jest, było i będzie zawsze. Co innego jest nie do pomyślenia. 
      - A więc jesteście zadowolona z życia? 
      - Zadowolona? Naturalnie, że jestem! Mam męża, mogę mieszkać w jego domu. Za to należy mu się wdzięczność. 
      - Ach tak? - zapytała Silje wojowniczo. - Nawet jeżeli on was bije? 
      W zeszłym tygodniu Beata była sinożółta po tym, jak mąż przywołał ją do porządku. 
      - Jeżeli mężczyzna nie bije żony, to oznacza, że nie dba o dom. Wiecie o tym dobrze, pani Silje. 
      Silje odłożyła pędzel. 
      - Nie, wyobraźcie sobie, że tego nie wiem! Tengel nigdy mnie nie uderzył, nigdy też nie miał ku temu powodów. Możemy rozmawiać ze sobą o wszystkim, a to dużo ważniejsze niż ciągłe próby udowadniania sobie, kto nad kim panuje. 
      Beata zaczęła rozumieć, że porusza się po kruchym lodzie, który lada chwila załamie się pod nią. Zmieniła więc temat rozmowy. 
      - Czymże wy się właściwie zajmujecie? Marnujecie czas zamazując farbą drogocenną materię! 
      - Tak się tylko zabawiam, chcę to mieć w sypialni - skłamała Silje, nie zamierzała bowiem zdradzić, kim była. - A więc skończyliście już wypełnianie obowiązków na dzisiaj? - spytała - Naprawdę szybko wam poszło. 
      Beata, która właśnie przed chwilą chwaliła się, jak to ciężko pracuje od rana do wieczora, musiała przyznać, że nie zawsze jest tak obowiązkowa. Kiedy wyszła, Silje nareszcie odzyskała spokój. 
      Nie mogła się jednak skupić. Myśli jej krążyły wokół rozmaitych problemów małżeńskich. 
      Dlatego ucieszyła się, widząc Charlottę, która przyszła w odwiedziny. Chociaż nie od razu zauważyła gościa... 
      Charlotta przez chwilę stała w drzwiach, przyglądając się Silje, odwróconej plecami i pochłoniętej malowaniem wzoru na dużym płótnie. Między jednym a drugim pociągnięciem pędzla, jakby sprzeczając się ze sobą, mruczała gniewnie. 
      Temperament artysty, pomyślała Chartlotta. Nie mogła wiedzieć, że to Marcin Luter i jego tezy o władzy i naturalnych przywilejach mężczyzny tak bardzo irytowały Silje. 
      Po raz kolejny Charlotta zdumiała się, jak młodo wygląda żona Tengela. Kiedy jednak porachowała dokładnie, uzmysłowiła sobie, że przyjaciółka nie ma jeszcze nawet trzydziestu lat. 
      Silje była naprawdę zdolna. Ciągle doskonaliła swą technikę, nieustannie zmieniała motywy i nie zdarzyło się dotychczas, by powtórzyła wzór. Nic dziwnego, że jej prace były rozchwytywane. Żadna jednak z tapet, które zdobiła później, nie była tak piękna jak jej pierwsze zamówienie - tapeta do Grastensholm. Przedstawiła na niej podróż Charlotty z Trondheim przez Wiosenną Ścieżkę, góry Dovre, wraz z Doliną Gudbranda i miejscami, gdzie zmieniali konie. Wszystko tak jak widziała i zapamiętała. Była to wyjątkowa tapeta, która wzbudzała ogólne zainteresowanie. 
      Charlotta rozejrzała się za Liv, nie było jej tu jednak. Liv, która odziedziczyła po matce fantazję, była również utalentowana, choć jeszcze zbyt młoda, by pomagać przy malowaniu. Chętnie jednak przychodziła do pracowni matki i zajmowała się czyszczeniem pędzli; a także tworzyła własne malowidła przedstawiające proste krajobrazy i promienne słońce. W życiu Liv była cała masa słońca i światła. 
      Szkoda, że to nie chłopiec odziedziczył talent, pomyślała Charlotta. Kobiecie nie uda się osiągnąć nic specjalnego. Będzie musiała postępować tak jak matka i wedle słów świętego Mateusza chować swe światło pod korzec, pracować w ukryciu, nigdy nie będąc chwalona i doceniona za swą sztukę. 
      Nie żeby sądziła, że Silje jest żądna sławy. Chociaż tego nikt nie wie. 
      - Widzę, że mistrz Arngrim jest dzisiaj natchniony - powiedziała Charlotta cicho. 
      Silje odwróciła się, miała umbrę na czole, a cynober na policzkach. 
      - Charlotto! Nie słyszałam, jak weszłaś. Czy to nie okropne, że muszę nazywać się mistrzem Arngrimem? Tengel wyśmiewa się ze mnie. Dzisiaj w nocy spałem z mistrzem, mawia czasami. Musisz uwierzyć, że musiałam walczyć o przyjęcie do cechu i uzyskanie papierów mistrzowskich. Nigdy jeszcze nie słyszałem o kobiecie, która potrafiłaby malować, śmiał się jeden z tych oryginałów. Będziemy skompromitowani. Pozwolono mi wreszcie, po całej serii prześmiewczych i pogardliwych uwag, pokazać to, co namalowałam, i od razu zostałam przyjęta, pod jednym wszakże warunkiem: bylebym tylko nie zdradziła, że jestem kobietą. Słyszałam zresztą, jak oceniający mówili, że ze mnie prawdziwa artystka, podczas gdy inni to tylko rzemieślnicy. To było jak balsam na rany. Niektórzy z nich jednak nie uwierzyli, że sama namalowałam to, co im pokazałam. Dobrze, zrobię sobie przerwę. 
      Tej zimy, kiedy Dag przeprowadził się do dworu i tak wiele się zmieniło, postanowiły odrzucić wszelkie tytuły i mówić sobie na ty: 
      - Dziękuję ci za wczorajsze przyjęcie dla dzieci - powiedziała Silje, odkładając paletę. - O niczym innym nie mówiły przez cały wieczór, musiało więc być udane. 
      - Tak sądzę. Zaprosiłam dwadzieścioro dzieci z majątku i jeszcze kilkoro z okolicy. Zawsze szkoda mi dzieci podczas zabaw dożynkowych i innych uroczystości. Przychodzą wystrajane, a rodzice trzymają je krótko, zmuszają do siedzenia jak trusie, do nabożnego wysłuchiwania księcia, a najlepiej, żeby nie było ich widać! Chciałam, żeby Dag urządził prawdziwe przyjęcie dla dzieci. Powinien je poznać, zostanie przecież kiedyś właścicielem tych dóbr. Myślę, że to przyjęcie było udane. Skoro tylko minęła pierwsza nieśmiałość, wszystko potoczyło się znakomicie. Żartowali, bawili się w chowanego w komnatach, chłopcy się bili i na powrót godzili. Dziewczynki podziwiały mój domek dla lalek, a ja chyba byłam najszczęśliwsza ze wszystkich. Zwróciłam uwagę na atmosferę, która panuje w waszym domu. Jest tak niepodobna do tego, co znałam dotychczas. Chciałam więc pokazać dzieciom, że może być inaczej. Dzięki dobremu Bogu, że zesłał cię na drogę Daga tego dnia wiele lat temu. Silje, dzięki, że to byłaś właśnie ty! Nikt nie mógłby mieć więcej ciepła i zrozumienia. Pomyśl tylko, matka i ja mogłyśmy nadał siedzieć zgorzkniałe i samotne w Trondheim, gdybyście nie pojawili się w naszym życiu. Matka też jest teraz bardzo szczęśliwa i, o nieba, jak rozpieszcza chłopca! 
      - Nas także - uśmiechnęła się Silje. 
      Charlotta zbliżyła się do płótna. Lata nie uczyniły jej rysów piękniejszymi, promieniała jednakże wewnętrznym blaskiem wywołanym miłością do Daga. 
      - O, a to co? - zapytała. - Podoba mi się. Co to przedstawia? 
      - To alegoria wiosny - odparła Silje zawstydzona. 
      Zadzwoniła i weszła pokojówka; ani młoda, ani piękna. Silje poprosiła, by wniosła coś orzeźwiającego do salonu. 
      Usiadły przy stole, jadły bułeczki i popijały sok. Charlotta powiedziała: 
      - Czy wiesz, że wyglądasz na bardzo szczęśliwą? 
      Silje roześmiała się. 
      - Lata po urodzeniu Arego były wspaniałe. Zarówno Tengel, jak i ja mogliśmy robić to, czego najbardziej pragnęliśmy. Przestałam zajmować się tymi nieznośnymi pracami domowymi, dzieci sprawują się bez zarzutu.... 
      Charlotta zauważyła, że po jej twarzy przesunął się cień. 
      - Myślisz o tym, że Dag nie jest już z tobą? - zapytała cicho. 
      - Nie, Dagowi jest dobrze, a ja często go widuję - odpowiedziała Silje. - Nie, nie o niego się nie lękam. 
      - Przychodzę do ciebie z tym samym. Niepokoję się o Sol. 
      - My też. Czy coś się wydarzyło? 
      - Tak. Nie wiem, jak mam to powiedzieć, ale uznałam, że muszę ci zwrócić uwagę na jej zachowanie. Ze względu na nią. 
      - Oczywiście. Z wielkim trudem przychodzi nam utrzymanie jej w ryzach. 
      Charlotta zagryzła wargi. 
      - Wczoraj rozmawiała z naszym nowym parobkiem we dworze. I ona... uwodziła go, Silje. Prowokowała jak dorosła. Chłopak był zupełnie otumaniony. 
      Silje przymknęła oczy. 
      - Och, jeszcze i to! 
      - Czy jest coś poza tym? - zapytała Charlotta ostrożnie. 
      - Tak! Ona... eksperymentuje. Zabiera ze sobą węzełek Hanny i chodzi do lasu, tam ma spokój. Pozostałe dzieci twierdzą, że ona potrafi czarować. Przyrządza jakieś tajemnieze mikstury. Tengel rozmawiał z nią już wiele razy, stale obiecuje poprawę, wkrótce jednak znów robi swoje. Ona i Tengel należą do dwóch różnych grup potomków swego praprzodka. Tengel jest przecież taki dobry. Sol jednak jest jak Hanna. Chce zachować złe dziedzictwo, sądzę, że cieszy ją to, że jest... - Silje zniżyła głos do ledwie słyszalnego szeptu: - czarownicą. 
      - Nie wolno ci tak mówić - zaprotestowała Charlotta. 
      - Ale to prawda - stwierdziła Silje zmęczonym głosem. - Ani ty, ani ja, Tengel, ani nawet ona sama, nikt nie może temu zaprzeczyć. Jedyne, co nam pozostało, to wspierać ją w nadziei, że będzie dobra... Już to mówiłam. 
      Charlotta pokręciła głową. 
      - Dziewczynka jest w przełomowym okresie, dojrzewa. Sama wiesz, jak trudno było nam samym w tym wieku. To przejdzie, jak będzie starsza. 
      - Mam nadzieję. W każdym razie musimy dopilnować, by nie włóczyła się wśród nieodpowiedzialnych mężczyzn. Dziękuję za ostrzeżenie! A jak ma się Dag? 
      Charlotta się rozpromieniła. 
      - Mam takie rozległe plany co do niego. Jest przecież niezwykle inteligentny. Zdaje się, że gospodarstwo nie interesuje go w takim stopniu, by to było warte zachodu. To jednak żaden kłopot, tym może się przecież zająć dobry zarządca. Rozważałam to. Może pójdzie na studia. Może dostanie się na dwór. Albo zrobi karierę wojskową. Feldmarszałek Dag Christian Meiden... 
      - Mam wątpliwości co do tego ostatniego pomysłu - wtrąciła Silje szybko. - Dag jest przecież łagodnym, spokojnym chłopcem. I czyż jego inteligencja nie zmarnuje się na wojennej poniewierce? 
      Charlotta roześmiała się. 
      - Gdyby nie to, że jesteś taka poważna, potraktowałabym to jako złośliwość. Zobaczymy, jest tyle możliwości. Popatrz, nadjeżdża Tengel! Ależ, droga Silje - uśmiechnęła się - naprawdę wydaje mi się, że nadal jesteś zakochana w tym człowieku. 
      Silje na próżno starała się ukryć blask oczu i oblaną rumieńcem twarz. 
      - Tak, to prawda - uśmiechnęła się zawstydzona. - Z każdym rokiem coraz bardziej i bardziej. Czasami myślę, że naprawdę mnie zauroczył. Że dosłownie mnie zaczarował wtedy, gdy spotkaliśmy się po raz pierwszy. Oni to potrafią, wiesz, Charlotto. Hanna usiłowała kiedyś zmusić mnie do przyjęcia środka na miłość, bym mogła uwieść Tengela. Nie skorzystałam z tej propozycji. 
      - No tak, sądzę, że to wcale nie było potrzebne! 
      - Nie, już od pierwszego spotkania całkowicie zajął moje myśli. Choć uważałam, że jest w pewien sposób odpychający, to jednak byłam nim zauroczona. Wdarł się nawet w moje sny. Ale cóż on robi? Zsiada z konia w alei? 
      - Podchodzi do jednego z drzew. Ogląda je dokładnie i dotyka liści. O, już idzie! 
      Wkrótce Tengel stanął w drzwiach. 
      Niewiarygodnie dobrze się trzyma, pomyślała Charlotta. Miał tylko kilka siwych włosów, chociaż skończył już czterdzieści pięć lat. Teraz nareszcie zapuścił brodę. Od kącików ust biegły dwa wąskie pasma i zbliżając się na podbródku tworzyły czarną, rzadką brodę. 
      Jego zatroskane oblicze rozjaśniło się, kiedy zauważył obie kobiety. 
      - Siedzicie sobie i plotkujecie? Mam nadzieję, że o mnie - uśmiechnął się odsłaniając białe zęby. 
      - Akurat nie - powiedziała Silje. - Czy masz ochotę na kufel piwa? 
      - Tak, chętnie. 
      Poruszał się jak kot. Charlotta rozumiała miłość, jaką żywiła do niego Silje. Kiedy człowiek oswoi się już z jego niezwykłym wyglądem, dostrzega wszystkie dobre cechy. A jest ich w nim wiele. 
      - Jak miewa się matka? - zapytał Charlottę. Jego głos zabrzmiał podejrzanie obojętnie. 
      - Dziękuję, myślę, że dobrze. Jest tylko trochę zmęczona i bardzo dużo odpoczywa. 
      Pokiwał głową. 
      - Zajrzę do niej teraz. Piwo może zaczekać. 
      Szybkim krokiem opuścił izbę. 
      Kobiety popatrzyły na siebie pytającym wzrokiem. Ich oczy jednocześnie zwróciły się ku alei, gdzie uprzednio zatrzymał się Tengel. 
      - To było drzewo matki - stwierdziła Charlotta. 
      - Tak. Na miłość boską, Charlotto, czy sądzisz, że on...? Nie, to niemożliwe! 
      - Znasz go lepiej ode mnie. 
      - Pamiętam, kiedy je sadził - powiedziała Silje zdrętwiałymi wargami. - Chodził od drzewa do drzewa, jak gdyby je zaklinał. 
      Charlotta wstała. 
      - Pójdę do matki. 

ROZDZIAŁ IX

      Wdowa po baronie przyjęła Tengela w jednej ze swych komnat na piętrze w zamku. Ubrana była niedbale, spod okrycia wystawała nocna koszula. Jej policzki były bardzo zaczerwienione, co podejrzanie kontrastowało z ogólną bladością. 
      - Och, panie Tengelu - uśmiechnęła się, nie wstając z krzesła. - Czymże zasłużyłam sobie na tę łaskę? 
      - Jaśnie pani - odpowiedział z rezerwą, lecz życzliwie. - Wiecie, że zawsze możecie zwrócić się do mnie, gdy czujecie się chora. 
      Uniosła arystokratyczne brwi. 
      - Ale ja... 
      - Nie możemy sobie na to pozwolić, by was stracić, baronowo. 
      Ciepłe słowa podziałały na nią kojąco. 
      - Potraficie mnie przejrzeć na wylot, panie. Skąd wiecie, że... 
      - Najważniejsze, że wiem. Zechciejcie powiedzieć, gdzie was boli, postaram się jakoś ulżyć, jaśnie pani. 
      - Wiem, że jesteście w stanie mi pomóc, panie Tengelu, jednak o tych sprawach nie mówi się głośno. 
      - Możecie wierzyć mojej dyskrecji. Jesteście jedną z osób, do których mam największe zaufanie, a czy kiedykolwiek opowiadałem wam o szczegółach wizyt w wyższych kręgach? 
      - Nie, nie. Ale... 
      Wydusiła z siebie wreszcie, że cierpi na silne bóle w krzyżu, odczuwa też ostre dolegliwości, gdy udaje się w ustronne miejsce. 
      - To taka mała przybudówka za ścianą, prawda? - zapytał Tengel. - Nie osłonięta od dołu, tak że wiatr może tamtędy wpadać? 
      - Tak - potwierdziła zawstydzona. - Zimą jest tam nie do wytrzymania. 
      - Hm - zastanowił się Tengel. - Z pewnością jaśnie pani tam przemarzła i dlatego rozwinęła się choroba. Czy macie gorączkę? 
      - Przez kilka dni miałam na pewno. Dzisiaj czuję się trochę lepiej. 
      Tengel wiedział swoje. Wszystko wskazywało na to, że baronowa pośpiesznie podniosła się z łoża, by przyjąć gościa. Otworzył swoją skrzynkę, dużo solidniejszą od węzełka, z którego zawartości korzystał poprzednio. Nieźle się powodziło medykowi zacnych osób. 
      - Zaparzcie to dzisiaj - powiedział, podając baronowej woreczek. - Jutro przyniosę lepszą mieszankę. Muszę też porozmawiać z Sol, bo kiedy chodzi o was, baronowo, chciałbym, byście dostała wszystko w najlepszym gatunku. 
      - Dzięki, panie Tengelu, te słowa krzepią! 
      - I trzymajcie się z dala od... od tego miejsca. Jest chyba jakiś inny sposób? 
      - O tak, oczywiście. Powinnam też leżeć w łożu, prawda? 
      - Bezwzględnie tak. 
      Nadbiegła Charlotta. 
      - Matko! Czy jesteś chora? 
      - Ależ, kochana Charlotto, czemu tak biegłaś? Nie, to nic poważnego. Mam tylko trochę gorączki. Pan Tengel dał mi lekarstwa. 
      I jak gdyby nigdy nic, zaczęła mówić o ogrodzie różanym, który miała zamiar założyć przed oknami salonu. 
      Gdy Silje została sama, pogrążyła się w myślach. 
      Mimo że najbardziej niepokoiła się o Sol, nie mogła uwolnić się od jeszcze innego wspomnienia. Myślała teraz o Beacie, która kiedyś, siedząc u niej, żaliła się na małżeńskie męki. 
      - Wiecie, jak to jest, pani Silje. To znaczy w łożu. On chce dostać swoje, a nam, kobietom, nie pozostaje nic innego, jak cierpieć i to znosić. 
      Silje popatrzyła na nią oczami okrągłymi ze zdziwienia. 
      - Cierpieć? Chcecie powiedzieć, że to boli? 
      - No, nie, że aż boli.. Ale musicie przyznać, że to utrapienie. On przychodzi, ten paskudny wieprz, przynajmniej raz na dwa tygodnie i chce dostać swoje, a kiedy już się nastęka i nasapie, obraca się na drugi bok i zasypia. 
      Z narastającym zdumieniem Silje zapytała współczująco: 
      - Ale... czy on was nie pieści przedtem? I potem? Czy nie mówi, że was kocha? Nie cieszycie się sobą? Nie lubicie, Beato, jego zalotów? 
      Sąsiadka wpatrywała się w nią z nie skrywanym zgorszeniem. 
      - Myślicie, że jestem taka nieprzyzwoita? Bezwstydna dziwka? Jak to by wyglądało, gdyby zamężnej kobiecie podobały się takie wybryki! Nie, pani Silje, nigdy nie spodziewałam się, że usłyszę coś takiego z waszych ust! Oczywiście żartowaliście sobie tylko! Obowiązkiem żony jest być posłuszną swemu mężowi i wydawać na świat potomstwo. I to wszystko! A co powiedziałby kościół na taki grzech? 
      Silje zaniemówiła. Z zamętem w głowie udała się do Tengela, który korzystając z wolnej chwili reperował płot koło pola. Opowiedziała mu, co mówiła Beata, i zakończyła przygnębiona: 
      - Czy ja nie zachowuję się po chrześcijańsku, Tengelu? Czy jestem bezwstydna? Czy ty się mnie wstydzisz? 
      - Ależ, Silje - powiedział przejęty, kładąc dłonie na jej ramionach i spoglądając głęboko w oczy. - Czy ty nie rozumiesz, że taka właśnie jest różnica między naszym małżeństwem a ich związkiem? My darzymy się wzajemną miłością i bezgranicznym zaufaniem, jesteśmy dla siebie otwarci i wyrozumiali. Zawsze, gdy o tobie myślę, wzruszenie ściska mi gardło i rozgrzewa serce, właśnie dlatego, że jesteś taka, jaka jesteś. Nie wolno ci się zmienić, Silje, nie możesz stać się wiecznie niezadowolona i nudna jak Beata i jak wiele podobnych do niej kobiet. Obiecaj, że nigdy nie będziesz ukrywać, że cieszą cię moje zaloty! 
      Powoli się uspokajała. 
      Tengel ciągnął podekscytowany: 
      - Czy nie rozumiesz, Silje, jak ubogie jest ich życie? Jak sądzisz, ile daliby mężczyźni za taką żonę jak moja? 
      - A kobiety za takiego męża jak mój - powiedziała z szerokim uśmiechem radości. - Jakże nam dobrze ze sobą, Tengelu! 
      Tak było w istocie. Teraz zrozumiała, że nie ma róży bez kolców. Ledwie się uspokoiła, już dopadła ją nowa troska. Tym razem bardzo obawiała się rozmowy z Sol. A może powinna najpierw pomówić z Tengelem? Zostawić to jemu? 
      Po jej twarzy przemknął cień irytacji. Nie miała ochoty na nowe kłopoty, nie chciała wychylać nosa spod swego przyjemnego ochronnego klosza - ze swojej pracowni, gdzie w samotności oddawała się twórczym marzeniom. 
      Było im tak dobrze przez tyle lat. Dzieci wyrosły, ciężkie czasy minęły. Skończył się najtrudniejszy okres, kiedy musiała pielęgnować maluchy. Nie, stanowczo nie chciała już więcej kłopotów! 
      Kiedy siedziała tak, coraz bardziej rozczulając się nad sobą, doznała nagłego olśnienia. 
      Jakże mogła tak zapatrzeć się w siebie? Jej ukochana przybrana córka potrzebuje pomocy i wsparcia, a ona sobie tak siedzi i ubolewa nad tym, że jej wygoda jest zagrożona. 
      Jak dawno zasklepiła się w swym egoizmie? Czy w ogóle wiedziała, co dzieje się z jej dziećmi? Czy nie za dużo obowiązków pozostawiła dziewkom, które pomagały w domu? Była z rodziną przy wszystkich posiłkach, spędzała też z najbliższymi wieczory, a pozostała część dnia? Czy nie żyła całkowicie pochłonięta pracą twórczą? 
      Dag ich opuścił; odbyło się to zadziwiająco bezboleśnie. Poczuła ulgę, że tak dobrze to przyjął. Szybko stłumiła w sobie uczucie pustki, mieszkał przecież tak blisko. Widywała go niemal codziennie, kiedy przychodził bawić się z Liv lub gdy sama odwiedzała Grastensholm. 
      A może jednak niestosowne było udawanie, że jej nie brakuje Daga? Może poczuł się dotknięty? 
      Najwięcej czasu przebywała z Liv, która często zaglądała do pracowni. Ale mały Are? Miał dopiero siedem lat. Czasami do niej przychodził, by pomogła mu podciągnąć pończochy, miewał też inne drobne troski. Gawędziła z nim, ale czy to nie była tylko zwykła paplanina? Czy jej myśli naprawdę były przy nim? 
      Sol widywała rzadko. Była teraz dużą dziewczynką i sama sobie dawała radę. 
      Boże? Co ona właściwie zrobiła dla Sol? Nic! Tengel nieczęsto bywał w domu, w równym stopniu zajęty swą pracą jak ona malowaniem. A jeżeli był w domu, na jego pomoc czekało tylu pacjentów, że rodzina schodziła na dalszy plan. Obowiązki zarządcy, za zgodą baronowej, częściowo przekazał innym. Miał wystarczająco dużo zajęć, związanych z leczeniem chorych i cierpiących. 
      Kiedy był wolny, wszystkie myśli Silje krążyły wokół niego. Dzieci pozostawały w tle. 
      Tak! Dzieci były na drugim planie! 
      Cóż za okrutna prawda! Jakiż bolesny rachunek sumienia! 
      Silje nie mogła dojść do siebie. Nie potrafiła wybaczyć sobie zaślepienia. Gorączkowo wybiegła na poszukiwanie Sol. 
      Za drzwiami natknęła się na Arego, zajętego przygotowywaniem się do lekcji. Silje podeszła do synka i uściskała go. 
      - Jak miło cię zobaczyć, Are - szepnęła. - Zawsze się raduję, gdy cię widzę. Nie wiesz, gdzie podziewa się Sol? 
      - Myślę, że jest w lesie - wyseplenił; właśnie tracił mleczne zęby. - Albo pomaga we dworze. 
      - Pomaga we dworze? Przy czym? 
      - Dzisiaj rano zapytała ojca, czy może pomóc przy sianokosach, a on się zgodził. Ale nie wiem, czy już zaczęli. 
      Sianokosy? Żeby być w pobliżu nowego parobka? Och, jak długo żyła zamknięta w swym własnym świecie! 
      Sianokosy jednak miały się zacząć dopiero za kilka dni. Silje spojrzała na dziedziniec, zobaczyła, że Sol z przerzuconym przez ramię węzełkiem w podskokach nadbiega od strony lasu, a w ślad za nią podąża jej czarny kot. 
      Silje wyszła dziewczynce na spotkanie. Nie może być teraz surowa, nie wolno jej okazać lęku czy gniewu. Nie będzie krzyczeć: Gdzie byłaś? Co robiłaś?. 
      - Witaj, Sol - powiedziała tak spokojnie, jak tylko potrafiła. - Chciałabym z tobą porozmawiać. 
      W pięknych, zielonych oczach dziewczynki ukazał się błysk agresji. Jakaż ona ładna, pomyślała Silje. I jaka dorosła! Nikt nie uwierzy, że ma dopiero czternaście lat. 
      - Może usiądziemy na schodach? 
      Sol skinęła głową i poszła za Silje. Przycupnęły na starych, zniszczonych stopniach. 
      Ogromnie trudno było zacząć. 
      - Sol, właśnie zrobiłam mały rachunek sumienia. I doszłam do wniosku, że bardzo was wszystkich zaniedbałam przez moje malowanie! 
      Sol była zaskoczona. Jednocześnie poczuła ulgę, że rozmowa będzie dotyczyć Silje, a nie jej samej. 
      - Nie rozumiem. 
      - Ale tak jest. Tak rzadko jesteśmy razem. Byłam taką egoistką, Sol. Myślałam tylko o sobie. Tak strasznie się tego wstydzę. 
      - My tak wcale nie uważamy! - zawołała Sol. - Czy sądzisz, że nie pamiętam czasów z Doliny Ludzi Lodu? Czy nie wiesz, że ja i Dag często rozmawialiśmy o tym, jak bardzo jesteś zmęczona, o twoim wiecznym niepokoju o nas? O tym, jak zmuszasz się do prac domowych? Nie, nigdy nie powiedziałaś niczego wprost, nigdy nie narzekałaś, ale dobrze pamiętam, jak któregoś dnia cisnęłaś ścierką przez całą izbę albo jak zrezygnowana i zrozpaczona w gniewie rzucałaś kubłami, szczotkami i tym, co wpadła ci pod rękę, a my wszyscy musieliśmy uskakiwać. Pamiętam też, jak płakałaś, gdy nasze ubrania się darły, bo tak były znoszone, i ty musiałaś je reperować. Zawsze byłaś przepracowana. Nie, Silje, wszyscy tak bardzo się cieszymy, że jesteś teraz szczęśliwa. I czyż nie jest obowiązkiem starszego rodzeństwa zająć się młodszym? Robiliśmy tak po kolei, i to z przyjemnością. Ty zawsze jesteś dla nas taka dobra, zawsze masz czas, by nas wysłuchać. Nie było tak w Dolinie ani też na początku, gdy się stamtąd przenieśliśmy. Przedtem męczyłaś się i trudziłaś, nosząc nas na rękach, aż wykrzywiały ci się plecy i targałaś włosy, a w oczach miałaś tyle lęku. 
      Silje patrzyła na nią zaskoczona. 
      - Czy naprawdę nie brak wam niczego? Tak, teraz jestem szczęśliwa i bezgranicznie kocham was wszystkich, lękam się jednak, że zbyt pochłonęła mnie moja praca. 
      - Nie ma obaw - uśmiechnęła się Sol. 
      Jakaż ona pewna siebie! To chyba zawsze idzie w parze z urodą, pomyślała Silje, która jakby nie zdawała sobie sprawy, że ta prawda dotyczy także jej samej, choć może nie tak bardzo rzuca się w oczy jak u Sol. Może też Silje miała inne usposobienie. 
      - Sol, chciałabym... 
      Dziewczynka popatrzyła na nią pytającym wzrokiem. 
      Och, jakie to trudne! pomyślała Silje. 
      - Ja... muszę z tobą o czymś porozmawiać. Przecież ty i ja zawsze umiałyśmy się dogadać. - Przełknęła ślinę i ciągnęła dalej: - Jesteś taka śliczna, Sol. Łatwo możesz przyciągnąć niebezpiecznych mężczyzn. 
      - To brzmi nieźle. 
      - Sol! - powiedziała Silje wstrząśnięta. - Drogie dziecko, nie wiesz, co może się stać, kiedy mężczyzna... 
      Sol była najwyraźniej ubawiona. 
      - Zapominasz chyba, że byłam przy narodzinach Arego. Czy myślisz, że nie wiem, iż on jest owocem miłości twojej i Tengela? Kochana Silje, ja to wszystko już wiem! Ty sama też nie mogłaś być dużo starsza, kiedy zakochałaś się w Tengelu. 
      Silje pojęła, że rozmowa schodzi na niebezpieczne tory. 
      - Miałam szesnaście lat, kiedy go spotkałam - powiedziała rumieniąc się. - On mnie zaczarował, zauroczył. 
      - Wierzę. Zawsze marzyłam, by spotkać mężczyznę, który byłby podobny do Tengela. Ale o mnie nie musisz się martwić. Czy pamiętasz, jak zimą przepędziłam junkra Galle na śnieg, kiedy był zbyt natrętny? Jestem silna, Silje, i potrafię się obronić. 
      - Z pewnością - odpowiedziała Silje, bardzo speszona młodzieńczą buńczucznością Sol. - Przynajmniej tak długo, jak długo nie interesujesz się mężczyzną. Niebezpieczeństwo polega na tym, że pociągają cię wielcy, silni, nieobliczalni mężczyźni, którzy nie znają zasad przyzwoitości i dwornego zachowania. Zawsze miałaś do takich słabość. Tak łatwo jest wpaść w niebezpieczny wir - zakończyła szeptem z rumieńcem wstydu na policzkach. 
      - Będę ostrożna - obiecała Sol lekko. - A jeśli znajdę się w... kłopocie, to nie będzie tragedii... To można załatwić. 
      - Sol! - jęknęła Silje. 
      - Pamiętaj, że Hanna wiele mnie nauczyła. 
      - O, właśnie, Hanna. Mówią, że dużo czasu spędzasz w lesie i... eksperymentujesz? 
      Sol delikatnie dotknęła węzełka, który leżał obok niej. 
      - Tak, to konieczne, bym mogła się więcej nauczyć. 
      Wszystko w Silje buntowało się, nie śmiała jednak okazać gniewu. Nie chciała stracić zaufania dziewczyny. Bardzo łagodnie powiedziała: 
      - Ale czy to nie jest niebezpieczne? 
      - Nie ma obawy! Mam nad wszystkim kontrolę! 
      - Nie jestem tego taka pewna. Czy nie znasz opowieści o uczniu czarnoksiężnika? O tym, który zabrał się do czarów za wcześnie i one przejęły nad nim władzę? 
      - Mnie to nie grozi - zapewniła Sol. - Hanna powiedziała, że mam zdolności, by stać się równie wielka jak ona. 
      To ci dopiero ideał, pomyślała Silje. Wiedziała jednak, że dla Sol Hanna była świętością, nie powiedziała więc tego głośno. 
      W oczach dziewczyny pojawił się błysk fanatyzmu. W ten przejrzysty i piękny letni dzień wydał się Silje zupełnie nie na miejscu. 
      - Gdybym tylko mogła dostać w swoje ręce tego człowieka, który zabił Ludzi Lodu, a wraz z nimi Hannę, zrobiłabym... 
      - Hanna była bardzo, bardzo stara - powiedziała Silje. - Wiesz, często zastanawiałam się, czy nie trzyma się przy życiu tylko po to, by wyuczyć kogoś takiego jak ty. 
      - Tak właśnie mówiła. Próbowała z Tengelem, ale on się wzbraniał. Dlatego była uszczęśliwiona, kiedy ja się pojawiłam. A ten człowiek... nazywał się Heming, prawda? 
      - Tak, Heming Zabójca Wójta. To szumowina. Uczynił nam wiele złego. Z pewnością już nie żyje. - Położyła rękę na dłoni dziewczyny. - Proszę cię, kochanie, bądź ostrożna we wszystkim, co robisz! Teraz są złe czasy. Ktoś z takim pochodzeniem jak ty narażony jest na ogromne niebezpieczeństwo. Istnieją specjalne sądy do... takich spraw. Dobrze, wszystko już powiedziałam. Może weźmiemy Arego i poszukamy czegoś dobrego w kuchni? Zostało chyba jeszcze trochę ciasta na miodzie. 
      - Gdzie jest Liv? 
      - Jak zwykle w zamku u Daga. 
      - Mogę po nią pójść - ochoczo zaproponowała Sol, wzbudzając uzasadnione podejrzenie swoją gotowością. 
      - Później, Sol - poprosiła Silje z uczuciem, że wszystko, co mówiła, spłynęło po dziewczynie jak woda. 
      W kościele Grastensholm kościelny obserwował parafian ze swego miejsca przy chórze. 
      Cóż za hołota, myślał z pogardą. Te żałosne baby i ograniczeni chłopi sądzą, że dostąpią zbawienia? Prawo do niego mieli tylko wybrani słudzy Pana, tacy jak on sam. 
      Pożółkła skóra na wychudzonej twarzy fanatyka napięła się mocniej na kościach policzkowych, odsłaniając końskie zęby, a zimne, stalowe oczy zaokrągliły się z ciekawości. Czyż ten nieprzyzwoity gospodarz z Nerhaug nie wpatruje się w wycięcie sukni swej sąsiadki? Grzech, wszędzie grzech! To musi być ukarane! Tak, teraz już zupełnie otwarcie podziwia bujne kształty kobiety, widać to wyraźnie. 
      Kościelny odruchowo otarł usta. Gospodarz z Nerhaug z pewnością ma ochotę wetknąć rękę w przełęcz między piersiami, a potem posunąć jeszcze niżej... 
      A ona? Ta grzeszna kobieta, czyż nie siedziała niespokojnie, kręcąc się, by jej ciało kusiło i uwodziło prostaków? 
      Ukaraj ich, Panie, ukaraj! Niech płoną w ogniu piekielnym! Zabij ich, niech odzienie spadnie z tej kobiety, obnażając jej bezwstydność. Ladacznica, dziwka... Kościelny smakował te straszliwe słowa, z upodobaniem obracając je w ustach. 
      O, gospodarz z Nerhaug ślini się już zapewne z pożądania, chcąc dotknąć tych nabrzmiałych piersi, zanurzyć się w zmysłowości. Powalić kobietę na podłogę, przewracać się z nią, zedrzeć szaty i pogrążyć się w grzechu! 
      Kościelny drgnął, szybko założył nogę na nogę i skrzyżował ręce na udach. Ze strachem przysłuchiwał się słowom księdza. Nie, dzięki Bogu, jeszcze nie czas na jego rolę podczas mszy. Teraz nie musiał wstawać. 
      Szatan znów był u niego, oparł mu się jednak! 
      Wzrok kościelnego powędrował dalej, ku ławom, gdzie siedzieli szlachetnie urodzeni. Była tam baronowa Meiden ze swą brzydką córką i wnuczkiem spłodzonym w grzechu. Nie mógł zupełnie pojąć, jak ktoś w ogóle mógł wziąć do łoża taką brzydką, chudą kobietę. I ta panna siedziała tu, w kościele należącym do niego i do Boga (tak, to właściwa kolejność) wraz ze swym nieprawym synem! A ksiądz to tolerował! Taki był niezdecydowany i słaby. Łagodny i ustępliwy, jak mawiali parafianie. Ha! Był po prostu tchórzem! Za mało straszył świętą karą boską. Sąd! Piekło! Czeluść! Czy nigdy się o tym nie uczył? Nic dziwnego że w parafii kwitnie niemoralność. 
      Aha! Oczy kościelnego zwęziły się i zaświeciły triumfująco. 
      Tam była rodzina z Lipowej Alei. Gospodyni i najmłodsze dzieci. Jak zwykle! 
      A gdzie gospodarz? To odbicie samego Diabła? Nie, z pewnością nie było go w kościele. Nie przyszedł ani razu. Trzeba o tym donieść. 
      Nie było też w kościele najstarszej córki! Nigdy tu nie przychodziła. Kościelny kilka razy widział ją we wsi; zapamiętał jej wyzywające ciało, zielone oczy i niezwykłą twarz. Zawsze miała ze sobą czarnego kota. Cóż można sądzić o takim postępowaniu? 
      Nigdy w kościele, czarny kot, zielone oczy, bezwstydne zachowanie, sprowadzające młodych, bezbożnych chłopców na manowce. To dosyć dowodów! Więcej niż dosyć! Nie tak dawno skazano za czary pewną starą kobietę tylko dlatego, że była garbata i chodząc mówiła do siebie. U tej dziewczyny oznaki są dużo wyraźniejsze. Czyż on, taki pobożny człowiek, nie musiał ukryć się w lesie, by tam wypędzić ze swego ciała Szatana zaraz po spotkaniu z dziewczynką? Było oczywiste, że to ona sprowadziła na niego Diabła. Biedni ci młodzi chłopcy, którzy nie potrafili panować nad sobą tak jak on i nad którymi nie czuwała łaska boska! 
      A pan Tengel? Czy nie mówiono o jego cudownych uzdrowieniach? Skąd miał takie zdolności? W każdym razie nie nauczył się tego w kościele! 
      Kościelny zatopił się w marzeniach. Nareszcie miał z czym udać się do trybunału inkwizycji! Nieważne, że w Norwegii obowiązywała inna nazwa, istotne, że zasada była taka sama. W okręgu istniał specjalny sąd dla czarownic. Już jutro pojedzie do Akershus i przedłoży dowody. Będzie się cieszył szacunkiem i poważaniem tu na ziemi. Ludzie dowiedzą się, kim jest. A poza tym dostanie jeszcze jedną gwiazdę na niebie - oprócz tych, które już najpewniej zostały mu przydzielone. Będzie miał zapewnione miejsce w pobliżu tronu Pana. Jeśli tylko ujawni tych zatwardziałych pogan i bluźnierców. 
      Wolą Pana jest, aby wszystko, co wiąże się z działalnością Szatana i jego uczniów, zostało wyplenione! 
      Życie jest piękne! 
      Trzech dostojnych mężów od stóp do głów uważnie lustrowało kościelnego, jakby był jakąś nędzną kreaturą. W ich oczach można jednak było zauważyć zainteresowanie przybyszem. Znajdowali się w pustej kamiennej komnacie w Oslo nie opodal zamku Akershus. W ogromnym pomieszczeniu ich głosy odbijały się głośnym echem. 
      - To, co nam przedkładasz, to bardzo poważne zarzuty - rzekł najważniejszy, starszy, odpychająco surowy mężczyzna. - Ale imię Tengela nie jest nam nieznane. Od dawna już się nim interesujemy. On cieszy się ogromnym poważaniem większości ludzi, dlatego działać należy bardzo ostrożnie. Ma liczne powiązania i obrońców, którzy stoją wysoko. Za wysoko! Gdybyśmy jednak zebrali dowody.... 
      Młodszy mężczyzna o cienkich, ciemnych włosach i oczach płonących gorliwością, powiedział szybko: 
      - Pozwólcie mi tam pojechać, panie sędzio! Pozwólcie mi zbadać sprawę i znaleźć dowody, których nam potrzeba! 
      - Tak, dajmy zgodę naszemu młodemu nowicjuszowi. Niech pokaże, do czego się nadaje - wtrącił trzeci. 
      Wysoki sędzia, posiadający w dziedzinie walki z czarami władzę nad kościołem i nad państwem, wydawał też wyroki w normalnych sprawach. Popatrzył wnikliwie na swego młodego, gorliwego kolegę. 
      - Ile macie lat, Johanie? 
      - Trzydzieści cztery, panie sędzio. 
      - A więc osiągnęliście już wiek, kiedy człowiek potrafi sformułować właściwą ocenę. Wiecie, jakich oznak należy szukać. Sprawdzić, czy dziewczyna jest wiedźmą, a Tengel czarownikiem albo, co gorsza, samym mistrzem. Łaskawym okiem spojrzymy na dowody, których dostarczycie. 
      - Pamiętajcie jednak - rzekł drugi - o zachowaniu szczególnej ostrożności. Nie możemy następować na odciski nikomu z kręgów jego wysokości. Pan Tengel nie jest ot takim sobie przeciętnym człowiekiem. 
      - Tak, potrzebujemy mocnych i niezbitych dowodów - zgodził się główny sędzia. - Ale jeżeli je znajdziemy... Jeżeli ten człowiek mówi prawdę, to Tengel nie jest zwykłym czarownikiem. Skazać mistrza czarownic... 
      On również zatopił się w myślach, folgując własnej fantazji. 
      - Kiedy mogę wyruszyć? - zapytał Johan rozgorączkowany czekającym go zadaniem. 
      - Natychmiast. Macie na to tydzień. Oczywiście nikt nie może wiedzieć, kim jesteście i z jaką sprawą przybywacie. Nigdy dość przezorności w służbie niebu. 
      Sędzia zwrócił się ku kościelnemu. Jego ton był teraz chłodniejszy. 
      - A wy, dobry człowieku, przyjmijcie ten pieniądz jako podziękę za pomoc. Idźcie w pokoju! 
       

ROZDZIAŁ X

      - Mamo! - wołała Liv. - Jakiś biedny, wygłodzony człowiek prosi o gościnę. Chciałby zostać przez kilka dni. Jest w drodze i nie ma już sił iść dalej, dopóki nie odpocznie. Rozbójnicy obrabowali go ze wszystkiego. 
      Silje wyszła na schody. Wycieńczony mężczyzna w prostej opończy poruszył jej gorące serce. 
      - Wejdźcie, proszę, mój drogi - powiedziała pomagając mu pokonać schody. - Musicie przybywać z daleka? 
      - Tak, z Sogn. Przez góry. Byłem w drodze do Akershus, kiedy mnie napadnięto kilka dni temu. Pozwólcie mi się przedstawić; nazywam się Johan, jestem pisarzem. 
      Mimo sprzeciwów Johana, który miał na tyle ascetyczny wygląd, że mógł uchodzić za wygłodniałą ofiarę brutalnego napadu, położono go do łoża i pokojówka przyniosła mu posiłek. 
      Leżąc rozglądał się po ładnej, niskiej izbie na poddaszu, dziwiąc się dekoracjom na ścianach i bolejąc nad tym, że musi udawać chorego. W łożu niewiele mógł zdziałać. 
      Niebrzydka kobieta ta młoda gospodyni, myślał. Być może prostego pochodzenia, ale jej oczy promieniują serdecznością. Wydaje się taka... szczęśliwa! 
      W kręgach, w których się obracał, Johan nie spotkał zbyt wielu szczęśliwych ludzi. Byli wśród nich fanatycy, rozradowani, kiedy udało im się pojmać kilka czarownic jednego dnia lub kiedy triumfowali nad złem czającym się w ludziach. Nagle zaczął wątpić, czy to aby jedyne źródło prawdziwego szczęścia na świecie. 
      Johan westchnął głęboko i wzmocnił swą wiarę słowami biskupa Palladiusa: 
      Czarownice otrzymują teraz właściwą zapłatę. Nie mogły już dłużej radzić sobie w ewangelicznym, jasnym świecie. Wystawiane są teraz na powszechne potępienie. Usuńcie je z tego świata. To ich zasłużona kara. W Danii poluje się na nie niczym na wilki, a w Malmö wiele z nich zostanie spalonych. W Als niedawno schwytano pięćdziesiąt dwie czarownice, jedna wydaje drugą i tak wciągają się wzajem do drugiego świata... 
      Jego pobożne myśli zostały przerwane. W drzwiach stanął nieduży chłopczyk. 
      - Witaj - powiedział Johan. - Jak się nazywasz? 
      - Are syn Tengela, mam siedem lat, niedługo będę miał osiem. Czy jesteś chory? 
      - Niezbyt poważnie. 
      - Wkrótce otrzymasz pomoc, ale ojca nie ma w domu, a Sol jest w lesie i uprawia czary. 
      Johan drgnął. 
      - Sol... czy to twoja siostra? 
      - Tak. 
      - I mówisz, że uprawia czary? 
      - Oczywiście. - Chłopiec zbliżył się. - Umie uzdrowić bez względu na to, jak ciężko jesteś chory, przyrządzając tylko swój proszek. Potrafi też sprawić, że rzeczy znikają, i opowiadać o tym, co dzieje się w innych miejscach, o których nigdy przedtem nie słyszała. 
      - To niezwykle ciekawe - rzekł Johan z bijącym sercem. - Bardzo chciałbym ją spotkać. 
      Ktoś zawołał chłopca i ten zniknął. 
      Johan był podniecony. Szło jak z płatka. Potrzebował jednak dowodów, tymczasem leżał tu i musiał udawać wyczerpanego i chorego. 
      Otworzyły się drzwi i Johanowi zaparło dech w piersiach. Do środka wszedł olbrzymi mężczyzna w powiewnym płaszczu. Johan uznał, że wygląda on niesamowicie, niczym zły duch. Jego ramiona miały szerokość drzwi, a żółte oczy połyskiwały złowrogo w diabolicznej twarzy. 
      W ostatniej chwili Johan powstrzymał się od wołania do swych niebieskich obrońców o pomoc. 
      - Czy jesteście ranny? - zapytała zjawa twardym, chropawym głosem. 
      A więc to był ów Tengel! Demon, który potrafił leczyć najcięższe choroby. Miał zapadnięte oczy, wydawał się tak wyczerpany, jakby wysączono z niego wszystkie życiodajne soki. To on powinien tu leżeć, nie ja, pomyślał Johan. 
      - Nnnie, nie jestem ranny - wyjąkał śmiertelnie przerażony. - Tylko całkiem opadłem z sił, ale dobrze się mną zajęto. 
      - Chciałbym was obejrzeć - rzekł Tengel ściągając z niego kołdrę. 
      Johan skulił się. 
      - Nie, to niepotrzebne. Nic mi nie jest. 
      Protestował, przerażony tym, że Tengel znajdzie papiery ukryte w skórzanym woreczku, który miał u pasa. Zapisane tam były wszystkie punkty, które należało zakreślić, by udowodnić, że ma się do czynienia z wiedźmami i czarownikami. 
      Zazwyczaj nie było to potrzebne. Kiedy w jakimś dworze krowa przestała dawać mleko, wystarczyło wskazać na sąsiadkę jako na tę, która rzuciła urok na zwierzę. Jeśli mężczyzna złamał rękę, oskarżał zwykle jakąś kobietę, której nie lubił, o sprowadzenie na niego nieszczęścia lub spojrzenie złym okiem. Bywało również, że kobiety schwytane jako czarownice wydawały podczas tortur wiele innych. Przesłuchiwano je wówczas i poddawano ciężkim próbom - na przykład próbie wody. Wrzucając ofiarę do wody, szybko można było sprawdzić, czy naprawdę jest czarownicą. Jeśli unosiła się na powierzchni, uznawano ją za wiedźmę i palono na stosie, jeśli natomiast tonęła, ogłaszano ją niewinną. Proste i skuteczne. 
      O tak, Johan naprawdę czuł się jak wysłannik niebios. Na rachunek Boga zbawiał świat od wszelkiego zła. 
      Tu jednak nie można było od razu przystąpić do rzeczy. Gorzko żałowaliby ci, którzy pojmaliby najpopularniejszego uzdrowiciela wyższych warstw bez dostatecznych dowodów uprawiania przez niego czarów! 
       - Dobrze, jak sobie życzycie - powiedział Tengel i na powrót przykrył go kołdrą. Przypuszczał, że przybysz po prostu się wstydzi. 
      - Już... już mi lepiej - szybko wyjaśnił Johan. - Jutro będę mógł wstać - zapewniał skwapliwie. 
      Tengel popatrzył na niego badawczo. Miał przeczucie, że coś jest nie w porządku, i nie spuszczał oczu z Johana, który bał się coraz bardziej. 
      Muszę się stąd jak najszybciej wydostać, pomyślał. Zanim ten człowiek mnie zabije. Bez wątpienia jest w stanie to zrobić. 
      Kiedy został sam, na chwilę zapadł w sen. 
      Obudził się nagle. Na zewnątrz było ciemno, a przy jego łożu stał ktoś ze świecą w dłoni. 
      - Jesteś niedźwiedziem - dotarł do niego wesoły głosik wraz z perlistym śmiechem. - Polarnym niedźwiedziem. 
      - Co? - zapytał zaskoczony. 
      Dziewczynka roześmiała się radośnie i bez cienia zażenowania przysiadła na brzegu jego łoża. 
      - To bajka - rzekła. - Nie znasz jej? W ciągu dnia jesteś niedźwiedziem, a nocą pięknym księciem, który leżał w łożu z księżniczką. Chociaż nie ma tego w bajce, to ja i tak wiem, co oni robili! A księżniczka przyszła niosąc w ręku świecę, bo była ciekawa, jak wygląda książę. Kapnęło na niego ze świecy, aż się obudził i okropnie rozzłościł. Czy ty się rozzłościłeś? 
      Zafascynowany tą bezładną mieszaniną bajki i rzeczywistości wyjąkał bez zastanowienia: 
      - Nie, wcale nie. Pozwól mi się przedstawić... 
      - Wiem, kim jesteś. Jesteś pan Johan. Nie wiem jednak, dlaczego tu leżysz. Nic ci przecież nie jest. 
      Jego oczy przywykły już do ciemności i zobaczył twarz dziewczynki. Była bardzo piękna, w oczach miała błysk drwiny, a na ustach lekki uśmiech. Johan zastanawiał się, skąd mogła wiedzieć, że nic mu nie dolega. Nie badała go chyba, gdy spał? 
      Jak gdyby czytając w jego myślach, powiedziała: 
      - Wystarczy mi tylko dotknąć ręką twojej skóry, aby poczuć wibracje, które powiedzą, czy jesteś chory, czy nie. Wyczuwam to również po zapachu człowieka. Tengel też posiada tę zdolność. 
      - Czy to wy macie na imię Sol? Ten mały chłopczyk wspomniał to imię. 
      - Tak. Nie mów do mnie wy, to tak głupio brzmi, nie jestem matroną! Tengel jest moim wujem. On i Silje zajmowali się mną i Dagiem, tym, który mieszka teraz w Grastensholm, od czasu gdy byliśmy mali. Żadni prawdziwi rodzice nie mogliby dać nam więcej miłości. Zdarza się, że czasami na mnie krzyczą, ponieważ nie jestem taka grzeczna jak Dag. Wiem jednak, że krzyczą, bo mnie kochają i chcą, by nie było mi źle w życiu. Jestem trochę dzika i najczęściej robię to, na co mam ochotę. 
      Johan uniósł się na łokciu. Mógł teraz zacząć przesłuchanie. Sama się napraszała. 
      - Powiedziałaś, że twoje dłonie są niezwykłe. Co to znaczy? 
      Chętnie odpowiedziała: 
      - Bierze się to stąd, że pochodzimy z rodu, który posiadł taką zdolność. 
      Johan zdecydował się postawić wszystko na jedną kartę. 
      - Ja też mam takie dziwne uczucie. Skóra na jednej mojej ręce, od łokcia do nadgarstka, jest jakby niewrażliwa. 
      To było kłamstwo, chodziło jednak o najważniejszy dowód. Charakterystyczną cechą każdej czarownicy był nieczuły, martwy punkt gdzieś na ciele - podarunek od samego Szatana. Dziewczyna z pewnością zaraz wpadnie w pułapkę, skusił ją, by powiedziała mu o tym, co, jak mogła przypuszczać, jest wspólne dla nich obojga. 
      Tymczasem Sol objawiła jedynie żywe zainteresowanie. 
      - Jakie to dziwne! Czy to znaczy, że w ogóle nic tu nie czujesz? 
      - Nic. 
      Uszczypnęła go boleśnie w przedramię. Musiał z całych sił opanować się, by nie krzyknąć. 
      - Nie, nic nie czuję - skłamał. 
      - Właściwie nie jesteś taki brzydki - stwierdziła przypatrując mu się. - Gdybyś nie miał takich krótkich włosów i zaciśniętych ust, mógłbyś być nawet przystojny. Chociaż nie tak przystojny jak Klaus. On pracuje we dworze. Chyba się w nim trochę zakochałam. Czy ty byłeś kiedy zakochany? Nie jestem całkiem pewna, czy to, co czuję, to miłość. No więc, byłeś? 
      - Czy nie jesteś jeszcze za młoda, żeby się zakochać? - odpowiedział wymijająco. Pomyślał, że Klaus nie wydaje mu się szczególnie miły. 
      - Niedługo będę miała piętnaście lat. 
      Mój Boże! To jeszcze dziecko! Czarująca mieszanka niewinności i nagłej dojrzałości. 
      Wrócił do rzeczy: 
      - Twój brat powiedział, że uprawiasz czary. Potrafisz sprawić, że przedmioty znikają. 
      - Are? - roześmiała się. - On wierzy we wszystko. Przytrzymaj świecę, to sam zobaczysz! 
      Wzięła ze stołu ciastko i pokazała mu je na otwartej dłoni. Zamknęła dłoń, odwróciła jego uwagę jakimś pytaniem - i już ciastko zniknęło. 
      Johan poczuł, jak przez całe jego ciało przebiegł zimny, nieprzyjemny prąd. Jeżeli to nie były czary, to on nie nazywa się Johan. 
      Znów rozległ się dźwięczny śmiech. 
      - Pokażę ci, jak to zrobiłam. 
      Kiedy powoli wszystko powtórzyła, Johan zaczerwienił się ze wstydu. A więc to było takie proste! Żadne czary! 
      W głębi duszy prosił swych mocodawców, by wybaczyli mu nagłe uczucie ulgi. Zdarzyło się to po raz pierwszy w jego karierze łowcy czarownic. Zwykle gdy znaleźli jakieś podejrzane kobiety, wyprawiano wielką ucztę. Nagle przypomniał sobie radość, jaka wypełniała jego serce za każdym razem, kiedy padały rozstrzygające słowa, skazujące winną na tortury lub stos. 
      To była szlachetna radość sprawiedliwości. Jego usta zacisnęły się jeszcze mocniej. W walce ze złem nie można okazywać słabości! 
      Do izby weszła piękna, młoda gospodyni o łagodnych oczach, złajała dziewczynę, przeprosiła Johana za jej zachowanie i zabrała ją ze sobą. 
      Opadł na łoże. W izbie od razu zrobiło się pusto i smutno. 
      Właściwie nie jesteś taki brzydki. 
      Nikt jeszcze nie odważył się powiedzieć czegoś takiego do jednego z członków groźnego sądu. 
      Słowa te rozgrzewały go niemal tak jak stos, na którym płonęły czarownice. 
      Następnego ranka uparł się, by wstać. Udając, że ma obolałe i sztywne członki, poczłapał na dziedziniec. 
      Zetknął się tu z czymś nieoczekiwanym. Całe podwórze pełne było ludzi. Niektórzy z nich mieli na sobie proste, lecz odświętne odzienie, większość jednak stanowili biedacy w łachmanach. Niewielu było dostatnio ubranych. 
      Stanęła za nim Silje. 
      - Co się stało? - zapytał przerażony. 
      - Stało? Dlaczego? 
      - Ci wszyscy ludzie! 
      - Ach, oni. Każdego dnia przybywa ich tylu. Przychodzą do mego męża po pomoc. 
      - Myślałem, że on uzdrawia wyłącznie ludzi wysoko urodzonych. 
      - O nie. Oni stanowią tylko małą część jego pacjentów. Ci tutaj to jego prawdziwi podopieczni. 
      - Ależ on chyba nie ma czasu dla wszystkich? 
      - Stara się, panie Johanie - odparła Silje. - Robi wszystko, by im pomóc. Bardzo się o niego niepokoję. Zamęcza się. 
      Johan przypomniał sobie twarz Tengela, płonące z wycieńczenia oczy, zaczerwienione, jak gdyby pełne piasku. 
      - Ale czyż on nie jest dobrze sytuowanym medykiem? Po co mu ci, na których się nie wzbogaci? 
      - Tengel nigdy od nich niczego nie żąda. I tak przynoszą to, co mają: jajko, kobiałkę, wiązkę chrustu... Bardzo chcą się czymś odwdzięczyć, zachować tę resztkę godności, która jeszcze w nich tkwi. 
      Johan znalazł się nagle w zupełnie nowym świecie, z jakim nigdy się do tej pory nie zetknął. Nie miał jednak czasu o tym myśleć. Chodziło przecież o dzieło Szatana, sąd tego wymagał. 
      - Pani Silje, chciałbym bardzo udać się jutro z waszym mężem na mszę, jeśli on nie będzie miał nic przeciwko temu - powiedział chytrze. 
      - Możecie pójść z nami, lecz mój mąż nie będzie wam towarzyszyć - uśmiechnęła się ze smutkiem. 
      - Dlaczego? 
      - Nie rozumiecie tego? Bardzo chciałabym utrzymać go przy życiu. Uzdrawianie odbiera mu siły. Kładzie dłonie na chore miejsca ludzi, jego moc przechodzi na nich. Wyjątkowo źle znosi niepowodzenia, bo i one się zdarzają. Ciągle musi się starać, by mieć dostateczny zapas ziół, czasami bowiem trudno je zdobyć, zwłaszcza zimą. Rozumiecie więc, że w niedziele posyłam go do łoża. - Śpi jak kamień przez cały dzień. Uważam, że ważniejsze jest, by miał siły uzdrawiać tych nieszczęśników, zamiast siedzieć w kościele i drzemać. 
      - Ależ w ten sposób nie może słuchać słowa bożego! Stoi z boku! 
      - Nie sądzę. Jest jeszcze jeden powód, dla którego Tengel nie chodzi do kościoła. Kiedyś, bardzo dawno temu, chciał uczestniczyć w nabożeństwach. To było kiedy jeszcze mieszkaliśmy na północy. Odmówiono mu jednak wstępu, gdyż ludzie twierdzili, że należy do samego Złego. I to tylko z powodu jego wyglądu, któremu nie jest przecież winien. To boli, panie Johanie! Sądzę, że Tengel obawia się ponownego odtrącenia. Ale on i Sol mają własną formę mszy. W samotności, wśród przyrody, bezpośrednio rozmawiają z Bogiem. Uważają, że księża nie są aż tak ważnymi pośrednikami. Często nawet mogą być szkodliwi. 
      - Nigdy nie słyszałem czegoś takiego! A więc dziewczynka również nie chodzi do kościoła? 
      - Nie, ona ma takie gwałtowne usposobienie. Staramy się trzymać ją z dala od dużych zgromadzeń. 
      - Chcecie powiedzieć, że jest opętana? Przez złego ducha? 
      - Sol? - roześmiała się Silje. - Nie. Ale ona jest bardzo samodzielną młodą osobą, która robi akurat to, co jej przyjdzie do głowy. Jej komentarze mogłyby podczas mszy wydać się zbyt zaskakujące. 
      Silje w myślach odmówiła modlitwę, prosząc Boga o wybaczenie. Mówiła prawdę, gdy opowiadała o Tengelu. Wiedziała, że jego stosunek do Boga jest szczery i gorący. Ale Sol? O jej wierze nie wiedzieli nic. Wiadomo było jedynie, że wołami nie da się zaciągnąć do kościoła. Był to oczywisty wpływ Hanny, która otwarcie czciła Diabła i okazywała pogardę ludziom wierzącym. Silje nawet przez moment nie sądziła, że Sol chodzi do lasu po to, by się modlić! Wiele razy usiłowała rozmawiać z dziewczynką i starała się wychować ją w wierze w Chrystusa, jednak Sol nigdy nie chciała jej wysłuchać, broniąc swojego ja. 
      Wielokrotnie w myślach Silje pojawiały się słowa Hanny: 
      Sol to fałszywy ślad. To ty i Tengel, tylko wy jesteście Ludźmi Lodu, tylko wy będziecie kontynuatorami rodu. 
      Sol, kochana dziewczynko, co z ciebie wyrośnie? 
      Czy byli zbyt pobłażliwi? Czy powinni karać ją surowiej? Nie, i Tengel, i Silje wiedzieli, jak bardzo to było niebezpieczne. Żadne z dzieci nie dostało tyle lania co Sol, ale skończyli z tym już dawno. Zemsta Sol za każdym razem dotykała głęboko, była straszna. Zawsze, w tajemniczy sposób, coś w ich otoczeniu ulegało zniszczeniu. Stanowiło to jakby ostrzeżenie. Tengel wiedział, że sprawczynią była Sol. Nawet on nie miał władzy nad dziewczynką, gdyż od wielu lat nie używał swej złej mocy i wzbraniał się przed stosowaniem takich środków. 
      Sol, kiedy ją łajali, bywała zwykle bardzo poruszona. Gdybym sama mogła decydować o sobie - stwierdziła pewnego razu - chodziłabym swoimi własnymi drogami, nie zważając na to, co podoba się innym. Ale przecież was kocham, usiłuję zachowywać się jak większość ludzi. Staram się jak mogę, nie bądźcie więc na mnie źli! 
      Przystali na to. Wiedzieli, że jest jej trudno; nie była taka jak wszyscy. Starali się naprowadzić ją na dobrą drogę miłością, największą, jaką mogli jej dać. 
      Nie do pomyślenia było, żeby gdzieś ją odesłać. Tu miała zapewnione bezpieczeństwo. Wśród obcych ktoś mógłby ją rozdrażnić i nie wiadomo, jak by się to skończyło. 
      Czasami Silje wspominała, jak Tengel ujrzał Sol po raz pierwszy. Poczuł wtedy, że mała nie powinna żyć. Zdarzało się, że Silje w głębi duszy przyznawała mu rację. 
      Mimo wszystko kochali dziewczynkę. Sol potrafiła być łagodna i czuła, zawsze troskliwie opiekowała się młodszym rodzeństwem, chociaż czasami sprowadzała je na manowce. Nie była jednak jedynym dzieckiem na świecie ze skłonnościami do psot! 
      Być może kochali ją nawet odrobinę mocniej niż pozostałe dzieci, tak jak kocha się dziecko, które przynosi najwięcej trosk i smutków. 
      Charlotta chciała ją zabrać do siebie na dwór. Tego jednak nie można było uczynić, wywołałoby to skandal. Charlotta nie znała wszystkich słabych stron dziewczynki. Może jednak miała rację, że Sol przechodziła właśnie trudny okres, który trzeba przeczekać. Było to, w każdym razie, źdźbło nadziei, którego się chwytali. 
      Silje zorientowała się, że przybysz coś do niej mówi. 
      - Chyba się trochę przejdę - powiedział - żeby rozruszać nogi. 
      - Oczywiście - odparła Silje z roztargnieniem. - Obiad jemy o jedenastej. 
      Jeszcze z domu dojrzał, że dziewczynka z kotem na ramieniu zniknęła na skraju lasu. Johan przeszedł między, oczekującymi ludźmi, by podążyć jej śladem. 
      Kiedy przemierzał dziedziniec, usłyszał nagle stłumione pssst. 
      Odwrócił się. Przed nim stał kościelny; groteskowo wyglądał ukryty pod szerokim płaszczem z kapturem. 
      - Witajcie, panie Johanie - wyszeptał ochryple ten pożółkły strach na wróble. - Chciałem tylko dać znać, że jestem w pobliżu, gdybyście potrzebowali mojej pomocy. 
      Johan bardzo się zirytował. Niepotrzebna mu była żadna asysta. 
      - Bądźcie łaskaw nie skradać się jak czarny charakter z przedstawienia wędrownych kuglarzy. Czy chcecie wszystko zepsuć, człowieku? Odejdźcie stąd! Natychmiast! 
      To była zaleta przynależności do sądu dla czarownic. Stanowisko niosło ze sobą niezwykłe poważanie. Kościelny, położywszy uszy po sobie, błyskawicznie zniknął z dziedzińca. 
      Johan zagłębił się w okryty letnią szatą las. Poszedł okrężną drogą, by nikt nie powziął podejrzeń, że śledzi dziewczynkę, choć właśnie taki, a nie inny miał zamiar. 
      Dla Boga - przeciw Diabłu. 
      Zawołanie to ciągle powtarzał sobie w myśli, stąpając po ocienionym mchu. Pragnął umocnić swą wolę przysłużenia się sprawiedliwości. Nie dlatego, by to było konieczne. Johan należał do tak zagorzałych fanatyków, że mógł we śnie wskazać uczniów Diabła, nie badając zbyt dokładnie, czy są winni. On przecież wie najlepiej! Dla Boga - przeciw Szatanowi! 
      Długo musiał krążyć, zanim znalazł Sol. Usłyszał w końcu jej miły głos, a zaraz potem ją zobaczył. 
      Klęczała na łące nad brzegiem niewielkiej rzeczki. Rozłożyła przed sobą kawałek płótna i przemawiała do kota, który usadowił się naprzeciwko. 
      Na płótnie, które, jak Johan rozumiał, było poprzednio węzełkiem, leżała cała masa niezwykłych rzeczy, ułożonych w jakiś wzór. 
      Serce zabiło mu mocniej. Nie było wątpliwości, czym zajmuje się dziewczyna. Czarami! 
      - Wyjdź, Johanie! Chodź tutaj i zobacz, co robię! 
      Zawstydzony wyszedł zza krzaków i zbliżył się do niej. 
      Dzień był prześliczny. Łąkę otaczały krzewy dzikiej róży, które właśnie zakwitły, pełno było jaskrów i niebiesko kwitnącego leśnego geranium. 
      Dla wychowanego w ascezie Johana dziewczynka była jak zjawisko. Te rumiane policzki, łagodnie wygięte usta i niezwykłe oczy! Nie potrafił określić, czy były żółte, czy zielone, tak często zmieniały kolor. Twarz miała obramowaną ciemnymi, niemal czarnymi lokami, które spływały w dół aż na białą bluzkę. Jak na czternastolatkę kształty miała już bardzo dobrze rozwinięte. Oczy Johana piekły i swędziały od czegoś, co mogło być łzami. On jednak nie pamiętał, czym były łzy. 
      Kot popatrzył na niego obojętnie zielonymi oczami i odwrócił łepek. 
      - Zobacz, Johanie, co zrobiłam - powiedziała Sol z ufnością, od której poczuł nagły skurcz w żołądku. Zaklęłam szczęście dla ciebie, tak abyś był zdrowy i nic cię już nie bolało. To powinno pomóc. Ale twoja dusza jest pełna rozterek i niedługo twój niepokój będzie jeszcze większy. 
      - Nie chcę wiedzieć, co mnie czeka w przyszłości - powiedział szybko. 
      Cóż to za wymysł! I tym właśnie chciała go skusić! 
      Sol zebrała zaraz swoje przedziwne, zasuszone skarby, tak stare, że trudno było stwierdzić, czym naprawdę były. 
      - Wybacz, byłam tylko ciekawa ciebie i twojej przyszłości - mruknęła. - Może lepiej jednak będzie nie wiedzieć zbyt dużo. Jest pewien znak, który mi się nie podoba... A tak dobrze ci życzę. 
      - Bardzo miło z twojej strony, że tak się o mnie troszczysz - powiedział, nie mogąc oderwać od niej wzroku. - Nie powinnaś jednak zajmować się takimi rzeczami. 
      - Przecież to nic nie jest, to tylko zabawa. No, muszę już iść. Idę do mego brata, barona, z wiadomością od Silje. Nie wolno już nam nazywać panny Charlotty panną - roześmiała się. - Ona jest przecież matką Daga, wiesz o tym pewnie? 
      Tak. Johan wiedział o tym od kościelnego. Grzech, wszędzie grzech! mówił ten nieprzyjemny człowieczek o świecących, uszczęśliwionych oczach, przesuwając językiem, przypominającym język węża, po cienkich wargach. 
      Nagle Johan zadrżał. Przecież kościelny był jego wspólnikiem, praworządnym człowiekiem, musi więc okazać mu wyrozumiałość. 
      Dziewczynka pomachała mu i odbiegła lekko jak tancerka, a kot skakał za nią. Wszystkie zawiłe pytania, które sformułował w myślach, skryły się gdzieś w zakątku mózgu, bezsilne i bezużyteczne. 
      Zanim wyruszył w powrotną drogę do Lipowej Alei, postał chwilę, a potem zamyślony wyjął ze swego tajemnego schowka papiery i kawałek węgla. Wszystko, na co zgodnie z zaleceniami głównego sędziego miał zdobyć odpowiedź, zostało dokładnie zanotowane. Pytań było wiele - niezwykle wymyślne, wyraźnie ponumerowane. Przeczytał punkty, na które należało znaleźć odpowiedź. Tak, teraz już wiedział, jak odpowiedzieć na najważniejsze pytania. 
      Czy istnieją oznaki, że są uprawiane czary? 
      Tu trzeba napisać wyraźnie tak, a w każdym razie na arkuszu dziewczyny. Każde z nich miało oddzielny papier, jako że była duża różnica pomiędzy wiedźmą a czarownikiem lub mistrzem czarownic. 
      Przez chwilę Johan rozmyślał o zaufaniu, jakim go obdarzono, a serce rosło mu z dumy niemal do bólu. 
      Podniósł węgielek. 
      Opuścił go. 
      Do licha, zapomniał o dowodzie, który musi przedłożyć przed sądem. Coś, nie wiadomo co, skierowało jego myśli na inny tor. Przecież łatwo mógł wetknąć jedną z tych dziwnych rzeczy do kieszeni! Choć nie wiedział, co to było, pewien był, że dziewczynka miała najstraszliwsze akcesoria. Takie jak skrzydła nietoperza, palce zgładzonych przestępców, kostki noworodków, zasuszone ropuchy i inne podobne okropności. Zmarnował szansę, która być może nigdy się nie powtórzy! 
      Chyba najlepiej będzie, jeśli zaczeka z odpowiedzią na to pytanie. 
      Wsunął papiery z powrotem do woreczka i szybkimi, zadziwiająco lekkimi krokami ruszył w stronę domu. 
       

ROZDZIAŁ XI

      Sol biegła przez las w stronę Grastensholm. Myśli jej szybowały, tak jak to potrafią tylko myśli szczęśliwego podlotka. 
      Znalazła się na otwartej przestrzeni. Szła wzdłuż płotu okalającego wybieg dla koni. Zawsze zachwycały ją rosnące tu brzozy. Stały z dala od siebie, wysokie i proste, pokryte teraz przejrzystym jasnozielonym listowiem. Na ich białych pniach gdzieniegdzie widniały czarne plamy. Przychodzili tu zwykle na wiosnę, by zbierać przylaszczki i zawilce. Łąka pokryta była wtedy niebieskim lub białym dywanem kwiecia; Sol kochała ten widok. Wydawało się jej, że między brzozami słyszy głosy rodzeństwa, okrzyki radości, gdy któreś znalazło wyjątkowo piękną kępkę kwiatów. 
      Teraz rosła tu tylko rzadka trawa, a po łące dudniły kopyta ogiera. 
      Koń był piękny, czerwonobrązowy ze złocistą, rozwianą grzywą i lekko, z wdziękiem, uniesionym ogonem. Sol starała się biec z nim na wyścigi i właściwie zadowolona była, że oddzielał ich od siebie płot. 
      Ogier zarżał triumfująco. Sol zobaczyła teraz, dokąd zmierzał. 
      Nowy parobek wszedł na wybieg dla koni, prowadząc klacz. Nowy parobek! Naprawdę miała szczęście! 
      Sol wspięła się na ogrodzenie. 
      - Hej! - zawołała. 
      Klaus odwrócił głowę i zaczerwienił się jak burak. 
      - Panienko... najlepiej, jak stąd pójdziecie. I to zaraz! 
      - Czy tu jest niebezpiecznie? Tak siedzieć? 
      - Nie, nie ma niebezpieczeństwa, ale... Pospieszcie się! Idźcie już! 
      Sol nie poruszyła się jednak. Ogier podszedł do klaczy, która starała się wyrwać z uprzęży. Uderzył kopytami w ziemię i zarżał. 
      Klaus puścił klacz wolno, przelazł przez płot i pomógł Sol zejść na dół. 
      Jak cudownie było poczuć jego dłonie w pasie! Sol chciała, by ten moment trwał wiecznie. 
      - Mam polecenie mu pomóc, ale najwyraźniej wcale tego nie potrzebuje - mruknął. - Bardzo proszę, odejdźcie, panienko! Bardzo proszę! 
      - W czym pomóc? 
      W następnej chwili odpowiedź była już zbędna. Sol zafascynowana obserwowała spektakl, którego nigdy dotychczas nie widziała. W ich gospodarstwie niewiele było bydła, głównie dlatego, żeby nie ranić Silje, która kochała zwierzęta w tak przedziwny sposób, że nie miała sił się z nimi rozstawać. A kiedy takie rzeczy odbywały się w stajni lub w oborze, dzieci trzymano z daleka. 
      Gdyby była tu Silje i przyglądała się temu z obcym mężczyzną, umarłaby ze wstydu. 
      Ale Sol to nie Silje. Cała rozpłynęła się w uśmiechu godnym imienia, które jej nadano. 
      - Piękne! - powiedziała z powagą. - Wiesz, gdy tak patrzę na nie, ogarnia mnie takie dziwne uczucie. Przechodzą mnie ciarki i łaskocze mnie w brzuchu. Czy ty też to czujesz? 
      Klaus nie wiedział, gdzie podziać oczy, jednak jego obowiązkiem było pilnowanie zwierząt, ku nim więc odwrócił rozognioną twarz. Stwierdzenie, że widok ten nie robił na nim żadnego wrażenia, byłoby największym kłamstwem świata. 
      Sol poruszała się niespokojnie, ścisnęła mocno uda, pocierając je o siebie. Patrzyła na młodego, przystojnego, lecz trochę niemądrego Klausa innymi oczami. Jej wzrok ślizgał się po nim, zaciekawiony, pytający. 
      Przesunęła się nieśmiało, prawie nieznacznie w jego stronę, tak by musnąć dłonią rękaw jego roboczej koszuli. Dotyk ten sprawił, że oddech jej stał się nierówny. 
      Znów spojrzała na konia. 
      - Jakież to cudowne! - szepnęła. - Spójrz na te na wpół przymknięte oczy klaczy! Czy nie sądzisz, że jest jej przyjemnie? 
      Klaus zerknął na nią. Kiedy zauważył jej mimowolny uśmiech i prawdziwe zainteresowanie, zachichotał ostrożnie na próbę. Wcale się nie oburzyła, więc roześmiał się głośniej, lecz nie tak, by przeszkadzać zwierzętom. Odpowiedziała na jego śmiech zalotnie, cicho i delikatnie. Byli teraz parą młodych ludzi, pozostających w pełnym związku z naturą, szczęśliwych, że udało im się podejrzeć fragment nieznanego, kuszącego świata. 
      Konie skończyły. Ogier opadł na ziemię. 
      - Czy z tego będzie źrebię? - zapytała z wrodzoną sobie roztropnością Sol. 
      Parobek kiwnął tylko głową. Jego jasnoniebieskie oczy błyszczały. 
      Sol była jak pijana; czuła szalone pragnienie, by znaleźć się na miejscu klaczy. Nie namyślając się długo, powiedziała o tym Klausowi. 
      - Ależ panno Sol! - Klaus był wstrząśnięty, oddychał krótko, z dziwnym napięciem. Zastanawiał się, czy miałby śmiałość opowiedzieć jej o jałówce, która... Ale nic przecież z tego nie wyszło, nie uległ pokusie, choć wiedział i słyszał o takich praktykach od innych parobków. Było to zresztą już dawno, tak dawno, że prawie zapomniał o tym rozpaczliwym, wynikającym z samotności pomyśle. Chciał jednak powiedzieć coś teraz, by pokazać, że rozumie jej przeżycia. 
      - Fuj! - powiedziała Sol, nie wiedząc nic o jego tajemnicy. - Nigdy nie mogłam zrozumieć, dlaczego nie wolno robić i mówić tego, na co się ma ochotę. To chyba nikomu nie szkodzi, jeżeli nie rani się ani nie wyrządza krzywdy innym? Czy ja robię ci krzywdę? 
      Klaus, który miał prostą, ale bardzo dobrą duszę, odpowiedział gwałtownie: 
      - Nie, wcale nie, panienko! Całkowicie się z panienką zgadzam, ale wiecie, takim jak ja nie wolno tego mówić głośno. 
      - Jakie to głupie! Ludzie są głupi, prawda, Klaus? 
      - Tak - odpowiedział, patrząc na nią czule i bezradnie. 
      Sol nigdy jeszcze nie doznawała podobnego podniecenia. Czuła, jak nabrzmiewają jej piersi, a w innych częściach ciała nieznośnie pulsuje. 
      Klaus obiema rękami przytrzymywał się kołka w płocie. Zmagał się ze sobą. Wiedział, że jeżeli teraz się nie opanuje, spotka go później zasłużona kara. To dziecko, gorączkowo powtarzał w myślach, w dodatku wyższego rodu. Uspokój się, Klaus, uspokój! Boże, dobry Boże, trzymaj mnie! Na wpół zduszony jęk wyrwał się z jego ust. 
      - Panienko... Zaraz tu będzie zarządca, żeby sprawdzić, jak poszło. Najlepiej, jeśli... 
      - Oczywiście, już idę. Wybieram się do dworu. Podoba ci się w Grastensholm? 
      Rozbawiło ją i wzruszyło zawstydzenie chłopaka, postarała się złagodzić atmosferę. 
      - O, tak. Ale wkrótce się przenoszę. 
      - Przenosisz się? - ten pomysł nie spodobał się Sol. 
      - Dokąd? 
      - Baronowa znalazła mi bardzo dobre miejsce w stajni wojewody. Poleciła mnie, bo tak dobrze znam się na koniach. 
      Sol zaklęła w duchu, choć było to surowo wzbronione. Żadne z nich nie przypuszczało nawet, że to spisek, by ich rozdzielić. Sol była za bardzo zainteresowana młodym, niezbyt bystrym parobkiem. Tworzyli niebezpieczną kombinację: nieodpowiedzialna Sol i Klaus, proste dziecko natury. 
      - Kiedy wyjeżdżasz? 
      - We wtorek. 
      Wtorek? To już niedługo. Sol wiedziała teraz, czego chce; odkrycie władzy, jaką posiada nad odmienną płcią, wprawiło ją w stan upojenia. On z pewnością będzie się opierał, przestraszony i onieśmielony z powodu swej niskiej pozycji w społeczeństwie. Z pewnością będzie się wzbraniał także ze względu na mój wiek. Ale ja mam swoje środki... 
      - Czy będziesz cały czas w stajni? Aż do wyjazdu? 
      - Nie, w poniedziałek muszę pognać krowy na pastwisko na wzgórzu. 
      - Sam? 
      - Naturalnie. 
      To wspaniale, pomyślała Sol. 
      - No, muszę już iść. Dziękuję za dotrzymanie towarzystwa - roześmiała się, wzięła na ręce kota, zajętego akurat polowaniem na żuka w trawie, i pobiegła. 
      Klaus spoglądał za nią tęsknie. Podniecony sceną z końmi i bliskością Sol ukrył się w lesie, by w samotności dać upust swym uczuciom. Przytulił pień brzozy i z zamkniętymi oczami usiłował wyobrazić sobie, że trzyma w ramionach Sol. Jego oddech stawał się coraz szybszy, aż w końcu opadł na kolana. Nie mógł już dłużej utrzymać się na nogach. 

* * *
      - Silje, czy nie mogłabyś namalować Daga? - zapytała Charlotta, wchodząc do pracowni. 
      - Portret? - upewniła się z wahaniem Silje. - Nie wiem, czy będę miała odwagę. Nigdy jeszcze nie próbowałam. 
      Charlotta uśmiechnęła się i odpowiedziała zaczepnie: 
      - Słyszałam plotkę o pewnym malowidle w kościele. Podobno namalowałaś Tengela z pamięci, widziawszy go przedtem tylko jeden raz. Mówią, że to wspaniały obraz. 
      - Och, kochana Charlotto! - Silje roześmiała się i zakryła twarz rękami. - Nie przypominaj mi o tym! Tengel nigdy mi nie wybaczył, że przedstawiłam go jako Diabła. Ale pomysł portretowania chłopca podoba mi się. 
      - Powinnaś spróbować. Jeżeli wizerunek Daga będzie dobry, możesz po kolei uwiecznić wszystkie dzieci. Są przecież takie ładne. Zapłacę za materiały. 
      - Ależ nie, jesteśmy teraz bardzo bogaci, Tengel i ja. Dzięki szansie, jaką dałyście nam na początku. 
      - Tego by tylko brakowało, żebyśmy wam czegokolwiek pożałowały. Aha, parobek wyjeżdża we wtorek. 
      - Dzięki Bogu, nie będę się już dłużej bała o niego i Sol. Dziękuję, że zażegnałaś to niebezpieczeństwo! Nie wiadomo, jak by się to dalej potoczyło. A właściwie wiadomo. Kamień spadł mi z serca! 
      - Rozumiem cię. Posłuchaj, Silje, co to za dziwny człowiek jest u was w domu? 
      - Pan Johan? O, on jest bardzo miły. 
      - Nie jestem tego taka pewna. Nie podoba mi się jego wścibstwo. Wypytywał o Sol i Tengela. I mnie, i matkę. 
      - Naprawdę? To dziwne. Tengel też jest w stosunku do niego podejrzliwy. 
      - Matka odniosła wrażenie, że chciał się dowiedzieć możliwie jak najwięcej złego o Tengelu. Ale trafił jak kulą w płot. Matka jest przecież największą wielbicielką twojego męża. 
      Silje uśmiechnęła się. 
      - Twoja matka jest wspaniała, Charlotto. Czy lepiej już się czuje? 
      - O tak, jest bardzo wdzięczna. 
      Silje podniosła głowę. 
      - Lipa też jest zdrowa - rzekła powoli. 
      - Oglądałaś ją wtedy? 
      - Tak. Listki były suche, prawie obumarłe. Teraz znów są zielone. 
      Przebiegł ją dreszcz. Przypomniała sobie o czymś, co kiedyś słyszała. Dawno zatarte wspomnienie. O kvenach - przybyszach z kraju zwanego Finlandią, mieszkających daleko na północy, którzy wiedzieli wszystko o czarach. Byli wśród nich mędrcy zdolni uwolnić ludzi od chorób, które zamieniali potem w drzewo. Gdzieś w jakimś miejscu rośnie to drzewo, nikt jednak nie wie gdzie. Jest prastare i chore, pełne wstrętnych, sękatych, powykręcanych odrostów. Przebywanie w jego pobliżu jest śmiertelnie niebezpieczne, bo kiedy się go dotknie, można zarazić się chorobą. 
      Wszystko to przywodziło na myśl aleję Tengela, choć on nie zamieniał nieszczęść i chorób w drzewa. To było jak... 
      Nie, nie potrafiła nawet nazwać tego, co tu się działo. 
      Zastanawiała się jednak dalej nad swymi skojarzeniami. Czy naprawdę było tak, jak twierdził Tengel, że jego źli przodkowie nie mieli absolutnie nic wspólnego z Szatanem? No tak, Tengel uważał przecież, że księga ciemności nie istnieje. Czy pierwszy Tengel mógł należeć do innego rodzaju ludzkiego? Czy mógł być kvenem? Silje wiedziała, że kvenowie pochodzą z kraju zwanego Finlandią. Ani Tengel, ani Hanna i Grimar nie przypominali jednak Finów, choć było wśród nich z pewnością wielu znających się na czarach. A może zły Tengel towarzyszył kvenom w ich podróży na zachód w kierunku Norwegii, a sam przybył z daleka, ze wschodu? Z kraju sag i przerażenia, kraju, którego ona nie znała? 
      Nie, to tylko przypuszczenia. Tengel sam przecież powiedział, że nie ma podstaw, by twierdzić, że jego praprzodek nie był Norwegiem. 
      Słyszała, że kvenowie są mali, a Tengel był olbrzymem. Nie byli też tacy ciemni, ale mieli wydatne kości policzkowe akurat tak jak Tengel. Krótki nos... 
      Dość tego! Musi zapanować nad tymi natrętnymi myślami. 
      Wyprostowała się i powiedziała drżąc: 
      - Chciałabym, by Tengel nie łączył chorób z drzewami. Chyba jestem przeczulona, zaczęłam przyglądać się wszystkim naszym drzewom ze strachem. 
      - Czy są zdrowe? 
      - Tak. Wszystkie są zdrowe. 
      I znów z zamku Akershus posłano po Tengela. Zdarzało się to czasami. Starał się wtedy spełniać życzenia możnych w taki sposób, by nie szkodziło to biedakom. Nie zabiegał o względy osób wysokiego rodu mieszkających na zamku. 
      Zamek tętnił życiem. Jeszcze zanim Tengel znalazł się w jego obrębie, dostrzegł wielkie zmiany. Budowano na sposób włoski system bastionów z ziemnymi wałami obłożonymi kamieniami od strony Ovrevoll. Wewnątrz zaskoczył go niezwykły pośpiech. Nocą przybyło tu kilku duńskich gości, a jeden z nich zaniemógł podczas podróży. 
      - Śpiesząc ciemnymi korytarzami, oświetlonymi tylko tam gdzie było to niezbędne, Tengel uśmiechał się pod nosem. Jego myśli krążyły, wokół wydarzeń, kiedy to spełniły się marzenia żony i Silje nareszcie ujrzała swego króla, a nawet dwóch. Tengel zabrał ją ze sobą, gdy trzy lata temu składano hołd Christianowi IV. Silje była trochę zawiedziona, gdyż rzeczywistość nie dorównywała jej marzeniom. Monarcha okazał się czternastoletnim młodzieńcem, z pewnością pięknie i strojnie odzianym, poza tym jednak zupełnie zwyczajnym. Nie brali, rzecz jasna, udziału w samej ceremonii, stali z boku, podczas gdy władca odbierał hołd ludu. Czego się spodziewałaś? śmiał się Tengel. Króla z baśni w koronie na głowie i z berłem ze złota? 
      Większy przepych towarzyszył jej pierwszemu spotkaniu z królem. Miało ono miejsce w listopadzie 1589 roku, kiedy król szkocki Jakub IV miał zawrzeć małżeństwo z siostrą Christiana IV, Anną. Początkowo planowano, że to księżniczka Anna popłynie do Szkocji, ale ponieważ statek, którym miała podróżować, rozbił się u wybrzeży Norwegii, niecierpliwy pan młody przybył do narzeczonej do Oslo. Cóż to był za ślub! Silje, wyprosiwszy podróż do Oslo, z bliska mogła oglądać orszak. Przez następne pół roku nie mówiła o niczym innym. 
      Było to jednak pięć lat temu, jej entuzjazm w znacznym stopniu już wygasł. 
      Z drugiego końca korytarza zbliżała się ku niemu jakaś para, rozmawiająca po duńsku. Tengel przygotował się na normalny w takich sytuacjach wybuch przerażenia. 
      Nic takiego jednak nie nastąpiło. Dama po prostu zemdlała. 
      Tengel zirytował się. 
      - Bardzo proszę, nie opowiadajcie tylko bzdur o spotkaniu Diabła we własnej osobie - powiedział, zajmując się damą i pomagając jej stanąć na nogi. - Mam ich już dość. 
      Mężczyzna, wyglądający na wysoko urodzonego szlachcica, powiedział arogancko: 
       - Niczego innego nie możesz oczekiwać, człowieku! Powinno się żądać, byście przynajmniej uprzedzali z góry! To wy musicie być tym medykiem - demonem, z którego tak dumny jest namiestnik? 
      - Tak, to ja. Myślę, że dama przyszła już do siebie. Mój pacjent czeka. 
       Skłonił się chłodno i pospieszył dalej. 
       Oczekiwał na niego służący. 
      - Tędy, panie Tengelu! A więc natknęliście się, panie, na Jakuba Ulfelda? Był pewnie rozdrażniony. Ta kobieta nie jest jego żoną. Nie żebym podejrzewał, że łączy ich nieczysty związek, ale już samo to, że widziano go z panną Marsvin, może zaszkodzić jego reputacji. 
      Tengel odwrócił głowę i obejrzał się za parą, która akurat znikała za rogiem. Jak na komendę ten sam ruch wykonał Ulfeld i ich spojrzenia skrzyżowały się w długim ciemnym korytarzu. 
      Marsvin? Gdzież on mógł słyszeć to nazwisko? Ależ oczywiście! Jeppe Marsvin, ojciec Daga. Może był spokrewniony z tą damą? Prawdopodobnie tak było. 
      Nazwisko ojca Daga zdradziła mu Silje. Nie chciała mieć przed Tengelem żadnych tajemnic. On nigdy nie zawiódł jej zaufania, nigdy nie zdradził sekretu. 
      Często jednak nawiedzały go myśli o tym szubrawcu żonatym mężczyźnie, który zabawił się dobrą, nieszczęśliwą panną Charlottą, znikając po jednym spędzonym z nią wieczorze i nie pytając o nią nigdy więcej. Czy nie rozumiał, jak bardzo potrzeba jej było miłości? Jak bardzo była samotna? A może sądził, że udając zainteresowanie niezbyt ładną dziewczyną robi jej łaskę? Może jeszcze winna dziękować mu za szlachetność? 
      Tengela ogarniał coraz większy gniew na nieznanego szlachcica, aż idąc zderzył się ze służącym. Poprosił go o wybaczenie i oprzytomniał. 
      Jakub Ulfeld... 
      yło to pierwsze spotkanie Tengela z rodziną Ulfeldów. Nigdy dotąd nie słyszał takiego nazwiska. Ani on, ani szlachcic nie przypuszczali nawet, jak bliskie związki będą kiedyś łączyć ich krewniaków. 
      Żadnemu z nich z pewnością nie spodobałby się taki pomysł. 
      Pacjentem Tengela okazał się sympatyczny, życzliwie usposobiony Duńczyk, który z anielską cierpliwością poddał swe schorowane ciało bardzo przykrym zabiegom. Tengel zakończył swe lekarskie czynności podaniem środków przeciwbólowych. Duńczyk przyjął je z wdzięcznością. 
      Wizyta nie była łatwa. Wraz z obłożnie chorym w komnacie przebywało dwóch młodzieniaszków i jeden podstarzały fircyk. Ich hałaśliwe i niewybredne komentarze przy kielichach irytowały Tengela. Gdy poprosił, by mieli wzgląd na stan pacjenta, roześmieli mu się w nos i oświadczyli, że mają ochotę popatrzeć, co też potrafi cyrulik z norweskiej prowincji. Po chwili zabrali jednak swoje wino i przenieśli się do sąsiedniej komnaty. Tengel nadal słyszał, o czym mówili. Wkrótce dowiedział się, że ten antypatyczny, niewyżyty amant to nikt inny tylko Jeppe Marsvin, który przez tyle lat przyprawiał go o gniew. Teraz, słuchając przechwałek Marsvina, czuł się tak, jakby płomień rozsadzał mu czaszkę. Jeppe cynicznie rozprawiał o swej nowej zdobyczy tu na zamku. Chodziło o młodą norweską damę, z którą miał umówione spotkanie w swej komnacie późnym wieczorem. 
      - Cudna dziewczyna, nie ma jeszcze szesnastu lat, z pewnością dziewica. Długo nią nie pozostanie. 
      Cała trójka zaniosła się śmiechem. 
      - Oj, oj, Marsvin - rzekł jeden z młodzieńców. - Rozumiem, że używasz sobie, kiedy nie ma z tobą twej żony? 
      - Ja zawsze sobie używam - odpowiedział zadowolony z siebie uwodziciel. Wywołało to nową salwę śmiechu. 
      Tengel nie wytrzymał. Kiedy skończył ze swym miłym pacjentem, przeszedł do mężczyzn. Nachylił się nad ich stołem prosząc, by zechcieli czuwać w pobliżu starego hrabiego na wypadek, gdyby ten potrzebował pomocy. Obydwaj młodzieńcy obiecali pozostać przy chorym; żaden z nich nie zauważył, jak Tengel wsypał szczyptę proszku do kielicha Jeppego Marsvina. 
      Kiedy młoda dziewczyna, którą miał zamiar uwieść, weszła wieczorem do jego komnaty, Jeppe Marsvin krzyknął w panice: Nieee! Siedział bowiem w ustronnym miejscu przylegającym do komnaty gościnnej i miał ogromne kłopoty ze zbuntowanym żołądkiem. 
      W miejscu tym musiał spędzić większą część wizyty w Norwegii. Wszyscy w Akershus dowiedzieli się o jego nieudanym podboju, śmiali mu się w nos, nie szczędząc drwin. Plotka ta dotarła aż do Danii i mówiono, że po tym zdarzeniu Jeppe stał się domatorem, spędzającym długie wieczory na swarach z żoną. 
      Nigdy jednak nie dowiedział się, że przyczyną jego niesławy było spotkanie z Charlottą Meiden przed trzynastu laty. Z pewnością zapomniał o niej już dawno, a Tengel bynajmniej nie miał zamiaru burzyć z jego powodu ich spokojnego życia na Grastensholm i w Lipowej Alei. 
      Zamiaru takiego nie miała również Charlotta. Naturalnie nic nie wiedziała o wizycie dawnego kochanka w Akershus. Dopiero wiele miesięcy później Tengel opowiedział jej o spotkaniu z Jeppem Marsvinem. Uśmiała się wtedy serdecznie, ciesząc się, bez zbędnych skrupułów, z jego niemiłej przygody. Wzruszona i wdzięczna zapamiętała przede wszystkim, że Tengel zdecydowanie trzymał jej stronę. 
      Charlotcie wystarczył Dag. Tak bardzo o niego dbała, że czasami jej troskliwość przytłaczała chłopca. Na ratunek przychodziła mu babka, baronowa, mądra stara kobieta. Wysyłała wtedy wnuka do Lipowej Alei, by mógł trochę odetchnąć. Charlotta zdawała sobie sprawę ze swojej zaborczości i obiecywała poprawę. 
      Dag dobrze czuł się na zamku. Wszyscy obawiali się, że taki przełom w życiu wstrząśnie chłopcem, ale odbyło się to bezboleśnie. Nie tak źle być jedynakiem, któremu wszystko podtykają pod nos. Do tej pory Dag przyzwyczajony był do dzielenia się wszystkim z innymi. Wykwinte Grastensholm, gdzie każdy drobiazg był wyszukany i nic nie znalazło się przypadkiem, odpowiadał jego delikatnemu usposobieniu, wymagającemu, pedantycznemu charakterowi. W Lipowej Alei nie przejmowano się tak bardzo kilkoma plamami albo sztuką odzienia zapomnianą na poręczy krzesła. 
      Oczywiście brakowało mu kogoś, z kim wieczorami, w ciemności, mógł szeptać leżąc w łożu, smutno mu też było czasem samotnie wałęsać się po pustych komnatach i korytarzach Grastensholm, ale przecież jego rodzina znajdowała się niedaleko. I miał Liv, która odwiedzała go niemal codziennie. Byli też razem podczas udzielanych przez Charlottę lekcji, w których od pewnego czasu brał udział również Are. Dziewczynka bez trudu nadążała za tokiem myśli Daga. Are był dużo młodszy i prawdę mówiąc najlepiej czuł się w stajni lub oborze. 
      - Pojadę do Kopenhagi i będę studiował na uniwersytecie - powiedział pewnego dnia Dag, idąc z Liv wzdłuż galerii. 
      - Wyjeżdżasz? Kiedy? 
      - Nie teraz, kiedy będę starszy. Mam zamiar zostać profesorem, licytatorem albo kimś takim. 
      Niedawno na jednym z okolicznych dworów odbyła się aukcja i Dagowi naprawdę zaimponowało uderzanie młotkiem oraz szybkie mówienie. 
      Liv milczała. Ze smutkiem myślała o wyjeździe Daga. 
      - Mama Charlotta mówi, że przedstawi mnie jakiejś wysoko urodzonej dziewczynie, może nawet ze dworu królewskiego, z którą będę mógł się ożenić. 
      Liv nadal nie wtrąciła ani słowa. 
      - Dla ciebie znajdzie jakiegoś bogatego kupca albo innego poważnego konkurenta, bo jesteś taka ładna. Z Sol będzie trudniej, mówi mama, ale nie wiem dlaczego. Sol też jest przecież ładna, nie sądzisz? 
      - Tak, to prawda. Ja wcale nie chcę wychodzić za mąż, to takie głupie. 
      - Też tak uważam. 
      Dag uderzył dłonią w ścianę. 
      - Czy wiesz, że mama Silje będzie mnie malować? I mój portret zawiśnie w tym długim rzędzie smutnych starców. 
      Ten pomysł bardzo ich rozśmieszył i bezlitośnie zaczęli krytykować wizerunek za wizerunkiem. Nagle Dag spoważniał. 
      - Oczywiście potem osiądę tutaj. Tu będę miał was wszystkich, a zamek jest przecież mój. 
      - To dobrze, że wrócisz - stwierdziła Liv. - Będę miała się z kim bawić. 
      - Przecież dorośli się nie bawią! 
      - No tak, rzeczywiście. To niemądre. 
      Wyjrzeli przez jedno z wąskich, wysokich okien w galerii. 
      - Zobacz, po dziedzińcu spaceruje ten dziwny pan Johan - powiedziała Liv. - Założył ręce z tyłu i chodzi tam i z powrotem. 
      - Wygląda na zdenerwowanego - zauważył Dag. - Jak kura, która ma zamiar znieść jajko. O, teraz przystanął i spogląda na las. Jak długo właściwie ma zamiar tu zostać? 
      - Powiedział, że wkrótce wyjeżdża. To będzie cudowne, bo prawie nie możemy się poruszyć, od kiedy on tu jest. Ciągle tylko wypytuje. Czy nie uważasz, że jest w nim coś dziwnego? 
      - Bezwzględnie. Pobawimy się lusterkiem? Oślepimy go. 
      Okazało się jednak, że jedyne lustro, jakie znaleźli, sięgało od podłogi do sufitu. Zarzucili więc tę myśl i dalej wędrowali po zamku. 
      Po pewnym czasie znaleźli się w wieży. Nie była to żadna imponująca wieża, tylko mały czworokąt ze spiczastym dachem, umieszczony nad wejściem. Liv i Dag lubili jednak tam stawać i opierając łokcie o parapet, zawsze pokryty ptasimi odchodami, spoglądać na wieś. 
      Z góry wszystko wydawało się takie małe. Lipowej Alei nie mogli zobaczyć z tej strony, widać tylko było jej najniższą część. Ale kościół, woda i droga... 
      - Popatrz! - zawołała Liv. - Zobacz, co to jest, tam za lasem?! 
      - Oj, cóż to może być? 
      A więc ty też to widzisz - powiedziała Liv z ulgą. - Czasami wydaje mi się, że widzę rzeczy, których inni nie dostrzegają. A ta tam wygląda okropnie. 
      Dag zachichotał. 
      - Nie możesz ulegać wpływom Sol i Tengela. To, co widzisz, to zwykłe rzeczy, które przekształcasz w coś niezwykłego. Wszędzie dopatrujesz się duchów nawet w środku dnia. Tengel mówi, że odziedziczyłaś to po Silje, nie po nim. 
      - Z pewnością masz rację - powiedziała zawstydzona, gdyż bardzo chciała mieć takie same cechy jak tych dwoje i bardzo ją pociągało zmyślanie rozmaitych historii, strasznych, dramatycznych wydarzeń, w które nikt nie wierzył. 
      Dag popatrzył na drogę. 
      - Spójrz, to jakaś procesja! 
      - Ale dlaczego tak idą? 
      Wpatrywali się w smutny pochód. 
      Była to najczarniejsza rzecz, jaką widzieli. Na przedzie pochodu, kierując się w stronę kościoła, jechali na czarnych koniach mężczyźni odziani w czarne płaszcze. Wiatr rozwiewał ich poły, upodobniając je do skrzydeł nietoperzy. Za nimi szła grupa śmiertelnie poważnych mężczyzn. Dzieci widziały, że w wozie ciągniętym przez kare konie siedzieli związani ludzie. Następnie szli chłopi, równie dostojnie i ciemno ubrani. Z góry wszyscy wyglądali jak laleczki. 
      - Masz rację - powiedział Dag mimowolnie przytłumionym głosem. - Mogłoby się wydawać, że to duchy, procesja z minionych stuleci. Ale to nie duchy. 
      Dag zawsze był rzeczowy i wszystko wiedział. 
      - Jak myślisz, co oni zrobili? - szepnęła Liv. 
      - Nie wiem. Mord, kradzież, oszustwo... Nie wiem. Pewnie ich powieszą. 
      Tam jest też kobieta. 
      - Prawdopodobnie czarownica. 
      - Nie mów tak - wykrztusiła Liv, szukając jego dłoni. 
      Dag zrozumiał. Ich myśli krążyły tym samym torem. 
      Trzymając się za ręce, przyglądali się makabrycznej procesji. Z oddali dochodziło skrzypienie kół, poza tym panowała złowróżbna cisza. Wydawało się, że nikt z nikim nie rozmawia. Nad pochodem zaległo milczenie. Świadomość celu sprawiedliwych i rezygnacja więźniów. 
      - W pewnym sensie dobrze nam było w Dolinie Ludzi Lodu - powiedziała cicho Liv. 
      - Tak - odparł Dag. - Ludzie są źli, Liv. Wszędzie. Są złe czasy. 
       

ROZDZIAŁ XII

      Johan był bardzo niezadowolony. Uważał, że niczego nie osiągnął. Co prawda odkrył wiele niezwykłych rzeczy, ale uznał, że nie warto ich nawet notować. Brakowało argumentów, które tak naprawdę mogły być przydatne do osądzenia czarownicy lub mistrza. Zebrał kilka dowodów, lecz stracił je, po prostu zawieruszył. 
      Nie zapisał ani słowa w swoim protokole, tak chytrze i przemyślnie skomponowanym. 
      Taka życzliwa rodzina, pełna harmonii. Młodsze dzieci uprzejme i dobrze wychowane. Wesołe i spokojne, zawsze troszczyły się o niego. Chciały tylko jego dobra. 
      A rodzice... Nigdy jeszcze nie zetknął się z taką serdecznością, z takim zrozumieniem pomiędzy dwojgiem ludzi. Byli dla siebie wyjątkowo czuli. Johan, zdesperowany, na gwałt poszukiwał śladów konfliktów, obca mu bowiem była wizja takiej rodzinnej harmonii. To tylko mamienie wzroku, myślał, chytre wybiegi. Jednakże pani Silje była bogobojną, zacną kobietą, nie mogło mu więc pomieścić się w głowie, że wiernie stoi u boku czarownika, ucznia Diabła. A stara baronowa... jakże poruszyło ją ostrożne, lecz bezpośrednie pytanie, czy pan Tengel aby źle nie skończy przez tę specjalną zdolność do uzdrawiania chorych. Pan Tengel? - parsknęła. - Jeśli on zostałby skazany za uprawianie czarnej magii, oznaczałoby to, że nie ma sprawiedliwości na tym świecie. Jest więcej wart niż setki tych durniów hipokrytów zasiadających w sądzie dla czarownic. 
      Johan miał jeszcze na tyle poczucia wstydu, że się zaczerwienił. 
      Jedynym słabym punktem była przybrana córka, Sol. Tu będzie mógł uderzyć. 
      Zdecydowanie to uczyni. 
      Nie ma chyba jednak pośpiechu. 
      Znów w myślach ujrzał rozentuzjazmowaną, pełną życia buzię, z wyrazem bezgranicznego zaufania i szczerości. Johan uświadomił sobie, że wbrew rozsądkowi szuka kontaktu z Sol, i to wcale nie z obowiązku. 
      Ta młodziutka Sol miała taki niezwykły apetyt na życie, jak gdyby chciała doświadczyć wszystkiego, zanim jeszcze nie będzie za późno. 
      Musi dopilnować, by nie była narażona na zaczepki złych mężczyzn, których skusi jej uroda. 
      On sam, naturalnie, był ponad tymi sprawami. Poświęcił życie wyłącznie powołaniu w służbie sądu dla czarownic. Przybył tu po to, by... 
      Znów poczuł ściskanie w żołądku. Niejasno wyczuwał, że znalazł się w konflikcie z samym sobą. 
      Johan robił wszystko, by całkowicie skoncentrować się na swym obowiązku. Szukać, badać, analizować ludzki umysł. Oskarżać! 
      Zastanawiał się, gdzie może teraz być Sol. Wyszła, ale nie znalazł jej w zwykłym miejscu nad rzeką. Tam już sprawdzał. Dlaczego nie ma jej tak długo? To dziwne, bo kot dawno był we dworze. 
      Czy ona w ogóle nie ma zamiaru powrócić? 
      Sol znalazła się daleko od domu. W rozedrganym upale czekała przy małym brogu w połowie drogi na wzgórze. Obok niej, na trawie, stał koszyk z winem i ciastkami. Z wina sporządziła eliksir miłosny, używając do tego najlepszych specyfików starej Hanny: suszonych grzybków, listków i kory z pewnych tajemniczych drzew... 
      Chociaż Sol uważała, że zastosowanie eliksiru jest zbędne, to jednak na wszelki wypadek wolała się ubezpieczyć. Były to ostatnie chwile, kiedy miała szansę osiągnąć swój cel. 
      Nareszcie usłyszała kroki; ktoś schodził ze wzgórza. Sol wstała i, trzymając koszyk na ramieniu, z bijącym sercem bardzo wolno zaczęła iść ścieżką w stronę domu. 
      Niedługo ją dogoni. Szła tak wolno, iż było to nieuniknione. Udając, że dopiero usłyszała jego kroki, odwróciła się niby przerażona. 
      - Ach, to ty? - zachłysnęła się. - Przestraszyłeś mnie. 
      Na męskiej twarzy Klausa widać było iście chłopięce zawstydzenie. 
      - Przepraszam, nie chciałem. 
      - Ach, rzeczywiście, miałeś przecież iść na wzgórze z krowami. Ale czy to nie miało być w poniedziałek? 
      - Dzisiaj jest poniedziałek. 
      - Naprawdę? - udała zdziwienie. - No tak. Byłam w lesie, żeby zebrać zioła, które ojciec stosuje jako lekarstwa. 
      Nie było to zupełne kłamstwo, w koszyku leżały bowiem jakieś dwie nędzne gałązki. 
      - Teraz szukam miejsca, gdzie mogłabym zjeść drugie śniadanie. Czy dotrzymasz mi towarzystwa? Musisz być głodny. 
      Gdy tylko Klaus zobaczył dziewczynę na ścieżce, serce zaczęło walić mu jak młotem. Starał się zachować spokój, lecz znów się zmieszał. Zawahał się. 
      - No... no tak, jestem głodny, ale czy to wypada? 
      Sol zmarszczyła brwi. O Boże, jaka ona piękna, pomyślał bezradny. Nagle poczuł się opuszczony przez wszystkich, pozostawiony samemu sobie. Narastało w nim pożądanie, choć wcale tego nie chciał. Nie wolno mu było zapomnieć, kim ona jest. Czternaście lat, czternaście lat, powtarzał w myślach jak magiczne zaklęcie. Czternaście lat. Jaki zgiełk się podniesie pośród państwa! 
      - Dlaczego nie wypada? - zapytała zaskoczona. - Chodź, tam za górką jest spokojnie, dużo słońca. Mam flaszkę wina... 
      Już dawno upatrzyła sobie odpowiednie miejsce. Było dokładnie zasłonięte, niewidoczne od strony ścieżki, którą zresztą i tak prawie nikt nie chadzał. Żaden dźwięk nie dotarłby do przechodnia, jeżeli, oczywiście, nikt nie wołałby o pomoc. Tego jednak Sol nie miała w planach. 
      Klaus poddał się. Patrząc w te błyszczące, bursztynowe oczy, wypełnione jak gdyby słonecznym blaskiem, czuł się jak opętany rozkoszą i nieokiełzaną wolnością. Kropelka wina nie może przecież zaszkodzić? I trochę jedzenia? Był głodny i zasługiwał na odrobinę jadła i napoju po męczącej drodze. 
      Pół godziny później, ukryci za wzgórzem, leżeli wyciągnięci na ciepłej trawie, słuchając dobiegającego z oddali trelu skowronka, krążącego nad łąką. Klaus opowiadał o swym samotnym życiu, o pociesze, którą znalazł wśród zwierząt, i o tym, że nigdy tak naprawdę nie miał żadnej dziewczyny. Może jakiś pocałunek w policzek i nieporadne ręce na drżących, niechętnych ciałach dziewcząt. Dalej nigdy się nie posunął. Nie śmiał. 
      To Sol zmusiła go do mówienia. Udało się jej wyciągnąć z niego to, czego była ciekawa. Kiedy usłyszała, że nie miał żadnych doświadczeń w tej dziedzinie, uśmiechnęła się z zadowoleniem. 
      Łagodnie, miękkimi ruchami gładziła go po policzku, szyi i karku, patrząc mu w oczy, podczas gdy opowiadał. Jej palce tańczyły w rozcięciu jego koszuli, bawiły się jego dumą: kilkoma włosami na piersi, łaskocząc tak, że mimowolnie wydał z siebie dźwięk - ni to krzyk, ni to śmiech. 
      Sol bardzo była ciekawa tego, co działo się między kobietą i mężczyzną. Wiedziała o tym zbyt mało. Podejrzała trochę, to tu, to tam, i starała się to razem poskładać. O tym, skąd się biorą dzieci, co dzieje się z mężczyzną i do czego może się on przydać. O tym, że za pierwszym razem trochę boli, ale że to nie szkodzi. Widok koni zapalił w niej iskrę, dał pewne wyobrażenie, jak to może naprawdę wyglądać. Bardzo chciała, by Klaus pokazał jej swą męskość, była bowiem ciekawa, jak wygląda. Ale może on nie będzie miał śmiałości? Z pewnością i tak nie okaże się większa niż u konia. 
      Wino zadziałało. Usunęło bariery, a tajemnicze zioła i inne środki, których dodała Sol, rozpaliły w ciele Klausa ogień. Ogień, który należało zgasić. 
      Tylko ona mogła to uczynić. Teraz już nie wystarczy schować się za oborę lub ukryć w swej izbie. Teraz musi to przeżyć naprawdę. 
      Klaus czuł się oszołomiony i otumaniony. Gdzieś w środku coś nieustannie powtarzało: czternaście lat... kara... Jednak znaczenia tych słów już nie rozumiał. Delikatnie pogłaskał jej spódnicę, zachichotał niemądrze, czując, jak palą go policzki. 
      Sol zaraz przysunęła się bliżej, aż przez płótno poczuł jej biodro. Schwycił je i uścisnął swą mocną dłonią. 
      Oczy dziewczyny żarzyły się przedziwnym blaskiem. Usta były na wpół otwarte, oddech pełen napięcia i wyczekiwania. Nie przeszkadzało jej, że od Klausa bił ostry zapach koni i stajni, dodawało mu to tylko prostoty, która tak pociągała Sol. 
      Odetchnął głęboko i drżąc na całym ciele uniósł się na łokciu. Dłonią pogładził jej dobrze rozwinięte piersi. 
      Nie odepchnęła go. Nie uderzyła po ręce, jak zwykle robiły to inne głupie dziewczęta. Jego dłoń wsunęła się pod bluzkę i zamknęła na jej piersi. W spojrzeniu Sol odczytał zrozumienie, jakiego w swej samotności nigdy dotąd nie napotkał. Czerwona mgła przesłoniła mu oczy, w uszach zaczęło szumieć. Dłoń zacisnęła się na jej piersi tak mocno, że na kilka tygodni zostawiła sinoczarne znaki. Nie potrafił myśleć jasno, ale dostrzegł jej gołe kolana i wiedział, że to nie on je odsłonił. A potem zwyciężyło nieznośne napięcie i słyszał już tylko swój własny, zwierzęcy, żałosny krzyk. Nie wiedząc, co i jak się stało, spoglądał prosto w rozognioną, podnieconą twarz Sol, a jego dłoń gorączkowo szukała miejsca, do którego tak bardzo chciała dotrzeć. 
      Sol nie mogła opanować drżenia. Przez moment wydawało się, że wszystko skończy się źle. Klaus tak bardzo się lękał, że ona po prostu zniknie. Zaplątał się w swoje własne spodnie i mocował się z nimi rozpaczliwie. Musiała mu pomóc, w końcu się udało, a jego jedyną myślą było przeciągłe, na wpół nieprzytomne: O Boooże! To cudowne, nie wytrzymam tego! Umieram, Boże, umieram! 
      Tak oto w wieku czternastu lat Sol po raz pierwszy uwiodła mężczyznę. 
      Z błogim wyrazem twarzy Sol wolnym krokiem podążała w kierunku domu. Klaus otrzeźwiał pierwszy i gotów był teraz oddać życie, by cofnąć bieg wydarzeń. Dzwonił zębami ze strachu i w ogóle wyglądał dość idiotycznie. Uspokajała go jednak, mówiąc: 
      - Nikt o niczym się nie dowie. Możesz spokojnie opuścić Grastensholm i wyruszyć do wojewody. To tylko drobiazg, niedługo o mnie zapomnisz. 
      - Nigdy! - zapewniał Klaus. - Nigdy! Ale jeśli to wyjdzie na jaw, skończę na szubienicy. 
      - Jeśli ty będziesz milczał, nikt się niczego nie dowie. Nie ma najmniejszego powodu, by opowiadać o tym komukolwiek, rozumiesz to chyba? 
      Skinął głową, szybko się pożegnał i pobiegł tak prędko, jakby sam diabeł deptał mu po piętach. 
      A więc to było to, myślała Sol wędrując w ten piękny letni dzień. Wcale nienajgorsze. Chociaż wszystko, prawdę mówiąc, skończyło się, zanim na dobre się zaczęło. Przeczuwała, że musi być jeszcze coś innego, coś doskonalszego niż ten łatwy podbój bez wstępów. Jej samej też się za bardzo spieszyło, z pewnością powinna była bawić się i uwodzić go trochę dłużej. Klaus jednak był prosty, wiedziała też, że nie miał doświadczenia. Przypuszczała, że istnieje ogromna skala doznań i że z mężczyzną innego rodzaju mogłoby być wspaniale. 
      Przyszłość wydała jej się nieodparcie fascynująca i kusząca. 
      Kiedy las się przerzedził i zbliżyła się już do jego skraju, spostrzegła jakąś postać ukrytą za drzewem, zwróconą do niej plecami. Najwyraźniej ktoś szpiegował Lipową Aleję. 
      Sol bezszelestnie podkradła się bliżej. 
      - Mam cię! - wrzasnęła grubym głosem i wbiła palce w plecy mężczyzny. 
      Krzyknął histerycznie i gwałtownie się odwrócił. 
      - Chcesz na śmierć wystraszyć starego człowieka, wariatko? - krzyknął. 
      - Ktoś, kto uważa, że nie jest przez nikogo widziany, zawsze zachowuje się śmiesznie - powiedziała Sol. - Wiem, kim jesteś. Kościelnym, prawda? 
      - Skąd ty możesz to wiedzieć, nigdy przecież nie chodzisz do kościoła - syknął, otrzepując ubranie, które zabrudziło się żywicą i igliwiem. - Poczekaj tylko! Twoja kolej wkrótce nadejdzie! 
      - Żeby iść do kościoła? - zapytała Sol, jeszcze bardziej odważna teraz, kiedy wypełniała ją słodycz miłosnych uniesień. 
      - Wprost przeciwnie! A poza tym nie mówi się tak do sługi bożego. Jak cię wychowano? 
      - Nie pojmuję, dlaczego miałabym zachowywać się z szacunkiem w stosunku do szpiega. Powinieneś milczeć o wychowaniu. To brzydko skrycie śledzić innych. 
      Mężczyzna zacisnął powieki. Z gniewu jego dłonie zamieniły się w pięści, unikał jednak wzroku Sol. Ospałość pana Johana irytowała go, chciał działać już, teraz! 
      - Wiem swoje - wymamrotał. Jego oczy błądziły po lesie, to tu, to tam, aż w końcu zatrzymały się na szczupłej talii dziewczyny i jej bujnym łonie. - Wiem, co z was za ludzie! Doczekacie się, ty i twój ojciec diabeł! Wyrok już wisi nad wami! 
      Ach, cóż za biodra miała ta dziewczyna! 
      - Stos, głupia, stos! Teraz nadeszła moja kolej, by działać! Trzeba skończyć ze słabością i niezdecydowaniem! 
      Gwałtownymi ruchami znów począł otrząsać płaszcz. 
      Gdyby patrzył na Sol, z pewnością wypowiadałby się ostrożniej. Groził ludziom, którzy byli jej najdrożsi na świecie, jedynymi, o których dbała. Uznała więc, że to dało jej prawo do działania w samoobronie. Wyraz jej twarzy zmienił się całkowicie. Na ustach wykwitł powabny uśmiech, ale na wpół przymknięte oczy ciskały ostrzegawcze błyski. Wsunęła dłoń do koszyka, szukając tego, co było jej potrzebne: maleńkiego kolca róży, przymocowanego do patyczka, który mieścił się w dłoni. 
      - Pomogę ci, masz całe plecy w igliwiu - powiedziała usłużnie. No, dobrze, teraz wygląda to już lepiej. Och, wybacz, ukłułeś się igliwiem? 
      - Tak - warknął urażony. Utkwił oczy w wycięciu jej bluzki, które nagle znalazło się blisko niego. - Przestań, sam sobie dam radę! 
      Poczuł, jak ślina cieknie mu z kącików ust, i nagle zmienił ton. Zbliżył swą pożółkłą twarz do dziewczyny, aż poczuła nieprzyjemny oddech i cofnęła się. Przysunął się do niej i szeptał przymilnie: 
      - Wiesz, ja dużo mogę, jestem wpływowym człowiekiem, najbliższym współpracownikiem księdza. Mogę uratować cię od stosu, jeśli tylko przystaniesz na moje warunki... 
      Sol popatrzyła na niego z odrazą i odepchnęła ręce ślizgające się po jej ciele. 
      - Mogę ci wyjaśnić tajemnicę życia - szeptał, a oczy niemal wychodziły mu z orbit. - Czy chcesz zobaczyć, jak mężczyzna... Jak naprawdę stworzony jest mężczyzna? Mogę ci pokazać, jeżeli przyjdziesz do mnie dziś wieczorem. Albo teraz! Tutaj! 
      - Zabierz łapska! - wrzasnęła Sol rozgniewana. - Idź do diabła, stara, ohydna świnio! Nie dotykaj mnie tymi wstrętnymi paluchami! 
      Uwolniła się od niego i uciekła. Miała wyrzuty sumienia, albowiem przeklinała głośno. Nie bała się jednak ani trochę tej nędznej kreatury. 
      Kościelny nie ruszał się z miejsca. Czuł się tak, jakby ktoś wylał na niego wiadro zimnej wody. 
      - Idę więc! - krzyczał urażony. - Ale jutro już będziecie osądzeni! Wiem, że oboje pracujecie dla Diabła. Ladacznica! Dziwka! Myślisz, że nie wiem, że oddajesz się wszeteczeństwom z samym Szatanem? Wszystkie czarownice tak robią. Nie chciałbym cię dotknąć nawet obcęgami! 
      Jego głos przycichał w miarę, jak oddalał się w stronę drogi. Sol zaśmiała się z pogardą i poszła do domu przez łąkę. Zatrzymała się na zboczu, z którego rozciągał się widok na wieś. Zobaczyła, jak kościelny przeskoczył rów i podążał drogą ku kościołowi. 
      - Sol! 
      Odwróciła się. To Tengel zbliżał się do niej pospiesznie. 
      - Gdzie się podziewałaś przez cały dzień? Silje niepokoiła się o ciebie. 
      On też wyglądał na zaniepokojonego. 
      Sol uśmiechnęła się. 
      - Tak sobie chodziłam. Chciałam nazbierać ziół, ale nic z tego nie wyszło. Wzięłam ze sobą jedzenie, było wspaniale. Dzień jest taki piękny. 
      - Powinnaś nas była uprzedzić, kochanie. Nic przecież nie wiedzieliśmy. 
      - Wiesz, że najbardziej lubię radzić sobie sama, chodzić własnymi drogami. Ale wybacz mi, to było bezmyślne z mojej strony. 
      Tengel przyjrzał się jej badawczo. 
      - Co się dzieje, Sol? Tak dziwnie wyglądasz. Wzburzona i... jednocześnie zadowolona! Nie podoba mi się ten blask w twoich oczach. Cóż to za mężczyzna biegł dopiero co skrajem lasu? 
      Sol znów skierowała wzrok na wieś. Zrobiła kilka kroków w dół zbocza, by nie było ich widać z domu. Tengel pospieszył za nią. 
      - To był zły człowiek, Tengelu. Chciał zabrać ciebie i mnie. Miała nas spotkać kara za to, że zawarliśmy pakt z Szatanem. 
      Tengel zbladł. 
      - Dobry Boże, to nie może być prawda! Tak, spodziewałem się tego. Moje umiejętności leczenia... i twoja nieostrożność. Ale że zajdzie aż tak daleko... Kto to był? Pan Johan? 
      - Nie. To kościelny. 
      - Ach, on! Odpychający człowiek. Podwójna moralność. Dlatego właśnie jest niebezpieczny. 
      Sol popatrzyła na niego niewinnie. 
      - On powiedział coś dziwnego, Tengelu. Nie rozumiałam tego. Powiedział, że jeśli będę dobra, uległa, to... to mnie puści. Dotykał mnie swoimi okropnymi sękatymi rękami. Dlaczego to robił, Tengelu? 
      Przybranemu ojcu zaparło dech w piersiach. 
      - Co? - wykrzyknął, po czym na chwilę odjęło mu mowę. - Co on zrobił? Czy zrobił coś więcej? 
      - Nie - odpowiedziała Sol beztrosko. - Powiedziałam mu, że jest brzydki i głupi, i odeszłam. 
      Dopiero po pewnym czasie Tengel zdołał się opanować. 
      - Dobry Boże, co my zrobimy? - szepnął. - Co my teraz zrobimy, Sol? Źle z nami, i z tobą, i ze mną. Czy znów musimy uciekać? Opuścić Lipową Aleję, którą tak bardzo kochamy? 
      - Nie ma strachu - powiedziała Sol lekko. - On daleko nie zajdzie. 
      Tengel poszarzał na twarzy. 
      - Sol - szepnął. - Coś ty zrobiła? 
      Wzruszyła ramionami. 
      - Myślałam o Silje, o rodzeństwie i o tobie. O nas wszystkich. 
      Złapał ją za ramiona i mocno potrząsnął. 
      - Coś ty zrobiła, Sol? - krzyknął zduszonym głosem. - Odpowiadaj! Czy to ciernie śmierci od Hanny? Czy masz je? 
      - Auuu! To boli! 
      Kiedy ją puścił, poprawiła bluzkę na ramionach. 
      - Tak, mam taki. 
      Tengel wstrzymał oddech, zabrzmiało to jak przeciągły jęk. 
      - Pędź za nim! Natychmiast! Biegnij, piekielna czarownico! 
      Nigdy jeszcze jej tak nie nazwał, ale teraz był oszalały z przerażenia i rozpaczy. 
      Sol popatrzyła na równinę, gdzie w oddali na kościelnej alei majaczyła maleńka, czarna sylwetka mężczyzny. 
      - Jest już za późno - powiedziała dziwnym tonem, jak gdyby znajdowała się w lunatycznym transie. 
      Tengel popatrzył w dal. Kościelny szedł niepewnie. Przytrzymując się brzóz w alei, starał się dotrzeć do muru kościoła. Nagle upadł i już nie wstał. 
      - O Boże - szepnął Tengel. Ukrył twarz w dłoniach i bez sił osunął się na kolana. 
      - On mógł nas zabić - stwierdziła Sol. - To był zły człowiek, Tengelu. 
      Tengel tylko jęczał w odpowiedzi. Sol stała wyczekująco. 
      - Czy dlatego byłaś taka... zadowolona? - zapytał wreszcie. 
      - Nie, nie. Myślałam zupełnie o czymś innym. 
      - O czym? 
      - A, nic, o niczym. 
      Tengel nie miał siły się poruszyć, skamieniał. 
      - Nikt nie widział, że szedł właśnie stąd - powiedziała Sol, jakby mówiła o dziecięcej zabawie. - Jesteśmy bezpieczni. Chodź, pójdziemy do domu! 
      Tengel w końcu się ocknął. Nareszcie, po tylu latach, podczas których tłumił w sobie swe silne, niezwykłe moce, pozwolił im rozwinąć się wraz z przepełniającym go gniewem i rozpaczą. 
      Wstał. 
      - Sol - powiedział groźnie, choć beznamiętnie. 
      Odwróciła się, by spojrzeć na niego, i to, co zobaczyła, sparaliżowało siłę jej woli. 
      Stał przed nią Tengel, który jednak nie był Tengelem. To duch przepaści, stwierdziła. Usta miał ściągnięte, nozdrza zbielałe, a oczy... oczy ciskały w jej kierunku błyskawice. 
      - Daj mi koszyk - powiedział cicho. 
      Trzymała go kurczowo i rozpaczliwie usiłowała stawiać opór. 
      - Nie! To najcenniejsze, co mam. Hanna podarowała mi swoje skarby i nauczyła, jakie zioła mam zbierać i gdzie ich szukać. Nie spodobałoby się jej... 
      Umilkła. Odczuwała coś niezwykłego. Okolica zatopiła się w szarej mgle. Jedyne, co widziała wyraźnie, to oczy Tengela, jego straszną twarz i dłoń wyciągniętą po koszyk. Takiej siły Sol nigdy jeszcze nie czuła. 
      Zawsze sądziła, że jej moc jest większa niż moc Tengela. Teraz zrozumiała, jak bardzo się myliła. 
      Zachwiała się. Wypełnił ją nieznany strach i bez sprzeciwu podała mu koszyk. 
      - To nie wszystko - stwierdził Tengel, biorąc go z jej rąk i nawet nie zaglądając do środka. Jego głos także był zmieniony i tak ochrypły, jakby należał do pozaziemskiej istoty. - Wiem, że masz też zapas w domu, pewnie większą część. Chcę dostać wszystko. Nie będziesz niczego przede mną ukrywać. 
      Sol tylko skinęła głową. Była całkowicie bezwolna. 
      - Znam twoje myśli - powiedział Tengel, zbliżając do niej swą straszną, obcą twarz. - Sądzisz, że możesz znaleźć nowe zioła. Ale jeśli to zrobisz, zabiję cię. Wiesz teraz, że potrafię. Jesteś śmiertelnie niebezpieczna, Sol, muszę chronić świat przed tobą. I wiesz, że nie posiadasz mocy, by mnie zgładzić, ponieważ zawsze czuję, o czym myślisz. 
      Tak, teraz się o tym przekonała. Cały jej sprzeciw i pewność siebie zniknęły jak rosa w blasku słońca, a oczy wypełniły się łzami. 
      - Chciałam dobrze, ojcze - łkała. - Pragnęłam tylko was wszystkich uchronić przed tym złym człowiekiem. 
      Tengel uspokoił się, jego oblicze znów nabrało ludzkiego wyrazu. Postawił koszyk i wyciągnął do niej ramiona. Sol z płaczem padła mu w objęcia. 
      - Nie rób tego więcej, ojcze - błagała. - Nie rób tak! Nie zniosę tego. To było takie straszne. 
      Tengel także miał łzy w oczach, kiedy tulił ją do siebie. 
      - Sol, Sol, moje ukochane, nieszczęsne dziecko. Co my z tobą zrobimy? Tak bardzo chciałbym, aby Silje cię kochała i była z ciebie dumna. Wiesz, że jesteś moją siostrzenicą i jesteś mi bardzo droga i bliska. Traktowałem cię jak własne dziecko. Ale Silje nie miała żadnego obowiązku, by zajmować się tobą, zrobiła to z dobroci i miłości. Nie chcę, byś ją zawiodła. 
      Sol szlochała gwałtownie. Jak zawsze, gdy była bardzo poruszona, nazywała go ojcem. 
      - Naprawdę starałam się być dobra, ojcze. Naprawdę się starałam. Tak bardzo chciałabym czynić to, co dobre i właściwe, ale zło jest takie pociągające. 
      - Wiem, moja kochana. To przekleństwo naszego rodu. 
      - Wydaje mi się, jakbyś odbierając mi zioła, odbierał mi życie. 
      - Życie? Nie, nie robię tego. Ale... - Tengel zamilkł. Nareszcie zdał sobie sprawę z tego, co powinien był zrobić już dawno temu. Odsunął Sol od siebie i spojrzał w jej, wydawałoby się, niewinne teraz pełne łez, oczy. - Sol! Jakiż byłem głupi! Naturalnie, mam, chyba mam rozwiązanie. 
      - Co chcesz przez to powiedzieć? 
      W jego oczach pojawił się blask, widać było, że się do czegoś zapalił. 
      - Wiesz, jaki jestem zmęczony. Praca z chorymi ludźmi, którzy przybywają prosząc mnie o ratunek, bardzo mnie wyczerpuje. Czasami zastanawiam się, jak długo wytrzymam. A ty masz za mało zajęć, prawda? W domu jest służba, Charlotta nie potrafi nauczyć cię już niczego więcej. Zbyt wiele miałaś czasu na swoje niebezpieczne zajęcia. 
      - Chyba rzeczywiście tak było - zgodziła się. 
      - Sol... Czy zechcesz mi pomagać? To prawda, że jesteś bardzo młoda, ale... Wiem, że potrafisz, choć być może nie masz tak jak ja leczącej siły w dłoniach. Znasz jednak wiele sposobów, o których ja nic nie wiem. Jesteś prawdziwą czarownicą od mikstur. 
      Sol rozjaśniła się. 
      - Będę mogła ci pomagać? Naprawdę? 
      - Nic nie mogłoby mnie bardziej ucieszyć, niż gdybyś wykorzystywała swe zdolności we właściwy sposób. 
      Sol niemal oszalała ze szczęścia. 
      - Tyle będę mogła zrobić! Będę używać ziół. A jeżeli dla kogoś najlepszym wyjściem będzie pożegnanie się z tym światem, to bez trudu mogę mu pomóc. 
      - Nie - wykrzyknął zrozpaczony Tengel. - Masz ratować ludzkie życie, a nie je gasić! 
      - Nie potrafię tego pojąć - powiedziała zniecierpliwiona. - Jeżeli jakiś człowiek jest tylko ciężarem dla siebie i innych, najlepiej chyba, by odszedł? 
      Odwrócił się od niej. 
      - Zapomnij o wszystkim, Sol! Nie możemy razem pracować. 
      Pobiegła za nim ze złożonymi rękami. 
      - Och, nie, Tengelu, tak cię proszę! Obiecuję! Przysięgam na wszystko, co jest mi drogie, że nie będę odbierać życia, przyrzekam! Będę robić wszystko, by je ratować, bylebyś tylko pozwolił mi ze sobą pracować. 
      Tengel westchnął. 
      - Nie widzę innego wyjścia. Nie mam tyle siły, by przekazać cię władzom, chociaż to byłoby chyba najwłaściwsze. Ale musisz mi oddać wszystkie swoje niebezpieczne mikstury. 
      Zawahała się. 
      - Wszystkie, Sol! Nadal jesteś dzieckiem i nie potrafisz przewidzieć konsekwencji swoich uczynków. Dostaniesz je z powrotem, kiedy skończysz... dwadzieścia lat. 
      - Ale to dłużej niż pięć lat! 
      - Tak być musi. To dla ciebie jedyny ratunek. 
      Westchnęła głęboko z rezygnacją. 
      - Jak chcesz. 
      Skierowali się w stronę domu. Nagle Tengel zaczął się śmiać. 
      - Jeżeli zaczniesz ze mną pracować, to pomożesz mi także w inny sposób. Mam trochę kłopotów z wysoko urodzonymi damami, które potrzebują mojej pomocy. 
      - Jakich kłopotów? - zapytała Sol zaciekawiona. 
      - Wiesz, pacjent bardzo często podziwia swego lekarza. Zwłaszcza kobiety bardzo, bardzo często żywią do niego niestosowne uczucia, połączenie podziwu z miłością i uległością. Może to być bardzo kłopotliwe. 
      Sol wybuchnęła gromkim śmiechem. 
      - Chcesz powiedzieć, że się w tobie kochają? 
      - Coś w tym rodzaju - odparł wymijająco. - Dlatego dobrze, że będę mógł zabierać cię ze sobą do ich komnat. Twoja obecność ostudzi ich niewczesne zapały. 
      Dziewczynka uznała to za niezwykle zabawne, Tengelowi jednak wcale nie było do śmiechu. Przed niektórymi wizytami zawsze się denerwował. Pamiętał kuszące spojrzenia pacjentek, osuwające się negliże, wąskie dłonie głaszczące jego ramię. 
      - Czy ciebie to podnieca? - chciała wiedzieć Sol. 
      Zmarszczył brwi. 
      - Podnieca? Nie spodziewałem się takiego słowa z twoich ust, Sol - powiedział surowo. - Nie, nie podnieca mnie. Robi mi się tylko przykro z ich powodu, budzi to również mój gniew. Muszę okazać wiele taktu i cierpliwości, by wycofać się, nie raniąc ich uczuć. A na to nie mam ani siły, ani czasu. 
      - Biedny ojcze - powiedziała Sol, czule biorąc go za rękę. - Wybawię cię od tych natrętnych kobiet. Rozumiem je jednak. Z pewnością wydajesz się pociągający pomimo twego strasznego wyglądu. 
      Tak przemawiać do Tengela mogła tylko Sol. Wiedział jednak, że ma rację. Jedna z tych kobiet, które mają za mało zajęć, a zbyt wiele czasu na marzenia, powiedziała mu kiedyś wprost: Jesteście, panie Tengelu, zmysłowy jak samiec w okresie godów. Demonizm czyni was straszliwie niebezpiecznym. Podwójnie zakazanym. A wiecie, zakazany owoc... 
      Wówczas ogarnęła Tengela taka niechęć, że z trudem zachował uprzejmość. 
      - Czy Silje o tym wie? 
      - Nie, nie chciałem jej niepokoić, gdyż nigdy mi nawet przez myśl nie przeszło, by ją zdradzić. Ale dobrze będzie mieć cię ze sobą. Bardzo się z tego cieszę. 
      - Ja również - stwierdziła Sol. 
      - Ale ty zajmowałaś się dzisiaj czymś jeszcze, Sol. Czułem to, kiedy się spotkaliśmy. Uczucie, które cię przepełniało, było tak silne, jakby rozrywało cię na kawałki. 
      Uśmiechnęła się. 
      - Tak, ale to nie było nic złego, Tengelu. To było uczucie szczęścia. Nie chcę więcej o tym mówić. 
      Przyglądał się jej z boku, ale w najśmielszych marzeniach nie byłby w stanie wyobrazić sobie, czym się naprawdę zajmowała. Dla Tengela Sol była tylko dzieckiem i nikim więcej. 
       

ROZDZIAŁ XIII

      W dość drastyczny sposób Sol uwolniła rodzinę od zagrożenia, jakie stanowił kościelny, jednak prawdziwe niebezpieczeństwo wciąż nad nimi wisiało. 
      Silje i dzieci byli zbyt dobroduszni, by uwierzyć, że ktoś mógł do nich przybyć w złych zamiarach. Uważali, że w głębi serca wszyscy są dobrzy, i choć często fakty dowodziły czegoś wręcz przeciwnego, Silje i Tengel wychowywali dzieci tak, by okazywały szacunek i troskę innym. Takie było ich główne przesłanie, ewangelia miłości. 
      Jednakże Tengela, a do pewnego stopnia również Sol, nurtował wyraźny niepokój, wywołany przez gościa, który mieszkał w ich domu. 
      Johan przywykł był do siedzenia i skazywania winnych i niewinnych na śmierć lub tortury, a nie do biegania po lesie. 
      I w końcu zachorował. Tym razem naprawdę. Przypuszczał, że umrze. 
      Kiedy wrócił z lasu, gdzie przez pół dnia starał się odnaleźć Sol, Are popatrzył na niego z politowaniem. 
      - Naprawdę przeszedłeś przez góry aż od Sogn? - zapytał dziecięcym, jasnym głosem. - Przecież ledwo zipiesz już po pokonaniu najmniejszego pagóreczka. 
      Johan nie wiedział, co ma odpowiedzieć - tak zdumiał go fakt, że ktoś mógł wątpić w słowa przedstawiciela wymiaru sprawiedliwości. Widział siebie jako narzędzie Boga, jako anioła kary. 
      Z opresji wybawiła go Silje. 
      - Nie wolno zwracać się na ty do dorosłych. Are, kiedy wreszcie się tego nauczysz? Musisz zrozumieć, że pan Johan jest wyczerpany po długiej podróży. Upłynie wiele dni, zanim znów nabierze sił. Czy ładnie było w lesie, panie Johanie? 
      - Co? Ależ tak, oczywiście. 
      Prawdę mówiąc w ogóle nie przyglądał się lasowi. Ciągle wypatrywał Sol i w miarę jak dzień mijał, narastał jego gniew. Po sprawdzeniu w zwykłym miejscu nad rzeką pokręcił się wokół domu. Potem znów pobiegł do lasu, ganiał po nim jak wściekły pies, by ją odnaleźć. Chciał jej pokazać, kim jest. Ta mała łobuzica będzie się trzęsła ze strachu i cierpiała, już on się postara o najbardziej wyrafinowane tortury. Naprawdę pożałuje, że się przed nim ukryła, ta... 
      - Nadchodzą Tengel i Sol - zawołała Silje z radością. 
      Ramiona Johana opadły. I pomyśleć, że dzień był taki jasny i piękny! Nie zauważył tego przedtem! 
      Teraz znów leżał w łożu. Czuł ucisk w piersi, a ataki suchego kaszlu echem rozbrzmiewały w pokoiku na strychu. Jednak, choć z pewnością nie przyznałby się do tego, było mu bardzo przyjemnie. 
      A to dlatego, że zupełnie nowa, łagodna Sol zajmowała się nim tak troskliwie. Podawała mu wzmacniające zupy (z pewnością czarodziejskie wywary - musi o tym donieść) i dbała, by jego łoże zawsze było gładkie i przyjemne. Jej szybkie, zręczne dłonie poprawiały poduszki, wślizgiwały się pod jego plecy wygładzając prześcieradło i ogrzewając ascetyczne, przywykłe do wyrzeczeń ciało. Wodził za nią oczami, gdziekolwiek się ruszyła, rejestrując wszelkie oznaki wskazujące na to, że była czarownicą. Po to tu przecież przybył? Ciągle napominał się, że musi je zapisać. Te żółtozielone kocie oczy, zbyt wcześnie rozwinięte, kuszące kształty, biodra, piersi, talia tak wąska, że zastanawiał się, czy nie zdołałby objąć jej dłońmi... 
      Dzisiaj zapomniała poprawić mu poduszki. Już otworzył usta, by ją przywołać, ale powstrzymał się na czas. Cóż, na Boga, przychodzi do głowy jemu, przyszłemu głównemu sędziemu sądu dla czarownic? 
      Słyszał, że ten gorliwy kościelny nie żyje. Jakaś straszliwa wysypka, serce stanęło. Tak, tak, takie rzeczy się zdarzają. Johan nie żałował go, ten nędznik był jedynie przedstawicielem niższego stanu 
      Pomacał się po ręce i obejrzał ją. Była jakby pełniejsza. Czuł, że twarz też mu się zaokrągliła. Dobrze go tu karmili, a Johan uważał, że teraz, kiedy czuł się tak okropnie, nie może niczego odmawiać swemu wychudzonemu ciału. Namawiali go do jedzenia, to nie była jego wina, sąd nie miał prawa go o to oskarżać. Nie mógł odmawiać i ranić tych troskliwych ludzi. Teraz jednak koniec z tym. Nie może powrócić jako spasiony wieprz. Musi z tym skończyć. 
      Zje jeszcze tylko ten kawałek chleba z grubym plastrem sera. Nie zostawi go przecież na talerzu, to niegrzecznie. Poświęci się! 
      Przełknął chleb, popijając go kuflem piwa. Ach! Wspaniale! Teraz szybki żal za grzechy, to przecież było obżarstwo... 
      Znów przyszedł pan Tengel. To naprawdę mistrz, czarownik z woli boskiej, to znaczy z szatańskiej woli, szybko poprawił się w myślach. Wybacz mi, Panie! Wszystkie te niedozwolone medykamenty i dłonie, które kładł na jego piersiach. Jakże bosko grzały! No nie, znów użył nieodpowiedniego wyrażenia. W czarach nie było przecież nic boskiego. 
      Nie, za nic by się nie przyznał, że boi się tego demona. 
      Co? Czy on nie ma dzisiaj zamiaru położyć na nim rąk? 
      Nie, zasiada, by porozmawiać. 
      Johan poczuł się głęboko zawiedziony, ale oczywiście nic nie powiedział. 
      Podczas gdy gospodarz w skupieniu mu się przyglądał, pomyślał jeszcze: pan Tengel, cóż za przerażający wygląd, ale jakie łagodne oczy! 
      - Jak się dzisiaj czujecie? Wydaje się, że wyglądacie lepiej, panie. 
      Johan, acz niechętnie, musiał przyznać, że czuje się zdrowszy. 
      - Myślę, że dziś po południu możecie już wstać. A jeśli jutro dobrze odpoczniecie, to sądzę, że pojutrze będziecie mogli wyruszyć w dalszą drogę do Akershus. 
      Johan skinął głową. Nie był pewien, czy odczuł taką ulgę, jak powinien. Tydzień, jaki mu wyznaczono, minął już dwa dni temu. Jeżeli jednak opowie o swej nagłej, niemal śmiertelnej chorobie, z pewnością uniknie kary głównego sędziego. Ostatniego dnia musi powstrzymać swój apetyt, aby wyglądać na odpowiednio wygłodniałego i wycieńczonego, kiedy stanie przed jego obliczem. 
      Przekaże mu wspaniałe sprawozdanie. Sporządzi je po drodze, tak by nikt stąd niczego nie odkrył. Tak wiele ma do opisania! Na każde z pytań może odpowiedzieć twierdząco! 
      A poza tym ma coś w zanadrzu: znalazł jeszcze jedną czarownicę! 
      Pani Silje. Maluje bezbożne obrazy na płótnie! Na przemian święte i grzeszne. Ona, niewiasta! To rzecz niesłychana! Żadna kobieta nie potrafi przecież malować, a ona umie! Postacie stworzone przez nią są jak żywe, jakby zaraz miały znaleźć się w izbie. Jej ścienne malowidła są lepsze od wielu tych, które udało się namalować mężczyznom. To przecież niemożliwe. To dzieło Szatana! 
      Johan z każdą chwilą stawał się coraz bardziej podniecony. 
      A ta mała, którą tak rzadko widywał? Nazywa się Liv. Ma rude włosy, a to właśnie jedna z podejrzanych oznak. Wiele już schwytano czarownic tylko na takiej podstawie. A to dziecko tyle wie i potrafi. Wie dokładnie, gdzie leży Sogn, zna łacinę, potrafi liczyć zawiłe rachunki, z którymi on, Johan, sobie nie radzi... 
      Zrobiło mu się słabo. Diabeł otaczał go ze wszystkich stron. Znalazł się w samym sercu gniazda czarownic. 
      Oczywiście najgorsi byli Tengel i Sol. Jak najszybciej trzeba ich unicestwić! 
      Zniszczyć należy całą rodzinę, by ich zło nie plugawiło świata. 
      Nigdy jeszcze nie czuł się tak przybity. Miał wrażenie, jakby zjadł wielkie ilości tłustego, ciężkiego jedzenia. Nigdy dotąd nie zetknął się z taką miłością i troskliwością jak w tym domu. 
      To omamy! Omamy Szatana! 
      Doskonale zdawał sobie sprawę, że to nie ser był przyczyną jego dolegliwości, jednak całą winę zrzucił właśnie na to. 
      Takie oto myśli krążyły po jego skołowanej głowie, gdy dotarły do niego słowa Tengela. 
      - Czy zachowanie Sol zadowoliło was, panie Johanie? 
      Zadowoliło? Co chciał przez to powiedzieć? Nie, oczywiście nic. 
      - O tak, w zupełności. 
      Tengel roześmiał się. 
      - Wiecie, panie Johanie, wam mogę się zwierzyć, jesteście jak przyjaciel naszej rodziny. Bardzo niepokoiliśmy się o dziewczynkę. Okazuje się, że zupełnie niepotrzebnie. 
      - Ach tak? 
      Tengel zdecydował się zaryzykować. Postawił wszystko na jedną kartę. Najgorsze już się stało, ten człowiek wiedział o nich zbyt dużo i jeżeli miał złe zamiary, to i tak byli zupełnie bezradni. Tengelowi nawet przez myśl nie przeszło, by unieszkodliwić Johana. Jedynym wyjściem było zdobyć jego zaufanie i lojalność. 
      - Tak, obawialiśmy się o dziedziczne obciążenie. Ale teraz Sol to najlepszy pomocnik, jakiego mogłem sobie życzyć. Jej stosunek do pacjentów jest nadzwyczajny. 
      A więc zajmowała się jeszcze kimś? Johan poczuł, jak nagle zalewa go fala zazdrości. 
      - A tak bardzo obawialiśmy się przekleństwa. i Are również, ale im się udało. Moje życie było takie trudne, panie Johanie. Tęskniłem za tym, by być jak inni, żyć bez tego ciężaru. Moje dzieciństwo było tak ciężkie, że nie potrafię tego opisać. Nikt, kto nie przeżył czegoś podobnego, nigdy mnie nie zrozumie. Wiele razy miałem ochotę skończyć z tym przeklętym życiem, lecz samobójstwo to niechrześcijański postępek, wy też o tym wiecie. Spotkałem jednak Silje i ona zmieniła moje życie w baśń. Jestem najszczęśliwszym człowiekiem w całej Norwegii, panie Johanie, bo kiedy wychodzi się z ciemności, słońce wydaje się jeszcze jaśniejsze. Niepokoiłem się tylko o Sol, ale teraz i z nią wszystko jest w porządku. 
      - Wspomnieliście coś o przekleństwie? 
      - Tak. Czy macie siłę wysłuchać naszej historii? 
      - Bardzo chętnie. 
      Gdyby tylko wiedział ten nieczłowiek o smutnych oczach, jak bardzo chętnie... 
      Tengel odczekał chwilę, potem kiwnął głową i zaczął: 
      - Kiedyś w zaraniu dziejów.... Nie, nie aż tak dawno. Kilka setek lat temu żył pewien człowiek. Zwał się Tengel z Ludzi Lodu. 
      - Ludzie Lodu? - wykrzyknął Johan, szybko się jednak zmitygował. 
      - Słyszeliście o nich? 
      Tak, Johan słyszał od pewnego człowieka, który przybył z Trondelag i udawał się do Danii. Podróżny chwalił się, że zrównał z ziemią całą górską wioskę zamieszkaną przez wiedźmy i czarowników. 
      - Nie - powiedział głośno. 
      - A więc Tengel z Ludzi Lodu był bardzo złym człowiekiem. Mówią, że zaprzedał duszę Szatanowi w zamian za szczęście w życiu i za to, że niektórzy z jego potomków obdarzeni zostaną złą mocą, właściwościami, których nie posiadają inni ludzie. By oni również mogli służyć Złemu. Rozumiecie, panie? 
      Johan przytaknął, drżąc z podniecenia. To dopiero było coś, co można przedłożyć sądowi! 
      Ludzie Lodu. Przeklęci i straceni. 
      - Nie żebym wierzył w tę historię - rzekł Tengel. - Pewne jest jednak, że mój praprzodek miał w sobie coś złego, co odziedziczyliśmy również my, jego potomkowie. Chociażby wygląd. Ja sam jestem jednym z tych, którzy zostali naznaczeni. Moja siostrzenica Sol również. Ale ja przez całe życie starałem się zwalczyć w sobie zło, zwrócić się ku dobremu. Boże, jakże wiele trudnych, pełnych rozpaczy chwil przeżyłem! Silje i ja staramy się wychowywać Sol we właściwy sposób, choć to nie zawsze jest łatwe, bo ona nie pojmuje dobrze różnicy między dobrem a złem, tym co właściwe i co niewłaściwe. Dopiero teraz, po waszym przyjeździe, zrozumiałem, ile jest w niej dobra. To cudowna dziewczyna, panie Johanie. Prowadzi rozpaczliwą walkę ze złem, które jest w jej duszy. 
      - Ale wy nie możecie być chyba jedynymi krewnymi tej diabelskiej istoty? 
      - Jesteśmy tylko my. Ludzie wójta zabili wszystkich pozostałych. Nam udało się uciec przez góry. Nikt nie wie, że żyjemy, nikt oprócz pań na Grastensholm i chłopca. On przecież był z nami, gdy uciekaliśmy z Doliny Ludzi Lodu. Jest jeszcze czworo starych ludzi w Trondelag, którzy znają prawdę, ale oni nas nie zdradzą. I teraz wy, panie Johanie. Wy jednak przez te dni byliście dla nas jak przyjaciel i dlatego ufamy wam. Sol też was bardzo polubiła, niepokoi się o wasze zdrowie. 
      Johan chrząknął. Żołądek skurczył mu się aż do bólu. 
      Sąd... stos.. sensacja. Sława! Pokłon do Boga! 
      Triumf! Baśniowy triumf! 
      - Uwierzcie mi, panie Johanie, z całych sił starałem się zrzucić ten straszliwy ciężar, który spoczął na moich barkach w dzień mych narodzin. Starałem się i staram o jedno: by być dobrym dla ludzi. Gdybym tylko wiedział, że mi się powiodło.... 
      Wszystkie te wyszukane narzędzia tortur! Najbardziej wymyślne męki! 
      Głos Tengela dobiegał z daleka: 
      - Co z panem, panie Johanie? Czujecie się gorzej? 
      Chory wymamrotał coś niewyraźnie. Tengel sądził, że były to uspokajające słowa. Tak, zielony odcień, który przybrała jego twarz, znikał. 
      Znalazłszy się za drzwiami izby, Tengel przystanął i zamknął oczy, wyczerpany. Czy mu się udało? Czy postąpił właściwie, opowiadając swą historię? 
      Sol stała w pobliżu i spoglądała nań pytającym wzrokiem. Położył dłoń na szczupłym ramieniu dziewczyny i razem zeszli po schodach. 
      - Co się stało, Tengelu? 
      Zagryzł wargi. 
      - Nie wiem, kim jest ten człowiek, pan Johan. Przez cały czas miałem wrażenie, że coś z nim jest nie w porządku. Wiesz, Sol, że potrafię wyczuć takie rzeczy? 
      Przytaknęła. 
      Wyszli na zewnątrz, na podwórze. Dzień był szary, chłodniejszy; piękna letnia pogoda zrobiła sobie przerwę. 
      - Coś jest nie tak - ciągnął Tengel. - Dlatego wybrałem drogę życzliwości. Próbowałem dotrzeć do jego dobrej strony i opowiedziałem o naszym dziedzictwie. 
      - A co będzie, jeżeli okaże się, że on nie ma dobrej strony? 
      - Możemy tylko mieć nadzieję, Sol - Tengel uśmiechnął się ze smutkiem. 
      Popatrzyła na niego z powagą. 
      - Sądzę, że postąpiłeś słusznie, ojcze. Przeczuwam, że to się dobrze skończy. 
      - Nie jestem tego tak pewny jak ty - westchnął. - Jak myślisz, kim on może być? 
      - Kiedy tak o tym mówisz..... Ten nędzny kościelny napomknął o czymś, co mogło być ostrzeżeniem. Powiedział, że naprawdę nie powinniśmy czuć się zbyt bezpieczni. Wtedy sądziłam, że chodziło mu o siebie samego, ale może miał na myśli zagrożenie z jeszcze innej strony. 
      Palce Tengela wbiły się w ramię Sol. 
      - Miłościwy Boże! Sol, co my zrobimy? 
      - Będziemy dalej ciągnąć to, co sam rozpocząłeś - odparła Sol spokojnie. - Ja też spróbuję wpłynąć na jego dobrą stronę. Nie bój się - dodała z uśmiechem. - Wiem teraz, gdzie jest moje miejsce. 
      - To dobrze. Zrób, co możesz, Sol! 
      Schyliła głowę. 
      - Postaram się jak najlepiej. Jestem już grzeczna. 
      - Wiem, wyjątkowo dobrze się sprawujesz. Oby tak dalej, to na pewno sobie poradzimy. 
      Nadszedł czas rozstania. Johan stał odziany w swą prostą, brunatną opończę. 
      Najmłodsze dzieci pożegnały go uściskiem, który ciągle jeszcze czuł na karku. Pani Silje wyposażyła go w koszyk pełen jedzenia i ciepłej odzieży. Miała łzy w oczach, gdy życzyła mu wszystkiego dobrego na przyszłość. 
      Pan Tengel podał mu swą mocną dłoń. Jego niezwykłe, pełne ufności oczy spoglądały otwarcie. 
      - Pamiętajcie o zażywaniu leków, które wam dałem. Nie zapominajcie, że nie jesteście mocny z natury, panie Johanie! Dziękuję, że zechcieliście być w naszym skromnym domu. Radością było gościć was tutaj. 
      - Dla mnie to też była radość - wymamrotał. Miał trudności z wymawianiem słów. - Przyjmijcie gorące podziękowanie za... opiekę. 
      Pan Tengel wyciągnął w jego kierunku jakiś przedmiot: małe pudełko ze srebra. 
      - Weźcie to i noście zawsze ze sobą. To amulet, ochrona przed wszelkim złem. Prawdziwy czarodziejski środek! - roześmiał się Tengel. - Zawiera bardzo różne rzeczy. Ale ja w to wierzę. 
      Po chwili wahania Johan przyjął podarunek. To dowód, którego mu brakowało! Doskonały dowód! A więc zdobył go! 
      Poczuł na sobie spojrzenie Sol. Jej oczy płonęły przedziwnym blaskiem, jak gdyby o coś prosiły. Te prześliczne, te piękne oczy... 
      Spontanicznie zarzuciła mu ręce na szyję i mocno się do niego przytuliła. W tej chwili była tylko dzieckiem, tak szybko potrafiła się zmienić. Jednak Johan nie traktował jej jedynie jak dziecko, nie mógł powstrzymać się, by nie uścisnąć jej trochę mocniej niż należało. Poczuł, jak łzy napływają mu do oczu. 
      Spoglądała na niego po raz ostatni. Wzrok dziewczyny był tak smutny, tak pełen bezgranicznego żalu, że jej uczucie przeszło na niego. Z trudem chwytał oddech. Na piersiach legł mu ciężar. Musiał się odwrócić. 
      Pożegnał się i odjechał. Woźnica z Grastensholm odwiózł go aż do bram miasta. 
      Jednakże Johan nie udał się prosto do Akershus. Zaczekał, aż wóz zniknie, i wszedł do najbliższej gospody. Tam poprosił o przybory do pisania. Zamówił kielich wina i usiadł, by odpowiedzieć na pytania w protokole. Amulet w kieszeni palił go. 
      Siedział tak długo, zamyślony, a ból w żołądku stawał się coraz silniejszy. Kielich wina zamienił się w cały dzban, ale na papierze nie została utrwalona ani jedna litera. 
      Jego smutek był jak nieskończona głębina bez dna. Pociągała go, kusiła, wsysała coraz bardziej i bardziej, przepełniając żalem. 
      Przed oczami przesuwały się twarze. Ufne buzie dzieci, czyste rysy gospodyni. Gromadka stojąca na schodach, machająca mu na pożegnanie. Niespotykanie szczęśliwa rodzina. 
      Ale poganie! Wyjął amulet. To narzędzie Szatana wystarczy, by ich skazać. Potrafił chwytać wysłanników Diabła, wiedział, jak w nich uderzać. Wiele pochwał otrzymał za swe twarde, surowe postępowanie... 
      Przy stole obok rozmawiało dwóch mężczyzn. Słyszał już ich od dobrej chwili, zorientował się, że jeden z głosów jest mu znajomy. Nastawił uważnie uszu: teraz mówili o czymś, na czym on znał się dobrze. 
      Oczywiście, to współpracownicy sądu dla czarownic! 
      - ... wybrali odpowiednią karę dla tej kobiety. 
      - Jak wpadli na jej ślad? 
      - Sąsiadka doniosła. Krowy przestały dawać mleko. 
      - No tak, sprawa była jasna. Jaką karę otrzymała? 
      - Lej. 
      Johanowi przebiegł dreszcz po plecach. Sam często wybierał lej. To jego ulubiona tortura. Lej umieszczano w ustach skazanego i wlewano w niego wodę. Biedak musiał przełykać, nie miał innego wyjścia... Wielkie kadzie z wodą... 
      Johan drżał od stóp do głów. 
      Wir wciągał go oszałamiająco, kusząco... 
      Oczy Sol. Takie smutne, proszące. 
      Triumf! Sława! 
      Pustka. 
      Wszystko zniknęło. W jego głowie było pusto. 
      Głos za nim: 
      - Długo żyła na stosie. Wspaniały widok... 
      Johanowi pociemniało w oczach. 
      Gwałtownie uniósł pióro i przecząco odpowiedział na wszystkie pytania. Tak mocno przyciskał pióro, że niemal pękło. Poniżej napisał: Nie ma żadnych oznak, by ktokolwiek w tym domu zajmował się czarami. Otrzymałem wiadomość z Danii. Spieszę się, wyjeżdżam z kraju już dzisiaj. 
      Bezszelestnie wstał z miejsca i prześlizgnął się tak, by mężczyźni go nie rozpoznali. Zapłacił za wino i wyszedł. Przywołał do siebie chłopca. 
      - Czy zechcesz zanieść ten list głównemu sędziemu w sądzie dla czarownic? To bardzo ważne. Tu masz zapłatę za trud, jeśli tylko podejmiesz się tego zadania. Poczekaj... Masz, weź też ten amulet. Jest ze srebra, jego zawartość ochroni cię od wszelkiego zła. 
      Chłopak, uszczęśliwiony, wziął amulet i monetę i przysiągł na wiarę i honor, że dostarczy list natychmiast. 
      Johan westchnął zmęczony i opuścił miasto. Koszyk z jedzeniem i odzieżą podarował jakiemuś biedakowi, siedzącemu przy drodze. Zszedł z drogi i skierował się w stronę fiordu. 
      Zatrzymał się na wąskim szczycie i zapatrzył w wodę. Tuż pod nim fale z hukiem uderzały o skały. Wir! 
      Johan odmówił modlitwę, prosząc Boga o wybaczenie. 
      Skoczył ze skały. 
      Wszystko stało się tak szybko, że prawie nic nie poczuł. 

* * *
      Młody Klaus klęczał na strychu do przechowywania siana. On również wzywał Boga. Żarliwie odmawiał słowa modlitwy. 
      - Boże, pomóż mi, pomóż. Przyjdą i zabiorą mnie. Ona powie, jestem pewien, że ona powie to komuś i przyjdą i wezmą mnie. Daj mi schronienie, Boże, nie chciałem jej nic zrobić, powinienem ją zabić od razu, udusić. Nie, nie miałem tego na myśli, nikogo nie zabiję, wiesz o tym, Boże, nawet muchy. O, pomóż mi, co mam zrobić? Moje życie jest zniszczone, nigdy już nie będę szczęśliwy! 
      Ktoś go zawołał; powstał z krzykiem. 
      - Idą po mnie, gdzie mam się ukryć? Sznur, przywiążę sznur do tej belki i powieszę się... 
      - Dorzuciłeś klaczy siana? - zabrzmiał głos pod nim. 
      Klaus odetchnął, ramiona mu opadły. Jest uratowany. Tym razem. Ale następnym? I jeszcze następnym? I jeszcze? 
      Życie w strachu... 

* * *
      Sol tańczyła. 
      Obudziła się około północy i ujrzała zimny, srebrny blask księżyca. 
      Wysunęła się z łoża, które dzieliła z Liv, i pobiegła na łąkę. W białej koszuli, z włosami spływającymi po plecach, przypominała małego elfa tańczącego wśród kwiatów. 
      Pociągało ją nie samo światło, lecz cienie, które rzucało. To był jej świat. Wszystko, co nocą kryło się w leśnej głębinie, wszystkie przedziwne, tajemnicze istoty, które być może ukażą się, gdy je przywoła. 
      Nie będzie jednak tego robić. Jeszcze nie teraz, dopiero za kilka lat. Tak obiecała. 
      Zatrzymała się i wyciągnęła ręce w kierunku błękitno-białego światła. 
      - Wybacz mi, Hanno! Wiesz, że to tylko na jakiś czas. Na parę lat. Potem, kiedy już będę dorosła, znów będę służyć tobie i naszemu mistrzowi. Będę kimś wielkim w tej sztuce, Hanno! Wtedy go spotkam tak jak ty podczas dzikich podróży w powietrzu na jego górę. Na wielkie sabaty. 
      Roześmiała się ku światłu nocy i w ekstazie tańczyła po łące. Znów się zatrzymała. 
      To, co zrobiłam z panem Johanem, to się nie liczy - szeptała jasnemu księżycowi. - Przypomniało mi się, jak Silje i Tengel rozmawiali o pewnym wydarzeniu z czasów, gdy byłam jeszcze bardzo mała. Wzrokiem i siłą woli zmusiłam pewnego niedobrego chłopaka, by zaciął się nożem. To mnie wcale nie zdziwiło, pewna byłam, że potrafię robić takie rzeczy. Dlatego spróbowałam z panem Johanem. Przekazałam mu moją wolę, przekonałam go, że ma się poczuć nieszczęśliwy, utopiłam go w tęsknocie za śmiercią. Myślę, że to nie było konieczne, on był już gotów to uczynić, tyle w nim było gniewu i rozterek duszy. Ale nie zaszkodziło, że mu pomogłam. Nie zrobiłam chyba nic złego, Hanno? Nie użyłam żadnego proszku, żadnego ciernia. Tylko uczucia, że nikt nie życzy go sobie na tej ziemi. Rozumiesz? 
      Znów tańczyła w ekstazie, obracając się dookoła w coraz dzikszym tempie, jak gdyby unosiła się w powietrzu nad śpiącymi, upojonymi rosą kwiatami. 
      - Życie jest takie piękne - szeptała. - Już niedługo. Muszę jeszcze tylko trochę poczekać. 
      
      
