Autor: KEVIN ANDREW MURPHY
Tytul: Spełnię twoje trzy życzenia...

(I'll Give You Three Wishes...)

Z "NF" 5/98

   - Dzień dobry, młodzieńcze, i przyjemnej podróży - odezwał
się głos na skraju drogi. - Co cię tutaj sprowadza w ten pogodny
ranek i skąd ta kwaśna mina? Nie do twarzy ci z nią, chłopcze, a
twoim oczom brakuje blasku. Odrzuć więc ten wyraz znużenia i
goryczy i opowiedz mi, jak się go nabawiłeś.
   Konrad spojrzał na pobocze, a tam wśród mleczów, obok
milowego kamienia, siedziała czarownica.
   Konrad od razu poznał, że to była czarownica. Po 
pierwsze,
świadczyły o tym rozczochrane włosy, sterczące jak u stracha na
wróble, ozdobione starannie dobranym zestawem zeschłych liści i
gałązek, jakby stara kobieta była niegdyś młodą dziewczyną,
która wplotła kwiaty we włosy, a potem zapomniała je wyjąć. 
   Po drugie, ubranie: liczne spódnice i szale, wystrzępione i
połatane, poplamione jagodowym sokiem, i myszy harcujące po
kieszeniach - Konrad podejrzewał, że gnieździły się nawet we
włosach, które rzeczywiście wyglądały jak szczurze gniazdo.
   Ostatecznie jednak zdradziła czarownicę mowa. Żadna
wieśniaczka tak nie mówiła. Konrad dobrze o tym wiedział,
ponieważ sam był wieśniakiem. Wieśniaczki mówiły po prostu:
"Dobry dzionek. Co ci to, chłopaku?", i spluwały na ziemię
zamiast przecinka.
   Konrad próbował przypomnieć sobie babcine bajki i znaleźć
odpowiednią formę zwracania się do czarownicy.
   - Dopraszam się łaski, wielmożna pani...
   Wiedźma spojrzała na niego wyczekująco.
   - Szlachetna pani... - jeszcze raz zaczął Konrad.
   Wiedźma wciąż patrzyła na niego z uśmiechem.
   Konrad kopniakiem odrzucił kamień z drogi w trawę na poboczu.
   - Słuchaj, paniusiu, po prostu zmień mnie w ropuchę i
skończmy z tym, dobra? Nie mam dzisiaj nastroju.
   Wiedźma uśmiechnęła się jeszcze szerzej.
   - Oho, los cię srogo doświadczył, młody panie. Doświadczył
cię okrutnie. Powiedz mi, dziecko, co się wydarzyło i dlaczego
popadłeś w ten żałosny stan.
   Konrad spojrzał na nią i westchnął.
   - Widocznie nie słuchasz Królewskich Obwieszczeń, babciu.
Jestem drwalem. To - wyjął siekierę zza pasa i wykonał zamach -
jest siekiera drwala. Tylko że Król postanowił, że nikomu nie
wolno ścinać drzew w Królewskim Lesie, jeśli nie ma zezwolenia
na wyrąb. A takie zezwolenie kosztuje więcej, niż zarabiam przez
rok. Więc mam do wyboru: albo przymierać głodem, albo kraść
drewno z Królewskiego Lasu. A jeśli mnie przyłapią na kradzieży
- o co nietrudno, bo królewscy rządcy łatwo znajdą drwala, który
sprzedaje drewno bez zezwolenia - wtedy mnie aresztują i będę
musiał odpracować wyrok. Zgadnij, w jaki sposób? Ścinając drzewa
w Królewskim Lesie. A kiedy mnie zwolnią, nie znajdę pracy,
w dodatku z kryminalną przeszłością, więc znowu będę musiał dać
się aresztować, żeby nie umrzeć z głodu. - Konrad splunął na
ziemię. - Król jest chytry jak lis i sprytny jak łasica.
   Wiedźma zarechotała.
   - Jeszcze sprytniejszy. Pomysł godny samego Księcia
Ciemności.  
   Konrad wzruszył ramionami.
   - Chyba tak. Nieważne. Jedyne miejsce, gdzie mogę legalnie
ścinać drzewa, to ten Dziki Las. - Wskazał las rosnący za łąką.
- Ale wszyscy wiedzą, że ten las jest nawiedzony, pełen wróżek i
goblinów. I czarownic - dodał, spoglądając znacząco na
czarownicę. Najwyraźniej słuchała z przyjemnością. - I wszyscy
ostrzegali, że leśne nimfy zmienią mnie w drzewo, jeśli ośmielę
się tam rąbać, ale wolę zostać drzewem niż rąbać drewno dla
Króla. I tyle. 
    Wiedźma parsknęła skrzekliwym śmiechem.
   - O rety - powiedziała. - Ojejej. Już dawno nie słyszałam nic
równie śmiesznego. Ty! Drzewo! - Chichotała, aż łzy popłynęły
jej z oczu, myszy wyskoczyły ze spódnicy, szczury z włosów, a
coś, co Konrad wziął za wyliniały czarny kołnierz, po
rozwinięciu okazało się jeszcze bardziej wyliniałym czarnym
kotem. - Drzewo! Ty! Zmieniony w drzewo! Przez leśne nimfy!
   Wiedźma ryczała ze śmiechu i waliła pięścią w ziemię, i 
chichotała jak wiejska dziewczyna, która po raz pierwszy
zobaczyła nagiego mężczyznę.
   Konrad wymienił spojrzenia z myszami, szczurami, kotem oraz
parą ropuch, które wypełzły z butów wiedźmy. Wszyscy mieli
zakłopotane miny. Kot zaczął myć jedno ucho, udając, że nie
zauważa napadu wesołości swojej pani. 
   Konrad postanowił naśladować postawę kota, ponieważ teraz,
kiedy patrzył na ropuchy, jakoś stracił przekonanie, że lepiej
być ropuchą niż bezrobotnym drwalem.
   Wreszcie wiedźma ochłonęła, otarła łzy i zgarnęła swój
zwierzyniec z powrotem pod spódnice.
   - A niech to, młody panie. Nie uśmiałam się tak serdecznie od
czasów młodości i za to cię wynagrodzę. - Spojrzała na niego,
szczerząc zęby. - Nie złapałeś dowcipu, co?
   Konrad wzruszył ramionami.
   - Nie.
   - Leśne nimfy - wyjaśniła czarownica - porywają tylko
najurodziwszych młodych mężczyzn. A ty... ten nos! Te zęby! -
Zgięła się w nowym paroksyzmie śmiechu.
   Konrad zważył w ręku siekierę i popatrzył na bezbronną
czarownicę na ziemi, ale kocica spojrzała na niego wzrokiem,
który mówił wyraźnie: "Tylko spróbuj, cwaniaku".
   Konrad ponownie wzruszył ramionami. Wiedźma coraz bardziej
przypominała mu wiejskie dziewczyny, które przy każdej okazji
wyśmiewały się z jego nosa i zębów. 
   - Więc co mi mogą zrobić leśne nimfy?
   - Och, pewnie po prostu zrzucą ci gruby konar na głowę i
zakończą sprawę. Ale rozśmieszyłeś mnie, młody człowieku,
dlatego ci pomogę. - Radośnie zatarła ręce. - O tak, oboje na
tym skorzystamy.

   Drozd Hektor wiedział, że będą kłopoty, jak tylko drwal
zjawił się w lesie.
   - Drwal. Drwal. Znowu kłopot. Znowu kłopot. Ostry topór.
Ostry wzrok. Rach, ciach, kłopot, kłopot, kłopot.
   Wiewiórka Prissy rzuciła w niego żołędziem.
   - Hektor hałasuje! Za głośno! Zły drozd! Zły-zły-zły!
   - Drwal! Drwal! Kłopot, kłopot, kłopot! - Hektor zagwizdał
szyderczo i przekoziołkował do tyłu, żeby uniknąć następnego
żołędzia. - Drwal! Drwal! Rąbie-tnie! Nie ma drzew! Nie ma
orzechów! Nie ma wiewiórek! 
   Prissy znieruchomiała z kolejnym żołędziem w łapkach i
przekrzywiła głowę.
   - Nie ma orzechów? - Wstrząśnięta, upuściła żołędź. - Nie ma
orzechów! - Umknęła, skrzecząc alarmująco: - Nie ma orzechów!
Nie ma orzechów!
   Hektor, dumny z siebie, wykonał następnego fikołka do tyłu, po
czym wzbił się nad lasem, wyśpiewując swoją pieśń:
   - Drwal! Drwal! Kłopot-kłopot-kłopot!

   Konrad trzymał się blisko czarownicy. Ptaki i zwierzęta
zachowywały się niespokojnie, a jedna wiewiórka siedziała na
gałęzi, skrzeczała na niego i obrzucała go żołędziami.
   Kotka podniosła łeb i zasyczała. Wiewiórka upuściła orzechy i
zeskoczyła z gałęzi, trajkocząc jak szalona.
   - Właśnie, Mehitabel. Powiedz tej paskudnej wiewiórce. - 
Czarownica pogłaskała kotkę po ogonie. - Zniszczyć las? Ależ
skąd. Tylko wybrane kawałki. Te, które nam się naraziły.
   Wiedźma zaprowadziła Konrada prosto do drzwi swojej chaty, 
przez ogródek, gdzie bujnie rosły blekot, lulek czarny, tojad
mordownik, szalej jadowity i krzewy wilczej jagody, obsypane
dorodnymi purpurowymi owocami. Uwiązany pośrodku czarny kozioł o
paranoicznym spojrzeniu ostrożnie skubał nieliczne rośliny,
które nie zawierały trucizny. Nad progiem wisiała miotła,
wskazówka dla tych, którzy wolno kojarzyli.
   - Witaj w moim skromnym domostwie, młody drwalu. - Wiedźma
otworzyła drzwi udekorowane świeżo namalowanym pentagramem oraz
czaszką, która widocznie należała do poprzedniego kozła, mniej
rozważnego w doborze diety. - Zanim jednak wejdziesz, powiedz
mi swoje imię.
   Konrad wiedział, że nie należy zdradzać swojego imienia
czarownicy, ale przecież ona i tak mogła go zmienić w dziką
jabłoń, gdyby tylko zechciała. A mając za plecami wygłodzonego
kozła, Konrad wolał nie zmieniać się w jabłonkę.
   - Konrad, ee, wielmożna pani.
   Wiedźma zarechotała i wprowadziła go do środka.
   - Mów mi pani Margot. Imię dobre jak każde inne.
   - Tak, pani Margot.
   W chacie zalegał ponury półmrok. Sufit był bardzo niski,
więc Konrad musiał się zgarbić prawie tak mocno jak czarownica, 
żeby nie zawadzać głową o wiązki zbutwiałych ziół oraz liczne
pająki najrozmaitszych odmian. Izbę wypełniały stoły i miski,
moździerze i tłuczki, półki z marynatami o dość podejrzanym
wyglądzie, a z boku stał pulpit rzeźbiony w koty, szczury,
nietoperze i inne futrzaste stworzonka, ulubione przez Siły
Ciemności. 
   Pośrodku, na honorowym miejscu spoczywały księgi zakazanych
kunsztów czarownicy. Przynajmniej tak zakładał Konrad. Jako
niepiśmienny, nie potrafił odczytać tytułów, lecz ich ułożenie
oraz dumny gest, jakim je wskazała czarownica, kazały mu
wywnioskować, że nie są to rycerskie romanse.
   Następnie wiedźma wskazała mu stołek przy palenisku. Konrad
usiadł bez żadnych pytań. Nad ogniem bulgotał nieunikniony
kociołek, wypełniony gęstą brązową mazią.
   Pani Margot krzątała się po chacie, podśpiewując wesoło:
   - "Dziś gotuję, jutro warzę, potem królewskie dziecię
usmażę..." Nie, to nie tak. "Czy on żyje, czy nie żyje, utnę mu 
szyję..." Nie, też nie to. Och, sama nie wiem, po co sobie
zawracam głowę tymi głupimi krasnoludzkimi piosenkami. Nadają
się tylko do tego, żeby zająć czymś gębę pomiędzy łykami piwa. -
Wróciła z dwoma kubkami i postawiła je przy ogniu, żeby się
podgrzały. - Krasnoludzkie piwo. Najlepszy gatunek.
   Zarechotała zadowolona, potem wzięła długą łyżkę, zamieszała
breję w kotle i nałożyła sporą porcję do drewnianej miski. 
   - Masz, młody drwalu. Najedz się do syta, zanim zaczniemy
gadać o interesach.
   Konrad wyjął własną rogową łyżkę i spróbował gulaszu. Breja
smakowała lepiej, niż się spodziewał, ale niewiele lepiej;
pływały w niej bezkształtne ochłapy mięsa, pewnie pochodzące z
tamtego niewybrednego kozła. Lecz piwo było znacznie lepsze i
młodzieniec zrozumiał, dlaczego krasnoludy myliły teksty
piosenek. 
   Wiedźma usiadła na stołku naprzeciwko, a Mehitabel zeskoczyła
na podłogę i rozłożyła się przy ogniu.
   - Powiedz mi teraz, co wiesz o leśnych nimfach, młody drwalu.
   Wiedźma wyciągnęła skórkę od chleba i połamała ją dla myszy i
szczurów, które zaczęły skubać poczęstunek. Zerknęła wyczekująco
na drwala. 
   - Leśne nimfy. - Konrad zastanowił się nad odpowiedzią. - One,
ee, mieszkają w drzewach. Są bardzo piękne. Czasami zmieniają
ludzi w drzewa... ale tylko przystojnych mężczyzn. I czasami
spełniają życzenia... tylko że nikomu to nie wychodzi na dobre.
   - Aha! - zawołała wiedźma i tupnęła z satysfakcją, aż
spłoszyły się ropuchy w butach. - W tym sęk! To jest właśnie
cały kłopot z leśnymi nimfami. Owszem, władają magią, ale to
naturalna magia, w dodatku przeklęta, przynajmniej jeśli nimfy
źle komuś życzą. Od leśnych nimf nie można żądać zamków, pałaców
czy królewskiej korony. Tylko zwykłych, prostych, naturalnych
rzeczy albo naturalnych czarów. Ale i tak lepiej zrezygnować,
ponieważ ludzie, którzy zmuszają leśne nimfy do spełniania
życzeń, kończą z kiełbasą przyrośniętą do nosa. Czy z nosem
przyrośniętym do kiełbasy? Nieważne, słyszałam obie wersje i
słyszałam też gorsze rzeczy. O tak, znacznie gorsze. - Wiedźma
znowu zarechotała i zatarła ręce. - No, mogę ci opowiedzieć
takie historie... ale mniejsza z tym. Posłuchaj mnie, młody
Konradzie, i dobrze zapamiętaj moje słowa. Tylko tacy
skorzystają na układach z leśnymi nimfami, którzy zdobędą ich
miłość, ale zwykle kończą jako drzewa, więc to ryzykowny
interes. Jeśli jesteś przystojny, nimfa zmieni cię w drzewo,
żeby zatrzymać cię przy sobie. Lecz jeśli szpetny mężczyzna
zdobędzie sympatię leśnej nimfy, to wtedy...
   Pani Margot zatarła ręce i zachichotała.
   - Jesteś kupcem, prawda, młody Konradzie? Drwal zajmuje się
nie tylko rąbaniem drzew. Musi jeszcze sprzedawać i właśnie ze
sprzedaży ma zyski. A klienci są zadowoleni, jeśli sprzedajesz
im to, czego pragną. - Pani Margot nachyliła się do Konrada, a
myszy, szczury, ropuchy i kocica też przysunęły się bliżej, żeby
posłuchać. - Teraz zdradzę ci mój plan...
 
   Lidia Lipa była absolutnie przerażona. Drwal wędrował po
całym lesie, wyśpiewywał złowrogie drwalskie piosenki, a teraz
usiadł pod jej drzewem już po raz trzeci dzisiejszego dnia.
   I ostrzył siekierę.
   Lidia była starą lipą, ale niedużą i nie miała ciężkich
konarów, żeby mu zrzucić na głowę. Zresztą na samą myśl o
stracie gałęzi... 
   Zadrżała jak osika. Stracić gałąź i żeby robactwo wpełzało
pod korę... Och, straszne, straszne! Ale pozwolić się ściąć...
   Przystroiła włosy jak najładniej wiosennymi kwiatami i
starannie wygładziła sukienkę z kory, po czym wyśliznęła się z
drzewa i podeszła do drwala, który polerował swoją okropną
siekierę. Był młody, ale brzydki i paskudny jak leśny krasnal, a
przy tym krzepki.
   Nimfa załamała ręce tak, jak ją uczono, i postarała się
przybrać najbardziej żałosny, błagalny wyraz twarzy.
   - O, proszę, dobry drwalu - zaczęła. - Proszę, nie ścinaj
mojego drzewa! Jeśli obiecasz, że nie zrąbiesz mojego drzewa,
spełnię twoje trzy życzenia!
   Drwal podniósł wzrok znad swojej straszliwej siekiery i
uśmiechnął się.
   - Witaj, miła leśna nimfo. Więc to twoje drzewo?
   Sięgnął za siebie i poklepał pień ukochanej lipy, a Lidia
poczuła jego dłoń na nodze.
   - Tak, dobry drwalu! Proszę, nie ścinaj mojego drzewa, bo
zginę! Spełnię twoje trzy życzenia, jeśli obiecasz, że mnie nie
skrzywdzisz! 
   Drwal znowu się uśmiechnął i pogłaskał korzeń, stanowiący
odpowiednik jej stopy.
   - Nie lękaj się, miła leśna nimfo. Nie zamierzałem ścinać
tego drzewa. Zachowaj swoje życie i życzenia. Zaiste, twoje
drzewo jest o wiele za młode i zbyt piękne, żeby je ściąć;
zbrodnią byłoby obrabować las z takiego piękna. - Znowu poklepał
korzeń i Lidia poczuła pieszczotę jego dłoni na stopie. -
Usiadłem tutaj tylko dlatego, że uważam twoje młode drzewko za
najpiękniejsze w całym lesie, i chciałem posiedzieć w przyjemnym
miejscu, zanim zdecyduję, które ze starych i brzydkich drzew mam
ściąć na opał.
   Lidia milczała przez chwilę.
   - Nie chcesz ściąć mojego drzewa, dobry drwalu?
   - Ależ skąd, piękna nimfo. Na wszystkie rzeczy jest pora,
dlatego zbrodnią byłoby skrócić życie tak młodej i pięknej
istoty. - Przesunął osełką po ostrzu siekiery i spojrzał na
sąsiednie drzewa. - Tak trudno jest wybrać któreś z tych starych
i brzydkich drzew. Zdecydować, bez którego las będzie
piękniejszy. Traktuję poważnie swoje obowiązki jako drwal i
ścinam tylko te drzewa, które straciły użyteczność. - Spojrzał
na Lidię i uśmiechnął się, pokazując wystające zęby. - Pewnie
nie znasz drzewa, które odpowiada tym warunkom?
   Lidia przytknęła palec do ust, zdumiona własnym szczęściem,
po czym wskazała prosto przed siebie, tam, gdzie mieszkała Berta
Buk.
   - Tamto. Właśnie to. Ta dziwka przez całe życie zasłania mi
słońce, a jej korzenie zabierają większość wody!
   Drwal polerował siekierę, spoglądając na buk.
   - Jesteś pewna? Jak mówiłem, traktuję poważnie swoje
obowiązki i nie chciałbym ściąć drzewa, jeśli absolutnie nie
zasługuje na ścięcie.
   - Och, ona jak najbardziej zasługuje - odparła Lidia. - Ta
dziwka uważa się za Królową Lasu, chociaż jest zwykłym piratem
słonecznym, wylęgarnią robactwa i karmnikiem dla dzięciołów. Las
będzie znacznie lepszy bez niej.
   Drwal ostrzył siekierę, spoglądając na dziwkę Bertę Buk.
   - Na pewno? To rzeczywiście stare drzewo, ale nie wiem, czy
powinienem je ściąć...
   Lidia pomyślała, o ile łatwiejsze byłoby jej życie bez
Berty, która zasłania jej słońce i zabiera całą wodę.
   - Spełnię twoje trzy życzenia...
   - Trzy życzenia? - upewnił się drwal. - No, skoro tak ci
zależy, chyba muszę ją ściąć...

   Czarownica Margot strzeliła obcasami i zatańczyła z kotem w
ramionach. 
   - Och, dzisiaj knuję, jutro planuję, pojutrze plany
realizuję! Wyślę z siekierą krzepkiego chłopa i leśne nimfy
pójdą na opał!
   - Miau! - pisnęła Mehitabel. - Miau!
   - Właśnie, Mehitabel. Załatwimy te paskudne leśne nimfy,
które nam wchodziły w drogę, i sporo na tym zarobimy! 
   Myszy i szczury grały na flecie, a ropuchy brzdąkały na
mandolinie. W swoim czasie wiedźma musiała się porządnie
namęczyć, zanim je wytresowała, ale warto było - ze względu na
takie chwile. 
   - Och, dziś tańczymy, jutro pijemy... tak się spijemy, że aż
padniemy! Spełnią się nasze wszystkie życzenia... - wiedźma
urwała, bo zabrakło jej rymu.
   - Miau! Miau! - podpowiedziała Mehitabel, tańcząc mazurka.
   - Tak! - zawołała wiedźma. - Ryba, śmietanka, mnóstwo
jedzenia! Dostaniemy wszystko, czego dusza zapragnie, Mehitabel!
   Margot podkasała spódnice i jeszcze raz przetańczyła przez
kuchnię. Błogosławiony dzień, kiedy kupiła te książki od
wędrownego handlarza czarów! Kto by pomyślał, że zawierają tyle
cennej wiedzy i tak przystępnie tłumaczą sprawy tego świata! 
   - Wspaniale! - wykrzyknęła, tanecznym krokiem podbiegła do
pulpitu i z szacunkiem pogłaskała "Deutsche Volksmarchen" oraz
"Dzieła zebrane" Hansa Christiana Andersena. - Cudowne, cudowne,
cudowne książki! I ty, mój najdroższy skarbie! - Chwyciła
"Indeks ludowych baśni" i ucałowała go czule. - Och, chciałabym
mieć wszystkie książki z twojej bibliografii!
   Zamilkła wyczekująco, ale żadna biblioteka nie spadła z
nieba. Margot zaśmiała się i wzruszyła ramionami.
   - No nic, Mehitabel. Wkrótce je dostaniemy. Och, dzisiaj
tańczymy, jutro balujemy, piwa wypijemy...
   - Miau! - wtrąciła Mehitabel.
   - ...i rybki podjemy! - przetłumaczyła Margot i kiwnęła głową
na zgodę. - Błogosławiony niech będzie ten handlarz i dzień,
kiedy sprzedał mi te książki!
   Zachichotała skrzekliwie i znowu zatańczyła, unosząc wysoko
swój ukochany "Indeks ludowych baśni". W radosnym uniesieniu nie
zauważyła drozda i wiewiórki, które zaglądały przez rozdartą
strzechę. 

   Konrad wstał, polerując siekierę. Trzy życzenia z góry...
Uśmiechnął się wspominając, co mu poradziła czarownica.
   - Po pierwsze, życzę sobie długiego i zdrowego życia.
   - Zrobione - powiedziała leśna nimfa, oparta o swoją lipę
niczym ulicznica pod latarnią.
   Konrad nagle poczuł się bardzo, bardzo zdrowy, a z kciuka
odpadła mu brodawka.
    Jako drugie życzenie mógł zażądać, czego chciał, oprócz
urody, uprzedziła go czarownica.
   - Po drugie, chcę być silny. Niezwykle silny. Silniejszy nawet
od Ernhardta Kowala.
   Konrad poczuł, jak nabrzmiewają mu wszystkie mięśnie, a
sznurówki kaftana napinają się i pękają. Spojrzał w dół na
swoją potężną pierś i ramiona, z niejakim trudem, ponieważ
ubranie nagle zrobiło się za ciasne, a szyja gdzieś znikła,
czy raczej przestała się różnić grubością od głowy. Ale
rzeczywiście poczuł się silny.
   - Zrobione - oświadczyła leśna nimfa. - Jakie jest twoje
trzecie życzenie, dobry drwalu?
   Konrad skończył podziwiać siebie i odkrywszy taki sposób
chodzenia, żeby nie ocierać ud, spojrzał na leśną nimfę.
   - A tak. Chcę, żeby stara dama, która udzieliła mi takiej
dobrej rady, otrzymała trzecie życzenie. Niech je zużyje według
własnej woli. - Ostatecznie, pomyślał, taka była umowa, a z
babcinych opowieści zapamiętał dobrze, że nie opłaca się
oszukiwać czarownic. Chyba że chciałeś zmienić się w ropuchę, a
Konrad wcale nie miał ochoty spędzić reszty życia jako ropucha -
nawet zdrowa, długowieczna, wyjątkowo silna ropucha.
   - Zrobione - powiedziała leśna nimfa. - A teraz zrąbiesz
drzewo Berty? Naprawdę potrzebuję więcej słońca.
   Konrad uchylił kapelusza, przyzwyczajając się do nowych,
wystających muskułów. 
   - Oczywiście, miła leśna nimfo. Zawsze dotrzymuję słowa, no i
zgodziliśmy się, że buk idzie pod topór.
   Podszedł do wysokiego buka i podniósł wzrok. Gałąź spadła na
ziemię u stóp drwala. Konrad uśmiechnął się. Lipa dotrzymała
słowa: gałęzie go omijały. No, pora wypełnić swoją część umowy.
Obejrzał pień buka i wybrał odpowiednie miejsce do nacięcia.
Obok niego wylądowała następna gałąź. 
   Lipa miała rację. Ten buk to dziwka.
   Konrad popluł w dłonie i wzniósł siekierę, lecz zanim
uderzył, nimfa Berta wyszła z pnia buka. Wysoka i postawna,
wyglądała jak starożytna królowa, z koroną na głowie, okryta
płaszczem z wiewiórczych skórek.
   - Drwalu - zaintonowała - oszczędź moje drzewo, a ja w
podzięce spełnię twoje trzy życzenia.
   Konrad uśmiechnął się. Pani Margot znowu miała rację. Leśne
nimfy same się zdradzały.
   - Przepraszam - powiedział - ale raczej zrąbię drzewo.
   - Jakie jest... - zaczęła Berta i dopiero wtedy dotarła do
niej odpowiedź Konrada. - Co? Czy mnie uszy nie mylą? Czyżbyś
odrzucił moje trzy życzenia?
   - Właśnie - przytaknął Konrad. - Z tego buka wyjdzie sporo
pięknych desek. - Poklepał pień, a nimfa drgnęła zaszokowana i
chwyciła się za pośladek. - W każdym razie krasnal mi
powiedział, że jeśli zetnę to drzewo, znajdę w środku złotą gęś.
   - Co? Krasnolud kłamie! Nie mam w środku żadnej gęsi.
   - No, złotko, zaraz się przekonamy. Coś mi się zdaje, że
kręcisz. 
   - Ale... trzy życzenia! Spełnię twoje trzy życzenia!
   Konrad wzruszył masywnymi ramionami.
   - E tam, dostałem już trzy życzenia. Chyba wolę gęś.
   Zamachnął się siekierą, a leśna nimfa chwyciła się za tyłek i
wrzasnęła.
   Konrad uderzał siekierą raz za razem, zadowolony z nowych
mięśni, dzięki którym robota szybko się posuwała. Wkrótce
wrzeszcząca leśna nimfa znikła i pień zaskrzypiał.
   - Drzewo pada! - krzyknął Konrad. Buk przechylił się powoli i
runął z trzaskiem, miażdżąc pewną niewielką lipę.
   Konrad oczyścił siekierę. Dokładnie tak, jak mówiła pani
Margot. Trzy życzenia spełnione i nie zostało żadnych świadków.
   Berta Buk również mówiła prawdę. W jej drzewie nie było
żadnej złotej gęsi. Natomiast na pieńku leżało stare krzesiwo, a
kiedy Konrad zajrzał przez dziurę do jaskini pod pniakiem,
zobaczył trzy psy, o których również wspominała pani Margot:
jeden z oczami jak filiżanki, drugi z oczami jak młyńskie koła i
trzeci z oczami jak Okrągła Wieża w Kopenhadze, gdziekolwiek to
jest. 
   Konrad podniósł krzesiwo i spojrzał z góry na trzy psy.
   - Hej tam, pieski! Pamiętajcie, że teraz ja mam krzesiwo,
więc nie mówcie nikomu, co się stało!
   Psy zamrugały, wywiesiły jęzory i pomachały ogonami. Konrad
próbował wsunąć krzesiwo pod pachę, ale przeszkadzały mu
rozrośnięte mięśnie, których przedtem tam nie miał.
   No dobrze, z czasem przywyknie do nowych rozmiarów. Ruszył w
drogę powrotną do pani Margot, szeroko rozstawiając nogi, ale
mimo tego środka ostrożności wciąż obcierał sobie uda.

   Drozd Hektor i wiewiórka Prissy naradzali się pospiesznie w
gałęziach na czubku dębu.
   - Drzewa nie słuchają! - trajkotała Prissy. - Tylko ptak! Tylko
wiewiórka! Drzewa nie słuchają! Głupie drzewa! Głupie-głupie-głupie! 
   Hektor kiwnął głową.
   - Drwal kłopot! Wiedźma kłopot! Dwa kłopoty! Dwa kłopoty!
   - Kto słucha, Hektor? - zapytała Prissy. - Kto widzi? Tylko
wiewiórka! Tylko ptak!
   Hektor namyślał się przez chwilę.
   - Król Jeleń?
   Prissy machnęła ogonem.
   - Co on widzi?
   Miała rację.
   - Wielki Dzik?
   - Dzik stary! - zawołała Prissy. - Dzik głupi! Dzik je zgniłe
trufle!
   Hektor przekrzywił głowę.
   - Gobliny?
   Prissy ponownie machnęła ogonem, nawet bez komentarza.
   Hektor myślał jeszcze przez chwilę.
   - Już wiem! - krzyknął. - Znajdź Króla Krasnali!
   Prissy z namysłem przechyliła głowę.
   - Czemu Król pomoże?
   - Zysk! Zysk! Złoto-złoto-złoto! Król Krasnali, trzy
kłopoty, złoto-złoto-złoto!
   - Król Krasnali. Trzy kłopoty. - Prissy nastroszyła ogon. -
Hektor sprytny.
   Hektor zrobił koziołka w tył.
   - Złoto-złoto-złoto.

   Konrad siedział obok pani Margot, podliczając tygodniowy
zarobek. 
   - Zobaczmy, razem dwadzieścia siedem życzeń, dziewięć dla
ciebie, osiemnaście dla mnie, i jeszcze dostajesz krzesiwo,
złotą gęś i to, cokolwiek to jest. - Rzucił na stół małą kostkę,
którą znalazł w jesionowym pniu. Nie wyglądała imponująco, ale
była zamknięta w srebrnej szkatułce, więc widocznie posiadała
jakąś wartość.
   Pani Margot podniosła kostkę i wybuchnęła śmiechem, który
brzmiał znacznie bardziej melodyjnie, odkąd zażyczyła sobie
drugiej młodości i znowu była dzieweczką z kwiatami we włosach,
jaką odgadł w niej Konrad. 
   - Ach, to - powiedziała młoda czarownica. - To kość z palca
czarodzieja. Czasami jakiś stary dureń ukrywa w kości swoje
życie, a potem każe jej komuś pilnować. Zwykle smokowi czy
leśnej nimfie. Jeśli przełamiemy kość, czarodziej umrze.
   Konrad wzruszył masywnymi ramionami, do których zdążył się
już przyzwyczaić.
   - Więc co z nią zrobimy?
   Margot przyjrzała się kości.
   - Och, pewnie moglibyśmy odsprzedać ją czarodziejowi, do
którego należała, ale więcej z tego kłopotów niż pożytku. Wiem,
co zrobimy. - Gwizdnęła. - Chodź tu, Filiżanko! Tutaj, piesku!
Mam coś dla ciebie!
   Pies z oczami jak filiżanki podbiegł do niej i usiadł,
merdając ogonem.
   - Wuf!
   Margot zaśmiała się i rzuciła mu kość, którą chwycił i
radośnie zmiażdżył szczękami. Gdzieś tam, pomyślał Konrad,
anonimowy czarodziej zmarł na atak serca.
    Złota gęś zagęgała i Margot podsunęła jej herbatnik
rozmoczony w miseczce wody. Gęś dziobała wesoło, chociaż
wyglądała trochę dziwnie z kapturkiem na imbryczek mocno
przywiązanym pod ogonem.
   - Złote gęsi mają lepkie pióra - zauważyła Margot. - Jeśli
się złapiesz na ich czar, może cię uwolnić tylko roześmiana
księżniczka, a teraz nie mamy czasu, żeby takiej szukać.
   Konrad wrócił do liczenia monet z trzech skrzyń, które
przyniosły psy. Miedziaki nie były dużo warte, ale srebro i
złoto stanowiło pokaźny majątek.
   Rozległo się pukanie do drzwi. Margot przewróciła oczami.
   - Jeśli to jakieś zabłąkane dzieci, przepędź je. Powiedz,
że się przeprowadziłam. Z dziećmi są same kłopoty. 
   Konrad kiwnął głową i podszedł do drzwi przestronnej teraz i
zadbanej chaty. Okropne marnotrawstwo życzenia, jego zdaniem,
ale Margot miała prawo robić, co chciała, ze swoimi życzeniami.
   Otworzył drzwi i ujrzał postać wzrostu dziecka, chociaż długa
biała broda i złota korona z pewnością nie należały do dziecka.
To był krasnolud, w dodatku król krasnoludów, jeśli Konrad
odgadł prawidłowo. Na jego lewym ramieniu siedziała wiewiórka, a
na prawym - drozd. 
   - Kto tam? - zapytała Margot od stołu.
   - Hm, to chyba król krasnali - odparł Konrad po namyśle.
   - Rubezahl? - zawołała Margot. - Och, zaproś go do środka.
Pomoże nam liczyć złoto.
   Oczy Króla zabłysły na to słowo. Krasnolud wyminął drwala i
wszedł do chaty.
   - Hmm, zastanawiałem się, kiedy poruszysz ten temat. -
Rozejrzał się po chacie, kiedy Konrad zamykał drzwi, po czym
spojrzał prosto na gęś i skrzynie złota. - No, no, cóż za piękna
zdobycz. Jak rozumiem, zarabiasz na życzeniach leśnych nimf. Do
tej pory nie wiedziałem, że potrafią robić złoto.
   Margot uśmiechnęła się.
   - Poszczęściło nam się pod innym względem.
   Trzy psy warknęły na Króla Krasnali. Margot skarciła je
surowym wzrokiem.
   - Wieża! Kamień Młyński! Filiżanka! Cicho! To jest
Rubezahl... 
   Rubezahl obejrzał sobie trzy psy, po czym spojrzał na stół.
   - Znalazłaś krzesiwo? No, no, naprawdę szczęście ci dopisało
w tym tygodniu. Jednakże - ciągnął, siadając na starym stołku -
moi wspólnicy - wskazał wiewiórkę i drozda - donieśli mi o
twoich szwindlach. Bardzo sprytnie. Bardzo chytrze. Muszę
pochwalić was oboje. 
   Konrad zastanowił się nad życzeniem, żeby krasnolud,
wiewiórka i drozd na miejscu padli trupem, ale spostrzegł wyraz
twarzy Margot i doszedł do wniosku, że to nie najlepszy pomysł.
   Król Krasnali uśmiechnął się, pokazując mnóstwo złotych zębów.
   - Teraz mam tuzin krasnoludów z siekierami, gotowych,
chętnych i zdolnych do tego samego szwindla. Lecz leśne nimfy
kiedyś się zorientują i wówczas nastąpi szybkie załamanie rynku.
- Rubezahl złożył dłonie w wieżyczkę, klejnoty zabłysły na każdym
palcu. - Na dłuższą metę bardziej korzystne będzie kontynuowanie
operacji solo. - Zatarł ręce, aż szczęknęły pierścienie. - Mogę
zapytać, jakie stosujecie zasady podziału?
   Konrad wymienił spojrzenia z Margot, która kiwnęła głową.
   - Umm, dostaję dwa z każdych trzech życzeń, ale Margot
zabiera dla siebie nadwyżki. Krzesiwo, gęś i palec czarodzieja.   
   Rubezahl uniósł brwi.
   - Palec czarodzieja?
   Margot uśmiechnęła się blado.
   - Nakarmiłam nim Filiżankę.
   - Bardzo rozsądnie - przyznał Król Krasnoludów. - Nie chcemy,
żeby jakiś czarodziej wtrącał swoje trzy grosze. Czarodzieje
sprawiają same kłopoty, przynajmniej ci nie umierający. Gorsi
nawet od dzieci.
   - Racja - przytaknęła Margot.
   - A więc - podjął Król Krasnoludów - proponuję podział życzeń
na trzy oraz równy udział w nadwyżkach. Proponuję również moje
fachowe usługi jako rzeczoznawcy, a także współpracę moich
krasnoludów, którzy zapewnią tajność całej operacji oraz ochronę
przed następnymi chętnymi do podziału i niepożądaną konkurencją.
Moi wspólnicy - wskazał drozda i wiewiórkę - również pragną
uzyskać pewne korzyści w zamian za obiecaną dyskrecję.
   Naradzał się przez chwilę z drozdem i wiewiórką, które
trajkotały i świstały, kiwając łebkami w górę i w dół.
   - Tak - powiedział wreszcie. - Tak, naturalnie.
   Wskazał na drozda.
   - Obecny tu Hektor chciałby mówić językami wszystkich
zwierząt i ludzi. Czy to możliwe?
   Margot skrzesała trzy iskry z krzesiwa.
   - Wieża! Przynieś mi smocze serce! Na pewno jest gdzieś w
okolicy smok, który nie potrzebuje serca, a jak je przyniesiesz,
dostaniesz coś smacznego!
   - WUF! - zagrzmiał Wieża, mrugnął ogromnymi oczami i wybiegł
przez salę balową. Po namyśle Konrad doszedł do wniosku, że
rozbudowa chaty nie była takim głupim posunięciem. Ostatecznie
musieli gdzieś trzymać psy. 
   Margot odwróciła się z powrotem do Rubezahla.
   - I...?
   Król Krasnoludów pogłaskał wiewiórkę po ogonie, pogadał z nią
przez chwilę i z uśmiechem podniósł wzrok.
   - Tak. Obecna tutaj Prissy pragnie sobie zapewnić
niewyczerpany zapas orzechów i ochronę dla Wielkiego Dębu w
środku Dzikiego Lasu. 
   Margot wzruszyła ramionami.
   - Z dębem nie ma problemu. Wszyscy wiedzą, że w pniu jest
uwięziony czarodziej, a jak powiedziałeś, czarodzieje są nawet
gorsi od dzieci. Ta leśna nimfa może zatrzymać swoje drzewo. Ale
co do orzechów...
   Spojrzała pytająco na Konrada, który wzruszył ramionami. 
   - Sam nie wiem. Nigdy nie słyszałem o niewyczerpanym zapasie
orzechów. Może królewski spichlerz...
   - Możliwe - zgodziła się Margot. - Zawsze możemy wykorzystać
życzenie. Mamy ich dosyć. Chociaż to straszne marnotrawstwo...
   Wiewiórka zaskrzeczała, najwyraźniej była innego zdania.
   Rubezahl królewskim gestem odsunął na bok wszelkie obiekcje i
pokazał złote zęby.
   - Na twoim miejscu nie spieszyłbym się z wykorzystaniem
życzeń. Zdajesz sobie sprawę, że życzenia leśnych nimf są
przeklęte? 
   - Oczywiście - uśmiechnęła się młoda czarownica Margot - ale
tylko wtedy, kiedy nimfa źle nam życzy. Zachowaliśmy najwyższą
ostrożność. Konrad zawsze najpierw obłaskawiał te trocinowe
móżdżki, a potem zwalał na nie inne drzewo, zanim się połapały.
Żadnych kłopotów. 
   Król Krasnoludów złożył dłonie w wieżyczkę.
   - Na razie... jeśli  wiemy. Co mi przypomina o pewnych
nieprzyjemnych aspektach interesu, które obecnie dotyczą również
mnie, jako waszego nowego wspólnika. - Zrobił przerwę i
popatrzył na parę szalbierzy. - Zdajecie sobie sprawę, że jeśli
chcecie zabić wierzbę, musicie ją wypalić z korzeniami? 
   Konrad i Margot wymienili spojrzenia. Margot uniosła brwi.
   - Wierzba? Porwałeś się na wierzbę?
   Konrad wzruszył ramionami, aż krzesło pod nim skrzypnęło.  
   - Wiera Wierzba. Prawdziwa dziwka. Chciała mi zapłacić
tylko po jednym życzeniu za sztukę, ale i tak wziąłem swoje, a
potem zwaliłem na nią wszystkie trzy dęby. Słyszałem o
wędrujących wierzbach, ale wykluczone, żeby stamtąd wywędrowała.
   Król skrzywił się paskudnie.
   - No, może nie wywędrowała, ale Hektor zauważył bardzo
rozgniewany pniak, pełznący przez las. Który, mam
przyjemność zawiadomić, obecnie zmienił się w węgiel drzewny. -
Król obrócił na palcu pierścień z rubinem. - To jednak oznacza,
że Wiera Wierzba miała mnóstwo czasu, żeby przekląć swoje
życzenia, chyba że zużyliście je natychmiast. 
   Rubezahl uśmiechnął się.
   - Ufam, że przynajmniej prowadzicie bieżący rejestr i
pamiętacie, które życzenie jest które?
   Konrad poczuł, że ziemia umyka mu spod nóg. Spojrzał na
Margot. 
   - Czy ty...?
   Czarownica rozłożyła ręce.
   - Czego się spodziewałeś? Jestem czarownicą, nie księgową.
   - Ehem - odchrząknął Rubezahl. - Sądzę, że zaoferowałem swoje
usługi w samą porę. Będziemy musieli sporządzić bardzo dokładne
rozliczenie, żeby wykryć, które w kolejności życzenia są
przeklęte... zakładając oczywiście, że tylko jedne życzenia
są przeklęte... a następnie znaleźć jakiś sposób, żeby je
rozbroić i dostać się do dobrych życzeń.
   - Skąd wiadomo, że życzenia spełniają się po kolei? - zapytał
Konrad.  
   - Ponieważ... - zaczął Rubezahl, potem spojrzał na Margot. - 
Czy życzenia spełniają się po kolei?
   - U chochlików. Jeśli chodzi o leśne nimfy, przypuszczam... -
wiedźma wstała z zaaferowaną miną. - Muszę sprawdzić w "Indeksie
baśni".
   - Kupiony od handlarza czarów? - uśmiechnął się Rubezahl.
   - Oczywiście. - Czarownica westchnęła. - Lepiej nastawię
czajnik. Zapowiada się długa noc.
   - Dla mnie bez mleka - zapowiedział Rubezahl i przysunął swój
stołek bliżej do stołu. Wiewiórka i drozd zeskoczyły z jego
ramion i zajęły miejsce na krawędzi półki z książkami. Król
wydobył wielki rejestr, jego korona znikła, zastąpiona przez
zielony daszek i okulary. Zatemperował wronie pióro i umoczył je
w kałamarzu, który pojawił się znikąd.
   - A więc, chłopcze, kto był waszym ostatnim klientem i jakie
życzenie ostatnio zużyliście?
   Konrad oparł się na stole, który zatrzeszczał pod ciężarem.
   - No, ostatnia była Olga Olcha, dzisiaj rano.
   - Godzina?
   Konrad spróbował podrapać się po głowie, ale nadal 
przeszkadzały mu zwały mięśni.
   - Godzinę po wschodzie słońca.
   Rubezahl zapisał to w rejestrze. Złota gęś zagęgała i
wyciągnęła szyję w stronę filiżanki herbaty, którą Margot
postawiła przed Królem.
   - Nie, Gugu. Masz, zjedz herbatnika.
   Margot pokruszyła ciasteczko do gęsiej miski, a okruchami 
poczęstowała wiewiórkę, drozda, myszy i szczury.
   Rubezahl podniósł filiżankę.
   - Dziękuję, Margot - powiedział z uśmiechem. Po chwili w
dłoni Konrada pojawił się złoty kufel, uwieńczony apetyczną
czapą piany. Król stuknął się z drwalem.
   - Za długą i owocną współpracę w interesach, chłopcze.
   - Konradzie - powiedział Konrad.
   - Konradzie. Doskonale, odłóżmy na bok formalności. Mów mi
Rube. Za długą i owocną współpracę w interesach... i za lepszą
księgowość.
   - Uch, no pewnie, Rube. - Konrad pociągnął łyk i uśmiechnął
się błogo. Dobre, mocne krasnoludzkie piwo, chyba z prywatnych
zapasów Króla. - Za powodzenie w interesach i lepszą księgowość.
- Pociągnął kolejny łyk.
   Gęś podniosła wzrok znad miski i zagęgała kilka razy.
Rubezahl odłożył pióro.
   - Doprawdy?
   Gęś znowu zagęgała. Konrad odstawił piwo.
   - Czy gęś także chce przystąpić do spółki?
   - W pewnym sensie. - Rubezahl pochylił głowę. - Gęś uważa, że
powinniśmy dać sobie spokój z leśnymi nimfami i poszukać
roześmianej księżniczki.
   Margot przekartkowała książkę.
   - Według "Indeksu baśni", jeśli pójdziemy za radą gęsi,
możemy zdobyć całe królestwo... którego nam nie dadzą życzenia
leśnych nimf.
   - Wygląda na niezły plan.
   Pies z oczami wielkimi jak Okrągła Wieża w Kopenhadze
(chociaż Konrad nadal nie wiedział, gdzie to jest) wskoczył do
pokoju i upuścił na podłogę wielki połeć parującego mięsa.
   - CIUCIU! - szczeknął zamiast swojego zwykłego WUF!
   Drozd sfrunął na połeć mięsa i dziobnął kilka kąsków.
   - Smocze serce! Jestem mędrcem! Tu jest więcej! Bierzcie
prędzej! - zaśpiewał, fiknął koziołka i wylądował na stole.
   - Więc to jest smocze serce? - zainteresował się Konrad.
   - Owszem, razem ze sporym kawałkiem smoka - potwierdził
Rubezahl. 
   - No, drozd ma rację - stwierdził Konrad. Wstał i podniósł
krwawy ochłap, który odkleił się od podłogi z cichym
mlaśnięciem. - Pokroję to na porcje. Jak już wszyscy będziemy
mogli się dogadać, wspólnie obmyślimy następny szwindel.
   - CIUCIU! - zagrzmiał Wieża.
   - A także - dodał sucho Rubezahl - ustalimy dokładnie, co
każdy spodziewa się uzyskać z tej spółki. Chyba zacznę spisywać
kontrakty.
   - CIUCIU! - zażądał Wieża jeszcze głośniej.
   - Przynieś psi sucharek, skoro już wstałeś, Konradzie -
poleciła czarownica. - Zresztą przynieś cały słoik. Zapowiada
się długa noc.
   - Długa noc, rośnie moc! - zanucił drozd.
   Tak, pomyślał Konrad, na pewno zapowiada się długa noc.
   Czarownica, krasnal, wiewiórka, drozd, dwie myszy, dwa
szczury, dwie ropuchy, kot, trzy psy i gęś z lepkimi złotymi
piórami. I kozioł w ogrodzie, jeśli Margot jego też zamierzała
włączyć do spółki. Co za zbieranina.
   - Chciałbym... - zaczął Konrad i urwał.
   Nie, nie zamierzał niczego sobie życzyć. Sytuacja była już 
dostatecznie skomplikowana.
                              Przełożyła Danuta Górska

