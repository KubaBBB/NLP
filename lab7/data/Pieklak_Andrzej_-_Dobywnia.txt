Autor: Andrzej Pieklak
Tytuł: Dobywnia

Z "NF" 3/91
Obmacując swe ręce, nogi; badając siebie w zwykłych lustrach 
Zirołu miał coraz wyraźniejsze odczucie bliskości kropki. A 
ponieważ zakropkowi uchodzili za najszczęśliwszych, 
postanowił skorzystać z Lustronia. Odprowadzany 
westchnieniami paru przyjaciół ruszył w drogę i po niedługim 
czasie znalazł się w Dobywni. Kierowany strzałkami mijał 
zrujnowane, w części pozajmowane, indywidualne kabiny, w 
końcu trafił przed Lustronia i zdziwił się widząc, jak 
elegancko wyglądają w nim odbicia tutejszych ruin. I chociaż 
znał charakter tego lustra i nie spodziewał się ujrzeć w nim 
swego odbicia, poczuł przecież lęk, nie widząc nic poza 
tłem.
   Musiała jednak być kropka lub coś w rodzaju kropki - 
zaczął więc dokładnie badać w Lustroniu miejsce przed sobą. 
Wkrótce rzeczywiście dojrzał na wysokości swego pępka 
maleńki czarny punkt. Nakierował nań wskazujący palec, 
parokrotnie minimalnie chybił, wreszcie pchnął dobrze i 
natychmiast zmieszał się. W zwierciadle tkwił zawieszony w 
przestrzeni męski palec, natomiast z tej strony Lustronia 
widział Zirołu swoją nieprzyzwoicie okaleczoną dłoń. Po 
chwili spostrzegł, że palec z lustra jest bardziej smukły i 
czystszy od jego palców - zaciekawiony szybko wsunął w 
kropkę drugi palec wskazujący, rozciągnął kropkę i wsunął 
najpierew jedną, a potem drugą dłoń. Ładne były. Może w 
nowym świecie jest pianistą? Poruszył dłońmi jakby grał, 
zatrzepotał niby skrzydełkami motyla i nagle pochylił się, 
pocałował jedną, drugą. Także to było dziwne: całować 
właściwie zupełnie obce dłonie i w dłonie być przez kogoś 
obcego całowanym. Szybko, dalej - ale jak, dalej? Łatwiejsze 
będzie i bardziej przyjemne przełożenie nóg przed głową. 
Przełożył więc prawą, rozbawiony widzianym w Lustroniu 
obrazem kopnął, pomachał nią, podskoczył na niej, podskoczył 
na dotychczasowej, na obu jednocześnie, a wreszcie przebiegł 
parę kroków i coraz bardziej zachwycony parsknął śmiechem. 
Przed sobą widział nogawkę eleganckich spodni oraz świetny 
bucik. Było zatem pewne, że trafia do postaci lepszej.
   Chciał przełożyć drugą nogę, znieruchomiał jednak widząc 
w zwierciadle nadchodzącego młodego mężczyznę. Ten ciągnął 
na postronku małpę, niską i grubą, kołyszącą się na krzywych 
nogach, majtającą dwoma ogonami - jednym z tyłu, drugim z 
przodu. Młodzieniec szarpnięciem zatrzymał małpę; dostrzegł 
nogę, dłonie i powiedział nieśmiało:
   - Proszę wybaczyć, ale po tych fragmentach trudno 
odróżnić... Pan-pani jest panem czy panią w spodniach?
   - Panem.
   - Przepraszam, najmocniej przepraszam, jednak powinienem 
poznać! Wolno mi zapytać, czym był, no i jest pan 
zasłonięty?
   - Kropką.
   - To tak jak ja! - Ucieszył się najpierw młodzieniec, a 
potem zmieszany dodał: - Przeszkodziłem panu, tak mi 
przykro.
   - Nie szkodzi - uprzejmie zapewnił Zirołu - właśnie 
chciałem odpocząć. Ale, wybaczy pan, ja chyba nie pojmuję. 
Czyżby zamierzał pan wracać za kropkę?
   - Nie, oczywiście nie. Zresztą szybko pozna pan, że tak 
naprawdę nie ma znaczenia, z której strony kropki się 
przebywa. I tu i tam są jakieś kłopoty. Przyszedłem właśnie 
z powodu jednego z tych kłopotów. Widzi pan to bydlę? - 
Szarpnął postronek, a zdławiony stwór przewrócił się 
charcząc i śliniąc posadzkę. - Wygrałem je w karty, no i 
teraz... loteria: co z niego wyzwolę? Wszystkie kabiny 
zajęte, przyszedłem więc tutaj; nie będzie panu 
przeszkadzać, jeśli zaraz zacznę?
   - Proszę bardzo - odparł Zirołu, zaciekawiony, co może 
być we wnętrzu takiego bydlęcia.
   Młodzieniec kopniakiem przewrócił zwierzę na brzuch. 
Chwilę oddychał głęboko, napinał mięśnie i kurczył twarz, 
wreszcie kolanami spadł nagle na grzbiet potwora, palce obu 
dłoni wbijając w jego pysk. Rozległ się przeraźliwy ryk 
bólu. Młodzieniec stękając z wysiłku ciągnął i szarpał, 
potwór wrzeszczał, a Zirołu zaintrygowany treścią szpetnej 
formy pewien był, że okaże się to czymś jeszcze 
szpetniejszym. Zaraz więc założył się sam ze sobą o 
zakropkową równowartość pary butów. Nagle sucho trzasnęła 
pękająca skóra. Potwór umilkł, a mężczyzna puścił pysk i 
ciężko dysząc odpoczywał. Po chwili przekrwionymi oczami 
spojrzał w to miejsce, gdzie nad nogą mogła być twarz 
Zirołu.
   - Cholerna robota - wychrypiał.
   Zirołu kiwnął tylko głową. Połapał się jednak i rzekł:
   - Istotnie.
   Mężczyzna otarł czoło rękawem. Spojrzał później na swoje 
oślinione ręce i skrzywił się. Otarł dłonie o sierść 
potwora, parokrotnie odetchnął bardzo głęboko i znowu wbił 
palce w pęknięcie pyska. Głośno dysząc rozrywał skorupę. 
Wreszcie odsłonił piękne jasne włosy, zaskoczony odsunął się 
i stęknął:
   - Wstawaj!
   Potwór posłuchał od razu, a Zirołu wstrzymał oddech 
widząc na strasznej postaci niezwykłą głowę młodej kobiety o 
twarzy pięknej mimo zmięcia i silnego zaczerwienienia.
   - Cholera - zachrypiał mężczyzna. - O cholera, cholera, 
cholera!
   Podjął rozrywanie skorupy. Oswobodził piękne nagie 
ramiona i piersi, zasłonięte króciutką spódniczką biodra, 
wydobył wreszcie nogi równie jak całość piękne i ciężko 
dysząc zatoczył się na posadzkę. Siedział nieruchomo z 
dłońmi przyciśniętymi do piersi. Zirołu patrzył na 
wystraszoną, spoconą od wysiłku i lęku dziewczynę i czuł 
złość na siebie, że tak strasznie chybił...
   Mężczyzna podniósł głowę, przyjrzał się dziewczynie, a 
ona odruchowo zasłoniła piersi.
   - Widzi pan - powiedział z goryczą - co za świat, co za 
robota. Nawet na sukience oszczędzają; zamiast sukienki 
jakieś kretonowe prawie nic. Za co teraz mam kupić jej górę? 
- Westchnął, potrząsnął głową. - Cholera, cholera... Ale w 
sumie, chyba nie najgorzej trafiłem? Tak w sumie, to nie 
jest najgorsza, co?
   - Śliczna!
   - Tak? - Mężczyzna uśmiechnął się z wdzięcznością. - 
Chyba ma pan rację. - Wstał. - Bardzo, bardzo panu dziękuję. 
Bardzo, bo pierwsze słowo się liczy, zaczynam lepiej widzieć 
i już mi lżej. - Objął dziewczynę. - Pasujemy do siebie, co? 
Dobrzy jesteśmy razem?
   - Bardzo dobrzy - szczerze przytaknął Zirołu. - Naprawdę 
wyjątkowo piękna z was para. Jak z reklamy.
   Mężczyzna podziękował uśmiechem, pocałował dziewczynę i 
obejmując ją drugą ręką odszedł ciągnąc za jeden z ogonów 
starą powłokę. Zirołu wydobył tymczasem na nowy świat drugą 
nogę, korpus i ramiona, a wreszcie głowę. Chciał przyjrzeć 
się sobie w Lustroniu. Dojrzał tylko mały czarny punkcik na 
tle eleganckich budowli świata pozostawionego z tamtej 
strony kropki. Jednak i bez zwierciadła stwierdził, że był 
teraz nieźle ubranym przystojniakiem z zachwycającym cienkim 
wąsikiem i szparką między przednimi zębami. Był dość zdrowy 
i miał ochotę na kwaśny obiad, a w kieszeni zmacał kilka 
listów miłosnych, kluczyki do poloneza oraz dobrze wypchany 
portfel. Parskał śmiechem, gwizdał, znajdując w dokumentach 
szczegółowy opis swojej pozycji. Był wysoko, najwyżej 
płatnym specjalistą od wymyślania nowych rodzajów przejść. 
Miał nawet karteczkę z zanotowanym pomysłem prywatnej 
Dobywni, którą każdy będzie nosił ze sobą, z której będzie 
mógł według ochoty korzystać w dowolnym kierunku w każdym 
czasie i miejscu.

