Ilia Warszawski
Leń
(ze zbioru: Stało się jutro)
przełożył z rosyjskiego Michał Siwiec
-----------------------------------------
Antropoid miał fasetowy, panoramiczny wzrok. Poprzez powieki przykryte dyskami sprzężenia zwrotnego. Rusłan Iszimbajew widział uchodzącą w dal galerię i dwie ściany pokryte różowymi porowatymi naroślami.
Wysokość galerii to zwiększała się, to znów malała, więc przez cały czas trzeba było regulować długość nóg antropoida, aby jego uzbrojone we frezy ręce, znajdujące się na poziomie ramion, odcinały od sufitu w przybliżeniu półmetrową warstwę minerału. Głowę antropoida spowijały chmury błękitnego pyłu i  Rusłanowi wydawało się, że ten pył pokrywa jego gałki oczne, łaskocze nozdrza.
Wciągnął nosem powietrze i nieoczekiwanie kichnął.
Promień światła padającego z reflektora umocowanego na głowie antropoida podskoczył do góry i powędrował w dół.
Diabelna małpa! - pomyślał Rusłan.
Zdjął z oczu dyski, przesunął dzwigienkę pulpitu na sterowanie programowe, włączył ekran i odchylił do góry klosz. Od razu zrobiło się lżej. Teraz widział galerię w normalnej perspektywie.
Od kabiny pulpitu do antropoida było około pięćdziesięciu metrów. Rusłan zerknął na zegarek. Do końca wachty pozostały dwie godziny, a norma wykonania mniej niż w dziesięciu procentach. Dwadzieścia pięć kubometrów minerału dla jakichś tam błękitnych ziarenek!
Odchylił się na oparcie siedzenia i przekręcił gałkę powiększenia. Dwa sortowniki buldożerami usuwały spod nóg antropoida góry pyłu, przepychały przez sita i równą warstwą rozsypywały na podłodze.
Rusłan zogniskował ekran na skrzynkach znajdujących się niedaleko pulpitu. Jedna z nich do połowy wypełniona była kośćmi, produktem ubocznym przeznaczonym dla biologów, druga pusta.
Splunąwszy, Rusłan soczyście zaklął. Znów to samo! Inni mają działki, z których przez dzień można uzyskać do dwustu, trzystu gramów, a on pusty minerał i te idiotyczne kości ni to ptaków, ni to kotów.
Znów skierował ekran na antropoida. Kłęby pyłu już nie przesłaniały przezroczystej kuli wypełnionej gęstą, mętną cieczą. Miarowo krocząc przed siebie antropoid ciął frezami pustkę.
Rusłan pośpiesznie naciągnął na głowę klosz i przesunął dzwigienkę na telesterowanie.
"Stój!"
Kula eksplodowała jasnym światłem i zgasła. Antropoid zatrzymał się. Rusłan westchnął i umocował na oczach dyski... Teraz galeria opisywała półkule, więc przez cały czas musiał utrzymywać pole widzenia antropoida dokładnie na środku korytarza. Kilka razy gubił kierunek i frezy wrzynały się w ścianę. Wszystko przed oczami Rusłana zaczynało drżeć. Korpus antropoida wibrował na skutek przeciążenia. 
Rusłan nieraz słyszał o sylfii, ale widział ją po raz pierwszy.
Wyskoczyła z bocznego korytarza z szybkością ekspresu.
Było to metrowe złociste jajko na sześciu włochatych nogach-słupach. Jeszcze chwila i przed oczyma Rusłana mignęła rozwarta paszcza na żmijowatej szyi.
Rusłan rzucił się do tyłu, na krzesło. To był niewybaczalny błąd. Zrozumiał to natychmiast, poczuwszy potworne uderzenie w potylicę przekazane kanałem telekinetycznej łączności: powtórzywszy jego ruch antropoid wyrżnął głową w ścianę.
Zamiast wyraźnego obrazu Rusłan miał teraz przed oczyma falujące rozmyte szare kontury. Zdjął dyski i włączył ekran. Dzięki bogu z jego oczyma nic się nie stało, ale antropoid najwyraźniej stracił orientację. Bezradnie kręcił się w miejscu
wymachując rękami. Sylfia zniknęła. Wokół nóg antropoida krążyły sortowniki. Nie otrzymując od niego rozkazów nie mogły nic robić.
Rusłan przesunął rączkę łączności telekinetycznej na maksymalne wzmocnienie.
"Stój!"
Szara postać na ekranie nadal kręciła się w miejscu.
"Mówię ci, stój!"
Antropoid zatrzymał się i wyciągnął ręce wzdłuż szwów.
Sortowniki również przerwały swój bieg.
"Wyłącz frezy". Ekran niestety nie dawał możliwości sprawdzenia, czy polecenie zostało wykonane.
"Chodź tu!" Antropoid odwrócił się twarzą w stronę ekranu i zataczając się na ściany poszedł ku kabinie.
"Stop! Odwróć się!" No tak! Na potylicy duże wgniecenie.
Pod osłonką, w płynie - kłębią się iskry.
Rusłan westchnął i zdjął słuchawkę:
- Hallo, warsztat?! Tu siódma działka. Przyślijcie montera.
- Co tam u was, siódmy? - zapytał niezadowolony kobiecy głos.
- Antropoid nawala.
- Wyrażajcie się ściślej. Co z nim?
- Ma uszkodzoną głowę. Naruszony został zmysł orientacji, nie ma sprzężenia zwrotnego na wideodyskach.
- Tak... Mam nadzieję, że to już wszystko?
- A co, mało wam ?
- Posłuchajcie, siódmy, nie jestem waszą koleżanką, żebyście sobie ze mnie żartowali! Jak do tego doszło?
- Po prostu... - Rusłan zaciął się. - Kawałek minerału.
- Zapomnieliście języka w gębie czy co?
- Posłuchaj, dziewczyno - Iszimbajewa aż zatykało ze złości - czy twoja mama nie mówiła ci, że pchanie nosa w cudze sprawy jest nieprzyzwoite? Ty masz tylko przyjąć zamówienie, a przyczyny będą już ustalać dorośli wujkowie, znacznie od ciebie mądrzejsi. Bęc! Tu-tu-tu.
- Idiotka! - otarł pot z głowy. - I cóż teraz? Trzeba połączyć się z dyspozytornią... Rusłan znów wykręcił numer.
- Tu dyżurny dyspozytor. Słucham.
- Mówi Iszimbajew z siódmej działki.
- A, Iszimbajew, co tam u was? Zadanie wykonacie?
- Nie wiem. Zepsuł mi się antropoid.
- Wezwaliście montera?
- Nie. Dzwoniłem do warsztatu, ale tam siedzi jakaś... zachowuje się grubiańsko, odkłada słuchawkę.
- Poczekajcie przy telefonie.
Rusłan usłyszał szczęknięcie przełącznika, położył słuchawkę na pulpicie i zamknął oczy.
Boże! - pomyślał. - Aleś robótkę sobie znalazł, bałwanie!
Poprzez słuchawkę docierały do niego urywki zdań:
- ... mimo wszystko nikomu nie pozwolę...
- ... nie jesteście na potańcówce. Jak wrócicie na Ziemię, grymaście sobie, ile chcecie, bo my tu mamy grafik...
- ... to niech nie zachowuje się jak cham!
- ... daję wam dwie godziny czasu...
- ... takie uszkodzenie...
- ... weźcie z centralnego magazynu.
- ... nie można w strefie...
- ... róbcie w warsztacie... Tak, to rozkaz... Hallo,
Iszimbajew!
Rusłan otworzył oczy i wziął słuchawkę.
- Tu Iszimbajew!
- Wasz antropoid chodzi?
- Chodzi... Źle chodzi.
- Zaprowadźcie go do zakładu remontowego.
- Nie mam sprzężenia zwrotnego.
- To nic, dojdzie. Macie kartę zużycia?
- Mam.
- A więc doprowadzicie go główną sztolnią do okrężnej galerii, a tam już zajmie się nim warsztat. Na jakiej fali pracujecie?
- Psi trzydzieści sześć.
- Dobrze, dam im znać: psi trzydzieści sześć. Ile kubometrów dziś daliście?
- Około dwudziestu pięciu. Dyspozytor zagwizdał.
- Co to się z wami dzieje?! Rusłan poczerwieniał.
- Przecież... przez cały czas nawalał mi robot.
- Tak... a jaka zdobycz?
Poszedłbyś ty... - pomyślał Iszimbajew. Nie podobała mu się ta rozmowa. Wyglądało na to, że będzie dziś musiał na dodatek pisać sprawozdanie.
- Nie wiem - skłamał. - Jeszcze nie zdążyłem sprawdzić... Chyba bardzo mała... prawie nic.
- Posłuchajcie, Iszimbajew - w głosie dyspozytora pojawiły się nutki, które zmusiły Rusłana do ściśnięcia ze wszystkich sił słuchawki. - Wasza działka psuje nam wszystkie wskaźniki.
- Dobra - przerwał mu Rusłan - słyszałem już to wszystko. Lepiej zapewnijcie remont. Przecież nie mogę pracować z gołymi rękami. Jak przyjdzie antropoid, przycisnę i odpracuję. - Czort wie co! Rusłan sam nie rozumiał, w jaki sposób wyrwało mu się to zdanie. Wcale nie chciało mu się wracać dziś na wachtę. Ale wycofać się nie było już można.
- Dobrze, Iszimbajew - głos w słuchawce pocieplał. - Za dwie godziny wasz antropoid będzie gotowy, już wydałem dyspozycje. Mam nadzieję, że dacie dziś trzysta kubometrów, umówiliśmy się?
"Podnieś prawą rękę!"
Obraz na ekranie pozostał nieruchomy. Iszimbajew przełączył zespół promiennika. "Podnieś prawą rękę!"
Rozkaz został wykonany, ale podniesiona ręka kołysała się niczym łachman na wietrze. "Opuść! Dwa kroki w przód!" Antropoid zachwiał się i zrobił dwa niepewne kroki. Telekinetyczny promiennik pracował z niedopuszczalnym przeciążeniem. Wewnątrz klosza było gorąco jak w piecu. Rusłan odchylił go do góry i położył na kolanach schemat sztolni.
Aha! Jest główna galeria. Ale labiryncik! A przecież zbadano nie więcej niż dziesięć procent górnego poziomu. Po ostatniej historii nawet geologom nie wolno zapuszczać się w niższe galerie. Nie ma co, rajska planetka! Sam pejzaż ile jest wart!
Na powierzchni Rusłan był tylko jeden raz, w drodze z kosmodromu, ale i to wystarczyło, aby na zawsze przeszła mu ochota na bywanie tam. Czort z nią, już lepiej spędzić cały rok tu, z dala od dziennego światła. Znów opuścił na głowę klosz.
"Iść prosto do pierwszej galerii, skręcić w prawo, iść do pierścieniowatego korytarza, zatrzymać się, czekać na rozkaz! To twój program, idź!"
Antropoid podreptał w miejscu, pomarudził chwilę i ruszył przed siebie. Sortowniki poszły w jego ślady. 
Doszli do zakrętu. "W prawo!" - rozkazał Rusłan.
Antropoid posłusznie zakręcił. Dalsze obserwowanie go bez sprzężenia zwrotnego było niemożliwe. Iszimbajew wyłączył aparaturę.
Co za dzień! - ścisnął rękami głowę. - Wszystko nie w porządku!
Chciało mu się spać, ale kładzenie się na dwie godziny nie miało sensu.
Durniu - pomyślał - sam się wrobiłeś w godziny nadliczbowe. Mało ci było! Ale przecież nie będę tu sterczeć przez dwie godziny. - Wstał z krzesła, przeciągnął się i wszedł do kanału łącznikowego. 
Średnica rury była niewielka, musiał więc iść zgięty wpół pokonując na dodatek przeciwny strumień powietrza nasyconego mdłym zapachem amoniaku. 
Ale zapaszek! - pomyślał zacisnąwszy nos i oddychając ustami poprzez chusteczkę umoczoną w pochłaniaczu. Już od roku zamierzają zrobić kanały łącznikowe z prawdziwego zdarzenia i nic. Widać ciągle brakuje im czasu, myślą tylko o tym plugawym wienocecie. Też mi coś, eliksir nieśmiertelności!
W przedzie były drzwi pulpitu piątej działki. Nacisnął stąpor i wszedł. Tu przynajmniej nie śmierdziało tak amoniakiem. Każda kabina posiadała instalację oczyszczającą. Duszanow stał wyprostowany, jego oczy przykrywały dyski. Telekinetyczny klosz znajdował się gdzieś na jego potylicy, ręce wyciągnął przed siebie tak, jakby miał w nich frezy. Na odgłos otwieranych drzwi odwrócił się i zdjął dyski. 
- A, to ty!
- Ja. Można? Posiedzę u ciebie trochę, co?
- Siadaj. - Mężczyzna przełączył pulpit na sterowanie programowe. - Czemu nie pracujesz?
- Awaria.
- Coś poważnego?
- Naprawa potrwa dwie godziny. A ty ile zrobiłeś?
- Siedemset kubometrów.
- Kłamiesz!
- A niby dlaczego miałbym kłamać. - Duszanow włączył ekran i pokazał Rusłanowi skrzynkę do połowy zapełnioną kulkami wienocetu. 
Iszimbajew wytrzeszczył oczy.
- Ile tam tego?
- Będzie z pół kilograma.
- Ale masz szczęście!
- Trzeba pracować. Działki u wszystkich jednakowe.
- A więc brakuje mi zdolności - westchnął Rusłan.
- Bzdura! Z telekinetycznymi zdolnościami nikt się nie rodzi. Trzeba je rozwijać. Rusłan wstał z krzesła.
- To już słyszałem. Na kursach.
- No dobra - Duszanow zerknął na ekran. - Horyzont obniża się, czas przejść na sprzężenie zwrotne. Wybacz mi...
- Wybaczam. Powiedz mi tylko jeszcze jedno: czy ta praca rzeczywiście sprawia ci przyjemność?
- Sprawia.
- A dlaczego?
- Jak by ci powiedzieć... - Duszanow założył na oczy dyski. - Jeszcze w dzieciństwie marzyłem o tym, aby każda moja myśl kierowała maszyną. Rozumiesz, człowiek siedzi sobie tu na krześle, a całe jego doświadczenie, wola, wiedza znajdują się tam - w antropoidzie.
- A ja nie.
- Co - nie?
- Nie marzyłem.
- A o czym marzyłeś?
- O niczym. Teraz marzę tylko o tym, aby się wyspać.
- Leń z ciebie, Rusłan.
- Może i leń - zgodził się Iszimbajew.
Maleńki, wąski pokoik pełen był dźwięków. Z prawej rozlegało się chrapanie, nad łóżkiem darł się głośnik, a z lewej słychać było przytłumione głosy. Rusłan zdjął buty, wyłączył radio i położył się na łóżku.
- Szukać trzeba na niższych poziomach - powiedział z lewej baryton - które są źródłem potężnego psi-promieniowania.
- Ale mówi się. że tam są podobno te... jak im... sylfie - odezwał się kobiecy głos.
To na pewno ta parka geofizyków - pomyślał Rusłan. - Ci, którzy przylecieli przedwczoraj. Widział ich w kawiarni. Mężczyzna miał bujną fryzurę i mięsisty nos. Kobieta nosiła spodnie i czarną koszulę. Miała ponadto sięgające do ramion
włosy.
- Bzdura - stwierdził autorytatywnie baryton. - Z naszymi środkami rażenia...
Tępak! - pomyślał Rusłan. - Beznadziejny dureń! Pokazać by tobie sylfie!
- Nie żałujesz, że tu przyleciałaś?
- Nie. od czegoś trzeba było przecież zacząć. Szkoda tylko, że tak tu czymś śmierdzi.
- To amoniak. Atmosfera planety zawiera dużo amoniaku, a aparatura oczyszczająca powietrze nie stoi na wysokości zadania. Przecież właściwy podbój planety jeszcze się nie zaczął.
Nie stoi na wysokości zadania! - Rusłan aż zatrząsł się ze
złości przypomniawszy sobie kanały łącznikowe. - Pożyjesz tu, to zobaczysz, co to za zadanie!
- A mnie się wydaje, że na dodatek śmierdzi tu kotami.
- To merkaptan. Nasyca się nim kostiumy przed wyjściem w strefę. Sylfia boi się zapachu merkaptanu.
- Jesteś już we wszystkim doskonale zorientowany. Rozległ się odgłos pocałunku. Rusłan zaklął i włączył radio. 
"... podstawę telekinetycznego sterowania stanowi absolutnie identyczne nastrojenie długości fali psi-pola obiektu sterowanego i podmiotu sterującego. Maksymalny efekt uzyskuje się przy całkowitym psychicznym przestawieniu się podmiotu na wykonywaną pracę. Dowódca antropoida powinien nie tylko wydawać rozkazy, ale także przy użyciu sprzężenia zwrotnego myślowo wcielić się w antropoida..." 
Rusłan dotknął potylicy. Dobrze wiedział, co to takiego wcielenie się w antropoida przy użyciu sprzężenia zwrotnego. 
"Uwzględniając fakt, że napięcie psi-pola maleje proporcjonalnie do kwadratu odległości, należy regulować obwód wzmacniający w zależności od stopnia intensywności percepcji receptora..." 
Iszimbajew wyrwał z kontaktu wtyczkę.
- Poznanie terapeutycznej aktywności wienocetu praktycznie rozwiązuje problem długowieczności - burczał baryton z lewej. - Ja osobiście też jestem zwolennikiem biologicznej teorii pochodzenia, chociaż twierdzenie, że wienocet to skamieniałe larwy owadów...
O Boże, i tu też wienocet! Zerknął na zegarek, wciągnął buty i powlókł się do kawiarni. Do swojej dyspozycji miał około godziny czasu.
W kawiarni nie było jeszcze nikogo, jeśli nie liczyć Gravego, który jak zawsze siedział przy stoliku koło bufetu.
Szczęściarz - pomyślał Rusłan. - Dwa miesiące na chorobowym!
- Siadaj - Grave podsunął mu krzesło.
- Co tu można zjeść? - Rusłan otworzył menu.
- Możesz nie patrzeć - powiedziała bufetowa. - Parówki i kawa, nic więcej nie ma.
- No tak, nieźle nas karmicie.
- Ty co, zachorowałeś? - zapytał Grave.
- Nie, przerwa na remont.
- Jutro obiecali podrzucić mięsa - powiedziała bufetowa.
- Na Nowy Rok kierownik chce zrobić kotlety z makaronem.
- Nieźle! - oblizał się Grave.
- Będzie też po kieliszku spirytusu na głowę.
- Po kieliszku! - mruknął Rusłan.
- Jak ci się nie podoba, możesz nie pić - powiedziała bufetowa. - Ochotnicy zawsze się znajdą. 
Rusłan w milczeniu żuł parówkę. Grave zamaczał w kawie suchar i odgryzał maleńkie kawałeczki.
- No, a jak tam praca? - zapytał. Rusłan machnął ręką.
- Czort z nią! Obrzydło mi to wszystko!
- Romantyk! - z pogardą powiedziała bufetowa. - Napatrzyłam się ja na nich przez cztery lata, na tych romantyków. Naczytali się fantastyki, a tu jak zobaczą sylfię, to przez miesiąc łażą z wytrzeszczonymi oczyma. Czego się spodziewałeś, kiedy się werbowałeś?
- Przecież nie wiedziałem...
- Ach, nie wiedziałeś?! No to teraz będziesz wiedział! 
Czego oni jeszcze właściwie chcą? Siedź w miękkim krześle i rozkazuj przez cztery godziny na dobę. Postałbyś ty na moim miejscu za bufetem. Telekinetyka! Też mi praca! Ja osobiście z przyjemnością karmiłabym was telekinetycznie.
- To nic, przyzwyczai się - powiedział Grave.
- Zrozum, Grave - Rusłan z trudem dobierał słowa - mówi się, że jestem leniem. Może rzeczywiście nim jestem, nie wiem. Tylko że... ta praca nie odpowiada mi... Przecież ja jestem starym górnikiem. Pracowałem mechanicznym młotkiem, a nawet kilofem... a przecież to... coś zupełnie innego.
- Dziwak! - powiedział Grave. - Co, wolisz machać kilofem zamiast dowodzić antropoidem?
- Wolę. Tam jest prawdziwa praca i człowiek męczy się tak jakoś po ludzku, a tu uniform... - zaciął się zerknąwszy na bufetową.
- Trzeba ćwiczyć - powiedział Grave. - Kiedy się przyzwyczaisz, zrozumiesz, że tym swoim kilofem maszynie nie dorównasz.
- Możliwe, ale przecież kilofem czuję minerał. A jest on różny: tu twardy, a tam miękki. Pracuje człowiek i zastanawia się, gdzie rąbać, a gdzie sam odpadnie. -
Rusłan westchnął i spojrzał na zegarek. - No dobra, dość już mielenia językiem. Nalej mi kawy.
Pozostało mu dwadzieścia minut. Gdyby ktoś wiedział, jak nie chciało mu się iść na wachtę!
W ciągu dwóch godzin temperatura w kabinie spadła poniżej zera. Rusłan włączył ogrzewanie i wykręcił numer warsztatu.
- Tak? - tym razem był to męski głos.
- Mówi Iszimbajew z siódmej działki. Jak tam mój braciszek?
- Jaki braciszek?
- No antropoid. Dyspozytor kazał...
- Ach, to wy, Iszimbajew?! Właśnie piszę skargę na was. To skandal!
- Chwileczkę, nie wrzeszczcie do słuchawki. Powiedziano mi, że mniej niż dwie godziny...
- Ja się was pytam, gdzie wasz antropoid?
- Jak to gdzie? U was. Powinniście go byli odebrać na pierścieniowatej galerii. Fala psi trzydzieści sześć.
- Sprawdziliśmy na tej fali połowę galerii. Nie ma tam waszego antropoida.
- Nie ma?... Poczekajcie, zaraz sprawdzę. - Rusłan odłożył słuchawkę. Sprawa przyjmowała zły obrót. Za coś takiego nie pogłaszczą go po głowie. Przecież jeżeli się zastanowić, to nie powinien był wychodzić z kabiny nie otrzymawszy potwierdzenia z warsztatu. Automat z naruszonym zmysłem orientacji mógł nie tylko zaleźć czort wie gdzie, ale także zwalić się do jednej ze szczelin, a wtedy...
Głowa Iszimbajewa pokryła się kropelkami potu.
Och! Wyobraził sobie zastępy zaniepokojonych sylfii atakujących górny poziom. Podobno kiedyś wydarzyło się już coś takiego. Lawina zwierząt zmiatała wtedy ze swej drogi stalow e przepierzenia baraków, niszczyła kanały łącznikowe i gdyby nie lasery...
Rusłan szarpnął w dół telekinetyczny klosz. Wycisnął ze wzmacniacza sprzężenia zwrotnego wszystko, co się dało, tyle, że dyski aż paliły powieki, ale oczy nie rozróżniały niczego prócz kręcących się w ciemnościach tęczowych kół.
Pozostał mu ostatni środek.
Rusłan odchylił klosz, wyrwał balastowy opornik drugiego obwodu i skręcił razem przewody. Teraz do wszystkich jego grzeszków doszło jeszcze naruszenie dwunastego paragrafu Reguł Telekinetycznego Sterowania.
Mimo woli krzyknął, kiedy jego powiek dotknął gorący metal. Zapachniało spalenizną. A jednak, zrywając z poparzonych powiek dyski, widział przed sobą przez chwilę w horyzontalnym rozrzucie koordynatora kawałek minerału z charakterystycznymi śladami frezów.
Antropoid leżał gdzieś na drugim poziomie najprawdopodobniej przygnieciony zawalonym sufitem. Na wejście w strefę należało uzyskać specjalne zezwolenie, ale że w ciągu tylko tego jednego dnia Iszimbajew dokonał tylu "bohaterskich" czynów, więc jeszcze jedno naruszenie Ustawy w istocie niczego nie zmieniało.
Nałożył maskę, przypiął pas z akumulatorami, włączył reflektor i wziął stojący w kącie mechaniczny młotek.
Merkaptan!
Maleńki flakon z obrzydliwie pachnącym płynem zatruwającym powietrze w kabinie. Kilka dni temu, jedząc śniadanie, jak pamiętał, kopnął go w kąt. Opadłszy na czworaki przeszukał każdy centymetr podłogi. Flakon zniknął bez śladu.
Wyjście w strefę bez obronnego zapachu było ryzykowne, ale na zdobycie merkaptanu na sąsiedniej działce potrzeba byłoby...
Machnął na to ręką i zerwał plombę z opancerzonych drzwi.
...Wszystko wyglądało zupełnie inaczej niż na ekranie.
Różowe narośle na błyszczących, błękitnych ściankach poruszały tysiącami maleńkich listków. Rusłan dotknął jednego z nich i natychmiast cofnął rękę. Palec przeszył ból.
Zarzucił na ramię młotek i ruszył wzdłuż galerii.
Nogi zagłębiały się ponad kostki w miękkim gruncie rozsypanym przez sortowniki.
Rusłan doszedł do skrzynek, w których sortowniki składały zdobyte trofea. W jednej - sterta kości. Tuż obok niej całkowicie zachowany szkielet dzikiego zwierzęcia z wygiętym w łuk kręgosłupem, trójkątną czaszką i długimi dziesięciopalczastymi kończynami. Ciekawe, co one tu żarły? - pomyślał Rusłan. W drugiej skrzynce, w kącie, znalazł jedną jedyną kulkę wienocetu - plon całego dzisiejszego dnia.
Doszedłszy do poprzecznej galerii Rusłan przypomniał sobie sylfię i pożałował, że nie ma merkaptanu.
- Włochata gadzina! - powiedział głośno chcąc dodać sobie odwagi. - Śmierdząca wesz! 
"Adzina! - echo powtórzyło słowa zniekształcone przez maskę - ąca... esz"
W tym miejscu kończyły się ślady pracy jego antropoida.  Po twardym gruncie lżej było iść.
Najpierw zobaczył chaotycznie miotające się po galerii sortowniki. Ręce antropoida z włączonymi frezami wystawały spod przygniatającej go bryły. Straciwszy orientację najwidoczniej usiłował przebić się przez ścianę galerii.
Bryła była zbyt ciężka, aby ją można było usunąć rękami.
Iszimbajew podłączył przewody młotka do pasa z akumulatorami i określiwszy na oko układ warstw rozkuł ją na dwie części.
"Wyłącz frezy, wstawaj!" Opowieści o dowódcach potrafiących sterować antropoidami bez telekinetycznego wzmacniacza były jednak najwyraźniej, wyrażając się delikatnie, przesadzone.
"Wstawaj!" Kucnął, wziął antropoida pod pachy i sieknąwszy z wysiłku postawił go na nogi.
Antropoid odwrócił się i z wyciągniętymi na wysokości ramion rękami ruszył na Iszimbajewa.
"Odwróć się!"
Obracające się z groźnym wyciem frezy zbliżyły się do twarzy Rusłana. Ten przysiadł. Antropoid też zgiął nogi.
"Wyłącz frezy, bałwanie!"
Ledwie uchwytne ślady psi-promieniowania ciągnęły uszkodzony mózg antropoida ku jego dowódcy.
Rusłan pobiegł... Przyczaiwszy się za rogiem poprzecznej galerii przysłuchiwał się spokojnemu, miarowemu stukotowi stalowych podeszew.
Doszedłszy do zakrętu antropoid zatrzymał się na moment, jakby się czemuś przysłuchiwał, i bez wahania skręcił w lewo.
Sortowniki posłusznie wlokły się z tyłu.
śmiercionośne frezy znów wycelowane były w piersi Iszimbajewa. Szerokość korytarza nie przekraczała jednego metra i maszerujący kaczym chodem antropoid zahuczał raz po raz ramionami o ściany, wzbijając chmury błękitnego
pyłu.
"Mówię ci, stój!"
Jasne światło zbliżającego się reflektora oślepiało...
Rusłan biegł czując poprzez pochłaniacz maski niesamowity fetor. Galeria zaczęła opisywać półkole, ostro schodziła w dół.
To była zapadnia. Tam na pierwszym poziomie, wśród zarośli białych kolców, czaiło się coś straszliwszego aniżeli frezy antropoida.
Odbijający w prawo wąski korytarz przypominał raczej szczelinę w minerale. Nie było wiadomo, czy dokądkolwiek prowadzi, ale Rusłan nie miał wyjścia. Teraz należało tylko czekać na to, jak zachowa się antropoid. Korytarz był dla niego zbyt wąski...
Stalowa imitacja człowieka dreptała przy wejściu starając się schwytać Rusłana w świetle reflektora.
Niedobrze - pomyślał Rusłan zamknąwszy oczy, by uchronić je od oślepiającego światła. - Bardzo niedobrze, trzeba uciekać!
Frezy antropoida wrzynały się w ściany poszerzając korytarz.
Sortowniki otrzymawszy dobrze sobie znany rozkaz usuwały grunt.
Wszystko przepadło! Dalej można było posuwać się tylko na brzuchu. Zgrzyt frezów zbliżał się nieubłaganie.
"Stój, diabelski pomiocie" - Rusłan drżąc z gniewu ruszył na spotkanie antropoidowi.
Strumień nieznośnie jasnego światła bił w opalone powieki, raził zaognione oczy.
- Kłamiesz!
W świetle reflektora czarnym cieniem wyrosła przed Rusłanem zwisająca z sufitu skała.
- Kłamiesz! - Zmierzył wzrokiem odległość dzielącą go od robota i podniósł mechaniczny młotek... Teraz o wszystkim decydowały sekundy. Należało uwolnić wielotonową bryłę w momencie, gdy znajdzie się pod nią przezroczysty klosz. Frezy bez trudu wrzynały się w minerał odcinając równe, grube płaty. Antropoid posuwał się do przodu z dokładnością mechanizmu zegarowego. Maszyna ta miała pewną bezsporną zaletę: nie wiedziała, co to zmęczenie.
- Kłamiesz, tu trzeba pracować głową!...
Ostatnią rzeczą, jaką Rusłan zapamiętał, były jarzące się zielonym światłem fasetowe oczy antropoida i walący się sufit.
Rusłan ocknął się i jęknął. Wskutek uderzenia w ciemię przed jego oczyma wszystko wirowało. Podniósł rękę i dotknął głowy. Pod palcami wyczuł dużą, miękką opuchliznę. Podniósł się na kolana i zaczął pełznąć w tę stronę, gdzie pod zawalonym pokładem w świetle reflektora błyszczała idiotycznie drgająca stopa antropoida. Pomiędzy kawałkami minerału a sufitem była dość duża wolna przestrzeń, można więc było wyczołgać się na galerię.
Rusłan wyprostował się. Tam w przedzie błękitnawym światłem iskrzyły się ściany labiryntu.
Ty tu leż - pomyślał wdrapując się do góry - a ja sobie pójdę.
Rusłan po raz ostatni zerknął w dół i nieoczekiwanie widok drgającej nogi wzbudził w nim współczucie.
- No i czego podrygujesz, durniu? - powiedział zeskakując z powrotem. - No dobra, nie zostawię cię! Napięcie w akumulatorach spadło, musiał więc starannie wybrać te punkty, w których należało kuć skałę.
- Widzisz, bracie, w naszej pracy potrzebna jest głowa, a ty tylko podrygiwać potrafisz.
Z trudem usuwał ogromne kawałki minerału.
- Co to jest? - powiedział postękując z wysiłku. - To ma być zawał? Jak u nas w kopalni pewnego razu... - Ręce antropoida były wolne. Rusłan z obawą spojrzał na frezy. Nie obracały się. Najwyraźniej zaklinowało je. - No, wstawaj!
Podniósł antropoida, ale ten leciał mu przez ręce. Jego przegubowe nogi przez cały czas wyczyniały jakieś podrygi.
- Przestraszyłeś się czy co?
Rusłan oparł antropoida o ścianę i wziął się za oczyszczanie korytarza. Miejsca było bardzo mało, więc największe kawałki trzeba było odciągać do tyłu. Ze zmęczenia drżały mu ręce.
- Ech, ale brzydka historia wyszła! - Kruche pancerze sortowników były zmiażdżone. Rusłan kopnął je nogą.
- Chodźmy. - Objął antropoida za ramiona i popychając ruszył przed siebie...
- Macie swój skarb!
Antropoid runął na podłogę. Leżał twarzą w dół, nadal poruszając nogami. Mechanik nachylił się i wyłączył jego blok energetyczny.
- Gdzieście go tak urządzili?! - zapytał oglądając zniekształcony klosz, z którego wyciekła połowa płynu.
- Znalazłem go na głównej galerii. Sam się zasypał. 
Skandal! Nie mogliście go przyjąć w odpowiednim czasie! Po co was tu trzymają!
- Tak... - Majster otworzył powyginaną tylną płytę pancerza antropoida. - Roboty na dziesięć dni, wcześniej nie damy rady.
- Na dziesięć dni? - powtórzył Rusłan. - No cóż, zameldujcie dyspozytorowi - dodał uśmiechnąwszy się radośnie.
Dziesiątego dnia wcześnie rano Rusłan Iszimbajew maszerował do pracy w zwykłej ziemskiej kopalni. A na dalekiej planecie naprawiony antropoid znów ciął minerał i młodemu dowódcy wydawało się, że jest bogiem. 
