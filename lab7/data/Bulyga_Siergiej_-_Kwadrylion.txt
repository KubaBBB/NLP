Autor: Siergiej Bułyga
Tytuł: Kwadrylion

(Kwadrilion)

Z "NF" 3/91

Kwadrylion - to ja. Jestem dowódcą, mam pod swoją komendą 
dwudziestu wojowników. Pięć kwadrylii tworzy chorągiew, pięć 
chorągwi - kolumnę. Kiedy kolumna wkracza do miasta, ulice 
pustoszeją. W mieście kurz, cisza. Słychać jedynie:
   - R-raz!... R-raz!... - i równy tupot naszych nóg. A poza 
tym szczęk pancerzy, zgrzyt zderzających się tarczy. Nasze 
tarcze są wysokie, szerokie i kolumna w zwartym szyku 
wygląda jak żmija pokryta żelazną łuską. W szyku jesteśmy 
odporni na wszystko, niewrażliwi na ciosy.
   W pojedynkę do miasta nie chodzimy.
   Tutaj przez okrągły rok panuje spiekota. Wiatr z pustyni 
przywiewa piasek. Piasek pod nogami, piasek między zębami. 
Gdy spojrzy się na niebo, słońca prawie nie widać - całe 
niebo przesłania pył. Po co wybudowano tu miasto? Krzywe 
ulice, domy prawie bez okien, stada głodnych psów, na 
skrzyżowaniach żebracy - skamlący, powykrzywiani, 
owrzodzeni. Kiedy wyprowadzam swoją kwardylię na patrol, to 
za każdym razem, gdy widzę żebraków, krzyczę:
   - Bić ich!
   Biją ich, ale żebracy nie skarżą się, tylko rozpełzają na 
boki. A jeżeli wchodzimy do domów, to i tam nikt się nam nie 
sprzeciwia.
   Nocami prawie nie śpię - duszno mi. Pełnię służbę w tym 
przeklętym mieście już sześć lat i ani razu nie widziałem 
deszczu. Nie rosną tu ani drzewa, ani trawa, tutaj wysycha i 
kruszy się nawet kamień.
   A każdego ranka na dźwięk trąby wybiegamy z koszar. 
Polewka, ser, kubek wody - i w szyk. Do obiadu musztra. Na 
obiad znowu polewka, ser, kubek wody i - w szyk. Dwa razy w 
miesiącu chodzimy na patrol. I tak od wiosny do wiosny. 
Wiosną, nazajutrz po... Tak! Wiosną przybywa uzupełnienie. 
Wszystkich żołnierzy wymieniają - my, kwadrylionowie, 
przyjmujemy rekrutów. Dzień albo dwa poznajemy się nawzajem, 
a potem znowu - polewka, ser, kubek wody - i w szyk.
   Chwilami wydaje mi się, że wszystko to - miraż. Może od 
dawna już nie żyję? Zabito mnie jeszcze wtedy, w czasie 
bitwy pod Kardami - moje ciało spalono, dusza zaś przeniosła 
się do Miasta Martwych. Tu nie ma żywych ludzi, jedynie 
cienie. A ja? Czyż ja jestem człowiekiem? Nie jestem w 
stanie nic czuć - ani radości, ani bólu, ani dobroci, ani 
strachu. Zdziczałem, jestem zwierzęciem. Sześć lat nie 
widziałem deszczu i prawie już nie pamiętam, co to takiego 
las, drzewo, trawa.
   Ale prawdę mówiąc, jednego razu...
   Pewnego razu, w cieniu za koszarami ujrzałem maleńkie 
ździebełko. Było wątłe, szare, zakurzone. Ale ja byłem 
niewypowiedzianie szczęśliwy - wreszcie zobaczyłem życie! 
Ukląkłem i ostrożnie starłem kurz z trawki. Spulchniłem 
wokół niej ziemię nożem. Podlewałem trawkę dwa razy 
dziennie. Wodę, oczywiście, nam przywożą i wydają ściśle 
według normy, ale nie żałowałem, choć trawka wypijała połowę 
mojej porcji. Piątego dnia zazieleniła się, ósmego... 
uschła.
   Tak oto umarłem po raz drugi. Od tej pory wiedziałem już 
dokładnie, że nie ma ani miasta, ani mieszkańców, garnizonu 
i mnie - są tylko cienie martwych. Zdawać by się mogło, że 
życie skończone i można się uspokoić. Ostatecznie, najwyższy 
już czas się z tym oswoić. Przecież na moim ramieniu 
widnieje sześć naszywek - sześć razy spotykałem tu wiosnę... 
O, niechże będzie na wieki przeklęta!
   Kiedyś służyłem na północy. Deszcz zamarza tam w białą, 
kłującą kaszę. Na północy wszyscy oczekują wiosny - i 
przyroda, i ludzie. A tu, w czasie przedwiośnia...
   Wstajemy przed świtem. Polewka, ser, kubek wina - i w 
szyk. I musztra do obiadu. A wieczorem kubek wina - i na 
patrol. W nocy znowu musztra.
   A na trzy dni przed wiosenną równonocą kolumna wkracza do 
miasta i maszeruje ulicami. Drzwi i okiennice zamknięte, 
naokoło cisza. Tylko kurz i okrzyk: "r-raz!... r-raz!" i 
równy tupot naszych nóg.
   I na dwa dni przed równonocą...
   I dzień...
   Maszerujemy od świtu do zmierzchu. W milczeniu. Już nie 
myślimy o niczym, jesteśmy otępiali od żaru i marszu. 
Chwieję się na nogach... Nie! Przysięgałem! I idę dalej. Do 
mnie równają krok.
   Gdy patrzy się na domy z szyku, odnosi się wrażenie, że 
miasto pełne jest mieszkańców i wszyscy oni przylgnęli teraz 
do dziur i szpar, patrzą na nas i boją się. Nieszczęśni! Są 
przecież tacy sami jak ja, przywieziono ich tutaj i 
osiedlono...
   To mnie jednak nie obchodzi. Spełniam swój obowiązek. 
Przepędzam duchy przeszłości. Jestem martwy. Nic nie czuję.
   Mimo to...
   W noc przed zrównaniem dnia i nocy ożywam!
   Przeciągle ryczy trąba, wybiegamy z koszar, stajemy w 
szyku. Krótkie komendy, odliczanie - i okryta tarczami 
kolumna wychodzi z obozu.
   - R-raz - słychać okrzyki. - R-raz!
   Powtarzam je:
   - R-raz!
   I czuję: kipi we mnie nienawiść! Żyję! Dłuższy krok, 
dłuższy krok! Zesłano mnie do odległego garnizonu i łykam tu 
kurz, piję śmierdzącą wodę - za co?! Kto za to odpowie?! Sam 
odpowiem.
   Wkraczam do miasta. Miasto jest puste. I tylko gdzieś tam 
przed nami, nad placem, niebo czerwienieje od ognia. To oni. 
Cóż, dla nas to nic nowego! Zwiększamy tempo, idziemy. 
Szczękają pancerze, zgrzytają tarcze. Zwarte szeregi. R-raz! 
R-raz! Zakręt, i jeszcze jeden zakręt...
   A oto i plac. Na placu - oni. Tłum. Każdy trzyma w ręku 
płonącą pochodnię. Śpiewają, ale głosów nie słychać.
   Kiedyś stała tu świątynia słońca, ale po wiadomych 
wydarzeniach rozebrano ją, plac zrównano, a z pozostałych 
kamieni wybudowano koszary. Dla nas. Za miastem.
   Tłum stoi dokładnie w tym miejscu, gdzie dawniej była 
świątynia. Płoną pochodnie, widać otwarte usta. Powiadają, 
że gdy tylko pojawi się słońce, hymn natychmiast stanie się 
słyszalny. Ale dzięki nieśmiertelnym bogom do świtu jeszcze 
daleko. Zmieniamy szyk tworząc linię, obnażamy miecze i 
zaczynamy uderzać nimi o tarcze. Tłum ani drgnie. Śpiewają. 
I wtedy...
   Z setek naszych gardeł rozlega się krzyk:
   - Barra! - głęboki wdech i znowu: - Barra! Barra!
   I maszerujemy na nich. Ściana tarcz, las uniesionych 
mieczy...
   Nie, to nie miecze, raczej żelazne drągi. Prawdziwy, 
bojowy miecz powinien być krótki, nieco dłuższy niż łokieć i 
wyostrzony, ten zaś jest długi i tępy. My nie walczymy z 
tłumem, ale go rozpędzamy. Gdy podchodzimy do niego blisko, 
znowu wznosimy okrzyk i zaczynamy bić zebranych po głowach. 
Tłum cofa się gwałtownie, ale nie rozprasza. Niektórzy z 
nich śpiewają, inni unoszą pochodnie, krzyczą coś - krzyku 
również nie słychać. My zaś ramię przy ramieniu spychamy ich 
coraz dalej i dalej, i osłaniając się tarczami przed 
pochodniami, bijemy, znowu spychamy... Aż nagle lecą na nas 
kamienie. Kamienie grzechoczą po tarczach, krzyczymy i 
spychamy, bijemy długimi, ciężkimi mieczami. Z roku na rok 
rozpędzać tłum jest coraz trudniej. Już ktoś, kto 
niezgrabnie zasłonił się tarczą przed lecącym kamieniem, 
upadł. Mnie samemu rozbito policzek.
   - Barra! Barra! - naśladujemy ryk rozwścieczonego słonia.
   Tłum wprawdzie powoli, ale cofa się. Ramię przy ramieniu 
- miecz do góry, miecz w dół, miecz do góry...
   I grad kamieni! Co za celne i silne uderzenia! Krzyki, 
klątwy, ktoś potknął się, upadł... Znowu grad kamieni! Ledwo 
zdołałem się zasłonić. Znowu ktoś upadł. Zwarliśmy szeregi i 
osłoniliśmy tarczami. Wyjrzałem ostrożnie...
   Ach, więc to tak! To procarze. Wybiegają jednocześnie z 
tłumu, oddają do nas nader celną salwę i znowu się chowają. 
Czegoś takiego dotąd nie było.
   Ale my też coś dla nich przygotowaliśmy! Nasz szyk nagle 
się rozstąpił i...
   Gdzieś z daleka dobiega tętent i rżenie. Coraz bliżej. I 
bliżej. Bliżej. I...
   Pędzą rydwany! Czwórki wykarmionych koni, woźnice 
w pancerzach, w osiach tkwią ostre, krzywe noże. Rydwany w 
pełnym biegu wbijają się w tłum i miażdżą, tratują, tną! 
Woźnice smagają konie, krzyczą... i odjeżdżają. Łoskot i 
zgrzyt cichną w nocy...
   Tłum stoi. Rozbity, złamany.
   - Barra! Barra!
   Zwieramy szeregi i znowu ruszamy na nich. Miecz do góry, 
miecz w dół - miecz do góry, miecz w dół. Ciskają w nas 
kamieniami, my zaś miażdżymy, spychamy, krzyczymy. Krzyk nas 
upaja, krzyk pomaga nam nie zwracać uwagi na uderzenia, nie 
potykać się o ciała zabitych i nawet...
   Zakręcił procą i puścił kamień. Zakryłem się tarczą. 
Skoczył na mnie - spotkałem go mieczem. Upadł. Pochyliłem 
się, uderzyłem - drgnął i zamarł bez ruchu. Spojrzałem mu w 
twarz - i ogarnęło mnie przerażenie! Ukląkłem przed nim... 
Nie, nie! Poderwałem się, krzyknąłem głośno:
   - Barra!
   Ryk rozwścieczonego słonia jest silniejszy od pamięci. 
Znowu uniosłem miecz i ruszyłem dalej. Miecz unosił się i 
opadał, unosił się i opadał. Szyk dawno już się rozpadł, 
każdy walczył w pojedynkę. Śpieszyliśmy się. Do świtu 
wszystko powinno zostać zakończone. Przecież jeżeli choć 
jeden z nich zostanie przy życiu i zaśpiewa widząc słońce to, 
powiadają, stanie się coś strasznego. Podnoszę i opuszczam 
miecz, podnoszę i opuszczam - a tłum staje się coraz 
rzadszy, padają ostatni. Nikt z nich nie ucieka, podobnie 
jak poprzednimi razy mają nadzieję, że chociaż jeden zobaczy 
słońce, a wtedy...
   Na próżno. Stoimy na placu. Jestem dowódcą i pod moją 
komendą znajduje się osiemnastu wojowników - kwardylia. Pięć 
kwardylii tworzy chorągiew, pięć chorągwi - kolumnę. Ten, 
który puszczał we mnie kamień, leży z otwartymi, zastygłymi 
oczyma. Leżą wszyscy. Zwyciężyliśmy.
   - Barra! Barra!
   Krótka komenda, w lewo zwrot i w zwartym szyku, osłonięci 
tarczami, opuszczamy plac.
   W mieście ani światełka. Przestraszeni mieszkańcy nie 
śpią, wszyscy co do jednego obserwują nas przez szczeliny 
okiennic. Nieszczęśni! Po co ich tu spędzono? Komu było 
potrzebne to skwarne, zakurzone miasto? Gdyby nie było tu 
nikogo, dawno pochłonąłby je piasek. I niechaj wtedy duchy 
martwych zbierałyby się, śpiewały, budowały nową świątynię i 
znowu śpiewały.
   Opuszczamy miasto.
   - R-raz!... R-raz!... R-raz!...
   Czeka na nas gorąca polewka z masłem i podwójna porcja 
wina.
   A na wschodzie niebo staje się różowe.

,..Wszystko to zdarzyło się wczoraj. Dzisiaj moi wojownicy 
odeszli. Przyprowadzono rekrutów. Rozmawiałem z nimi, 
żartowałem. Dwóch albo trzech spośród nich zabiją w noc 
przed zrównaniem dnia z nocą, a któryś zwariuje. Ci, którzy 
dzisiaj odeszli, mieli twarze białe jak płótno. To nie żarty 
- walczyć z duchami!
   Tak, wojowników zmieniają, kwadrylionowie zostają. 
Zupełnie jakbyśmy nie byli ludźmi. Cóż to, czy uważają, że 
niczego nie rozumiem? Przecież od razu go poznałem! Ubiegłej 
wiosny szedł obok mnie, krzyczał. A wczoraj...
   Tłum nigdy by nie wpadł na taki pomysł. Staliby jak 
barany. A tu nagle - wyszkoleni procarze! Szyk. Dyscyplina. 
Nawyki. I co najważniejsze, ta twarz ze szramą na prawym 
policzku. Kiedyś nawet go pytałem... A wczorajszej nocy 
chciał mnie zabić, tylko ja byłem szybszy, potem zaś 
nachyliłem się i poznałem... Pomyliłem się? Cóż, można 
wrócić na plac...
   I nic nie zobaczyć. Plac będzie pusty - nie będzie na nim 
leżących ciał, ani krwi, ani nawet śladów. Gdy wstaje 
słońce, ciała znikają - tych z tłumu, i naszych wojowników. 
A dokładnie po roku wychodzą na plac już razem. I ci dwaj z 
mojej kwardylii, których wczoraj zabito, w następnym roku 
będą stali w tłumie. Dwóch z sąsiedniej również. Dziesięciu 
z chorągwi, prawie pół setki z kolumny. To już nie tłum, 
lecz odważni, wyszkoleni wojownicy. I jeżeli ich towarzysze 
tym razem sformowali oddział doborowych procarzy, to za 
rok...
   Wcale się nie boję, nie. Ale przecież to szaleństwo! Ja 
nie mogę walczyć ze swoimi! Wkrótce wstanę i wezmę swój 
miecz - krótki, bojowy - i wyjdę na plac przed koszarami. 
Noc, wszyscy śpią. Ja tymczasem uklęknę, przyłożę miecz do 
brzucha i rzucę się do przodu. W ten sposób umrę po raz 
trzeci. Ale przed śmiercią głośno krzyknę:
   - Barra!
                          Przełożył Sławomir Kędzierski

                       SIERGIEJ BUŁYGA
Ukończył wyższą szkołę filmową. Mieszka i pracuje w Mińsku 
na Białorusi. Zrealizował szereg cieszących się dużą 
popularnością filmów animowanych. Od dłuższego czasu zajmuje 
się literaturą fantastyczno-naukową, jego utwory były 
publikowane w periodykach i antologiach.  
   Inspiracją do napisania opowiadania "Kwadrylion" stała 
się masakra w Tbilisi w 1989 r.
                                             (S.K.)



