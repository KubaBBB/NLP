





              Ignacy Krasicki - Antymonachomachia
              PIEŚŃ PIERWSZA
              Często pozory łudzą słabe oczy,
              Zwłaszcza gdy staną na widok gromadnie,
              Często i malarz w dziele zbyt ochoczy
              Zmyli się, obraz chcąc wydać dokładnie,
              I w kunszcie nieraz rzemieślnik wykroczy,
              Kiedy się w złoto szych (1) podły zakradnie.
              Nie traci przeto kruszec swej korzyści:
              Szych pełznie w ogniu, a złoto się czyści.
              Jędzo Niezgody, twoje to są sztuki!
              Ty, co się w dziełach zjadliwych objawiasz,
              Mieszasz się w kunszta, mieszasz i w nauki,
              Słodycze żółcią mieszasz i zaprawiasz,
              Wkładasz obmierzłe jarzmo twej przynuki,
              A gdy się tylko niesnaski zabawiasz,
              Nie dość dla ciebie państw, narodów klęski,
              W cienia zakonne rzucasz grot zwycięski.
              Twój kunszt zdradny, żeś zacisze święte
              Nowym podejściem mieszać zamyślała,
              Jużeś poczęła dzieło przedsięwzięte,
              Jużeś na poły z twych sztuk korzystała.
              Niebo sług swoich niewinnością tknięte
              Nie dopuściło, byś triumfowała.
              Opowiem, jakeś padła z piekłów łona,
              Opowiem, jakeś była zwyciężona.
              Nie podła gnuśność rządziła klasztorem, (2)
              Gdzie się te sceny wydały tragiczne.
              Klasztor był cnoty zawołany wzorem,
              Klasztor obfity w dzieła heroiczne,
              Klasztor od wieków wsławiony wyborem,
              Budował wszystkie miejsca okoliczne.
              Dzielny przykładzie, ach, któż cię wychwali!
              Tyś tarczą twoich, co ciebie dawali.
              Święte więzienia miłość cnoty wzniosła,
              Niewinność twierdzą otoczyła wieczną,
              Żarliwość z świeckiej marności uniosła,
              Pokora skryciem czyniła bezpieczną,
              Przykładność dzielna w ich cieniu urosła,
              Wiara obronę znalazła waleczną.
              Ukryte światło stanęło na korcu (3)
              W nauczycielu, świętym cudotworcu.
              W takim schronieniu, lepszy niż wiek złoty,
              Trawiły prawe dla Boga ofiary,
              W straży ubóstwa, posłuszeństwa, cnoty,
              W zaszczycie pewnej nadziei i wiary,
              W czułych zapędach żarliwej ochoty;
              A niebieskimi obdarzona dary
              Miłość, rękojmia cnoty i załoga,
              Słodziła prace dla bliźnich i Boga.






              Te Jędza przerwać zabawy gdy chciała,
              Zbliża się, kędy w głębokim ukryciu
              Księga "Zakonnej wojny" (4) zostawała
              Płód żartobliwy... Chcąc ją mieć w użyciu,
              Tyle przewrotnych kunsztów używała,
              Że wpadł w jej ręce; a w klasztornym życiu
              Chcąc wzniecić pożar, raduje się, zjadła,
              Że dzieło przyszłej niezgody wykradła.
              Wzbiła się w górę, a jak jabłko owe,
              Co poróżniło i ludzie, i bogi,
              Niesie płód żartów. Gmachy klasztorowe
              Skoro zoczyła, wydała krzyk srogi,
              Cieszy się widząc klęsk przyszłych osnowę.
              Forty warownej już przebyła progi,
              A myśląc wściekł o przyszłym pożarze,
              Przebiega szybkim krokiem kurytarze.
              Staje przed drzwiami mieszkania doktora
              Pewna, że starzec rozkosznie spoczywa.
              Omyliła się; najpierwszy z klasztora
              Do służby bożej spieszy i przybywa.
              W chórze północna trzymała go pora,
              W chórze wraz z bracią chwały boże śpiewa.
              Wielka rzecz z zasług być od prawa wolnym,
              Większa - z zasługą być prawu powolnym.
              Weszła, a widząc i sprzęty, i łoże,
              Jęknęła z złości, czując baśnie płonne:
              Zamiast kotary - wytarte rogoże,
              Wszędzie ubóstwo zastała zakonne.
              Ksiąg mnóstwo, których zrachować nie może,
              Ledwo objęły pokoje przestronne;
              Sprzęt godny mędrca, godny zakonnika,
              Jadem ją nowym żarzy i przenika.
              Rzuciła pismo, a zawywszy wściekła,
              Powróciła się do swego łożyska;
              Z nią Zazdrość zjadła i Zemsta przewlekła,
              Fanatyzm straszny z daleka i z bliska.
              Wpadły, skąd wyszły, jędze w otchłań piekła,
              Wpadły w zwyczajne sobie stanowiska;
              Tam z źródła jady na nowo czerpały,
              Aby tym dzielniej truły, zarażały.
              Wrócił się doktor, a gdy pismo czyta,
              Rozśmiał się: taka zemsta wielkiej duszy.
              Trwoga występnym tylko przyzwoita:
              Kto się złym czuje, tego zarzut wzruszy.
              Cienia się swego boi hipokryta,
              Gdy go wewnętrzne przeświadczenie głuszy.
              Ubezpieczona w niewinności swojej,
              Prawdziwa cnota krytyk się nie boi.
              Tak brzeżna skała, gdy niebo się chmurzy
              I groźne coraz zbliżają obłoki,
              Wzrusz się morze, grzmi chmura wśród burzy,
              A choć uderza bałwan w brzeg wysoki,
              Chociaż się w fluktach (5) zapienionych nurzy,
              Chociaż szturm srogi rwie twarde opoki,
              Trwa niewzruszona; pełzną wiatry chyże,






              A bałwan hardy piasek pod nią liże.
              Wchodzi Honorat, a pismo podane
              Z rąk od doktora kiedy czytać bierze,
              Na pierwszą strofę znać po nim odmianę:
              Miesza się, płoni, blednieje w cholerze;
              Karty nie skończył, już rzuca o ścianę,
              Chce drzeć, lecz doktor hamuje w tej mierze.
              Sroży się starzec dziki i surowy,
              Tymi na koniec obwieszcza gniew słowy:
              "Tać to nam korzyść za tyle podjętych
              Prac, trudów! Takie wdzięczności zadatki!
              Targa się śmiałość na mądrych i świętych,
              Wyszydza, zjadła, i ojce, i matki!
              A niekontenta z bluźnierstw przedsięwziętych
              Hańbi różaniec. Jeżeli ostatki
              W nas jeszcze cnoty żarliwej zostały,
              Niechaj jej dozna bluźnierca zuchwały.
              Heretyk sprośny, Turczyn, jansenita (6),
              Ateusz, piekła zarażony jadem,
              Oszczerca, z cudzych defektów korzysta,
              Godzien największej być kary przykładem.
              Niechaj go hańba ogarnie wieczysta
              I wszystkich, którzy tym będą iść śladem,
              Niech go..." - Dech ustał ojcu żarliwemu;
              Wtem tak się doktor odezwał ku niemu:
              "Złorzeczyć, nie wiem, jeżeli przystoi
              Tym, którzy tylko winni błogosławić.
              Jad bardziej ranę rozjątrza, niż goi.
              Na cóż się próżnym narzekaniem bawić.
              Nie z zemsty pozna Bóg, którzy są swoi;
              Jeśli należy, jemu ją zostawić.
              A choć nas boleść najsrożej dotyka,
              Cierpieć a milczeć - podział zakonnika.
              Ten, który swoim naśladowcom wiernym
              Za złe stokrotnie dobrem kazał płacić,
              Potrafi ulżyć troskom, choć niezmiernym,
              Potrafi oddać, co możem utracić.
              Zyskiem się zemsty nie zmożem mizernym,
              Cierpliwość lepiej nas zdoła zbogacić.
              Darujmy!" - Uciekł Honorat i mruczał,
              A doktor westchnął, który go nauczał.
              Mógł był ukarać, ile przełożony,
              Ale że starszy, nie spieszył się z karą.
              Starzec był laty i pracą zwątlony,
              A zwykłą wieku swemu tchnąc przywarą,
              Nadto był w zdaniu swoim uprzedzony,
              Gdy kładł zakonność w równej szali z wiarą.
              Choć zdrożność widział, ale że przy cnocie,
              Przebaczył doktor żarliwej prostocie.
              PIEŚŃ DRUGA
              Jak chmura, co grom po polach roznosi,
              Obiegł Honorat wszystkie kurytarze,






              Wszędzie wiadomość nieszczęśliwą głosi,
              Wszędzie o wszczętym znać daje pożarze,
              O zemstę wszystkich nalega i prosi,
              Niechaj to dzieło i autora skarze.
              "Kupcie się - woła - ku wspólnej odsieczy!
              Kupcie się bronić pospolitej rzeczy!"
              Na taki odgłos, jak piorunem tknięte,
              Tłumy się braci ze wszystkich stron spieszą.
              Rzucają prace i zabawy święte,
              A coraz większą gromadząc się rzeszą,
              Tam idą, kędy żale rozpoczęte
              Wynurzał starzec: wzmagają i cieszą.
              Próżne starania. Honorat się trwoży,
              Im bardziej miękczą, tym zjadlej się sroży.
              Tak łań po puszczach dzikich obłąkana
              Z płodem, którego pilnie dotąd strzegła,
              Nagłym łoskotem myśliwców zmieszana,
              Z miejsc się porywa, na których obległa.
              Próżno ucieka; wkoło opasana,
              Unosząc życie, choć płodu odbiegła,
              Chociaż rąk uszła i buja po lesie,
              Tkwi grot śmiertelny, który z sobą niesie.
              Wrzask, krzyk, hałasy. I prośbą, i wsporem
              Nie da się starzec ubłagać rozjadły,
              Niezbytym punktu ujęty honorem.
              Gdzież się zdrożności nasze nie zakradły?
              Pędzi. - Księgarni drzwi zastał otworem,
              Tam wpadł, strwożone bracia wraz z nim wpadły.
              Jednym zamachem starzec nieużyty
              Wywrócił cztery ksiąg pełne pulpity.
              O ty, wszechrzeczy płodnej rodzicielki.
              Dzielny tłumaczu i w lewą, i w prawą,
              Którego wielbić musi człowiek wszelki!
              Ty, coś jest świata nauką, zabawą,
              Perło pisarzów, o Albercie Wielki (1),
              Coś tajemnice objawiał tak żwawo,
              Uczczenia godny! Nieustraszony,
              Spadłeś pod szafę z twoimi kompany.
              Wielki Tostacie! (2) ty, coś znamienicie
              Pisał o wszystkim, o czym pisać można,
              Nie osiedziałeś się na twym pulpicie,
              Złość cię zrzuciła, ale złość pobożna.
              Poznał cię starzec, zapłakał obficie,
              Twym spadkiem myśl się powiększyła trwożna,
              A gdy się coraz wzmaga i rozżarza,
              Tak z płaczem mówił do bibliotekarza:
              "Nie tylko ludziom i księgom uwłacza
              Bezbożnik, co się uwziął na zakony.
              Co winien Tostat, że mu nie przebacza?
              Co winien Alfons, ów król uwielbiony?
              Zuchwalec śmiało grzeszy i wykracza,
              "Kroniki" nawet dotknął zaślepiony.
              Niegodzien czytać piękności dobranych:
              "Wojska afektów zarekrutowanych".






              Wiem, skąd te złości i jady pochodzą:
              Już się świat zepsuł, a płody odrodne
              Polorem niby jady swoje słodzą,
              Nazwiska nawet uczonych niegodne.
              Ich to koncepty prawdzie nie zagrodzą.
              Znajdziem my na nich sposoby dowodne.
              Umilkną zdrajcy, damy się we znaki,
              Spełznie z konceptem pisarz ladajaki.
              Bogdaj to dawni! w księgach nie szperali,
              Było też lepiej, każdy cicho siedział.
              I cóż nowego teraz wybadali?
              Bogdajby lepiej o nich świat nie wiedział!
              Nie tak to nasi ojcowie działali,
              A jeśli który co pisał, powiedział,
              Nie dął się z swojej mądrości mniemanej
              Ani zaczepiał książki drukowanej".
              "Niejeden głupi był wydrukowany -
              Biblijotekarz rzekł do Honorata -
              Druk nie jest piętnem chwały lub nagany.
              Dawniejszych, świeższych czasów alternata (3)
              Głupstwo i rozum stawia na przemiany,
              Jednym je węzłem wiąże i przeplata;
              Z powszechnej wady my się nie odkupim,
              Można i u nas być mądrym i głupim.
              Że się z prostoty śmiał pisarz swywolny,
              I my się śmiejmy, zagadniem go snadnie,
              Pozna po śmiechu, w wyrazach zbyt wolny,
              Że fałsz napisał; odwoła dokładnie.
              Będziem się dąsać? Nie będzie powolny,
              Gorszy jad może w pióro mu się wkradnie.
              A kto wie wreszcie, czyli nie chciał użyć
              Tego sposobu, aby się przysłużyć?"
              "Piękna przysługa! Paszkwilem, potwarzą?"
              "Posłuchaj tylko, ojcze Honoracie,
              Różne się myśli wierszopisom marzą,
              Jeszcze ich trybu zupełnie nie znacie.
              Bywa częstokroć, gdy się zbyt rozżarzą,
              Że mniej pamiętni o sławy utracie,
              Zbyt letko cudzą dotkliwość tłumaczą!"
              "Zły to śmiech, ojcze, gdy na niego płaczą!"
              "Targa się paszkwil na niewinność trwożną,
              Zaraża jadem, na złe zbyt ochoczy;
              Satyra, cierpieć nie mogąc rzecz zdrożną,
              Karze bez względu, wyrzuca na oczy;
              Krytyk żarliwość ma, ale ostrożną,
              Śmiechem poprawia, jadem nie uwłoczy,
              A kunsztu jego te prawe sposoby:
              Występek karać, oszczędzać osoby".
              "Ale mnie wytknął!" "Przypadkiem się stało".
              "Jak to przypadkiem? Szydzić moje lata!"
              "W myśli to jego może nie postało,
              Osławiać, szydzić z ojca Honorata.
              Co tam wyraził, u nas się nie działo,
              Jakaż stąd sławy być może utrata?
              Nigdy się, ojcze, taki nie frasuje,






              Który zarzutu przyczyny nie czuje.
              Hazard nadarzył twe imię w pisaniu,
              Ale opisał nie tym, czym cię znają.
              Alboż upartym jesteś w twoim zdaniu?
              Alboż cię o złość bracia posądzają?
              Alboż nie trawisz dni, nocy w czytaniu?
              Alboż cię flaszki przyjacielem mają?
              Dobrzyście, mądrzy, na książkach się znacie;
              To nie o tobie, ojcze Honoracie".
              "Piękne to słowa, ale nic nie znaczą,
              - Krzyknął Honorat - śmiał się z nas do woli!
              Są uprzedzeni, co dobrze tłumaczą
              To, co jest skutkiem nieprawej swawoli.
              Niech mi mędrkowie dzisiejsi wybaczą,
              Jak to nie sarknąć, kiedy kogo boli!
              Pożal się Boże, widzę, naszej pracy!
              I waszeć zmodniał, ojcze Bonifacy".
              PIEŚŃ TRZECIA
              Bogdaj to zasnąć! Byle sen był smaczny,
              Mniejsza, na miękkim łożu czy na ławie.
              Bogdaj to zasnąć! Chociaż sen dziwaczny,
              Słodsze te baśnie niż troski na jawie.
              Niechaj mnie łudzi, niech będzie opaczny,
              Stawia częstokroć w szczęśliwej postawie.
              Płyną w śnie miłym rozkoszne momenty,
              Nie śpią królowie, spał ojciec Gaudenty.
              Myśli swobodna! twoje to są dzieła,
              Ty prace wieńczysz rozkosznym uśpieniem,
              A co zbyt skrzętnym staraniem ujęła,
              Najpożądańszym wracasz zasileniem.
              Gnuśność, co twardym letargiem zasnęła,
              Nie zna snów smacznych, mży za przebudzeniem.
              Usnął Gaudenty w spokojnej zaciszy,
              Powszechnej trwogi nie czuje, nie słyszy.
              Postrzegła Jędza, co się wrzawą cieszy,
              Że na ustroniu rozkosznie spoczywa
              Jeden Gaudenty z tak gromadnej rzeszy;
              Jadem się nowym sroży, zapalczywa:
              Do jego celi szybkim krokiem spieszy.
              Nową się, zdradna, postacią okrywa
              I żeby wsparcia dzielniejszego dostać,
              Bierze na siebie Żarliwości postać.
              Świętym pozorem tai myśli zjadłe,
              Pokornym słodzi jad swój ułożeniem:
              Spuszczone na dół, zmrużone, zapadłe,
              Pałają oczy jaskrawym płomieniem,
              Usta zsiniałe i lica wybladłe,
              Głos drżący, coraz przerwany westchnieniem.
              W taką się postać Jędza przemieniła,
              Do Gaudentego kiedy przystąpiła.
              "Śpisz - rzecze - wtenczas, kiedy drudzy czują,
              Zażywasz wczasu, kiedy bracia płaczą;






              Gnuśne umysły nieprawie próżnują,
              Zbyt wolnie kiedy powinność tłumaczą.
              Nie tak się dzieci matce wysługują,
              Nie tak jej wdzięczność oddają i znaczą.
              Jeśli masz serce, porwij się i wzmagaj,
              Jeśliś syn jeszcze, wstań, ratuj, wspomagaj!"
              Gdyby się była Jędza nie umknęła,
              Byłby jej dostał za pierwszym zamachem,
              Tak się w Gaudentym złość sroga zajęła.
              Złość, rozpacz, zjadłość powiększona strachem,
              Wzmaga się raźno na wspaniałe dzieła.
              Jędza tymczasem już buja nad dachem.
              Zająwszy żądzę zemsty niewygasłą,
              Już strasznej wojny dała srogie hasło.
              Jak syn Alkmeny (1), gdy na wielkie sprawy,
              Bitwy z olbrzymy i smoki wychodził,
              Pałając chęcią wiekopomnej sławy,
              Nadzieją bitwy żądze zjadłe chłodził,
              Zdobycz nemejską, zysk sławnej wyprawy,
              Przywdziewał, gdy na nieśmiertelność godził -
              Tak i Gaudenty w tej walnej potrzebie
              Porwał za kaptur i wdział go na siebie.
              Wypadł rozjadły, sam nie wie, gdzie leci,
              Woła na bitwę, choć bez przeciwnika:
              "Do mnie, kto śmiały, do mnie, moje dzieci! -
              Woła, a coraz żwawiej się pomyka -
              Kogo trwożliwość podląca nie szpeci
              Kogo zaszczyca imię zakonnika,
              Kupcie się ze mną, nacierajcie żwawo
              Tak się najlepiej utrzymuje prawo".
              Noc była jeszcze, a słabe promienie
              Najpierwsze zorze puszczać zaczynały.
              Słyszą krzyk bracia i nagłe wzruszenie,
              Słyszą jak echo gmachy powtarzały;
              Nowy strach nastał, nowe zatrwożenie.
              Stanął z swoimi Honorat struchlały,
              A gdy się ku nim Gaudenty przybliża,
              Uciekła rzesza trwożliwa i chyża.
              Został Honorat laty ociężały,
              Strach nogi zemdlił, przeraża i mroczy;
              Postrzegł go z dala bohatyr zuchwały,
              Niezwykłym pędem ku niemu przyskoczy.
              Padł z strachu starzec na poły zmartwiały,
              Już ciosu czeka, nie śmie podnieść oczy.
              Już się na niego Gaudenty zamierzył,
              Wtem poznał starca i gniew swój uśmierzył.
              "Tyżeś to, ojcze?" - zdziwiony zawołał.
              "Jam jest - rzekł starzec - co was wszystkich bronię.
              Na to los srogi starość moją chował,
              Tegom się, nędzny, doczekał przy zgonie,
              Że lada bajarz będzie nas strofował
              I w całym szukał zdrożności zakonie.
              Złącz, bracie, pomoc, zwołaj młodzież, starce,
              Zgińmy z honorem lub zgnębmy potwarcę!






              Niechaj nas pozna, co się targać waży,
              Niech pozna smutnym doświadczeniem swoim,
              Niech wie, w jakowej jest nasz honor straży,
              Niech wie, jak próżnych dąsań się nie boim,
              Niech się i drugi, i trzeci odważy,
              Choć i największą liczbę, uspokoim.
               Gniew, co ma honor zgromadzenia w pieczy,
              Zgubą przeciwnych rany swoje leczy.
              Do argumentów!" "A książki tu po co? -
              Krzyknął Gaudenty, nowym zdjęty jadem. -
              Niech się mędrkowie nad księgami pocą
              I pysznią dumnym maksym swoich składem!
              Ręka, nie pióro, będzie nam pomocą,
              Idźmy powszechnym i ubitym śladem:
              Kiedy potrzeba znieść z siebie zelżywość,
              Gdzie moc lub sztuka (2), tam jest sprawiedliwość.
              Dawne to bajki o cnocie, nauce,
              Świat polerowny te czcze światła zgasił,
              Podejściu szczęście przypisał i sztuce,
              Zbrodnię szczęśliwą uczcił i okrasił,
              A niepodległy sumnienia przynuce,
              Zdradnie się srożył, zdradnie się i łasił.
              Któż teraz w cnocie wsparcia będzie szukał?
              Ten wielki, mądry, kto zdarł, kto oszukał.
              I my tak czyńmy, gdy nas losy muszą,
              A radzić sobie inaczej nie można.
              Kiedy moc, podstęp świata teraz duszą
              I wszystko chytrość posiadła ostrożna,
              Kiedy szczęśliwi, co się o złe kuszą,
              A w niewinności już nadzieja prożna,
              Trudno się teraz odwołać na cuda:
              Bądźmy jak drudzy, a wszystko się uda".
              Tak duch zajadłej Jędzy popędliwy
              Wskroś umysł złością zdjęty opanował.
              Struchlał Honorat na takowe dziwy,
              Nagłej odmiany kiedy nie pojmował,
               Nie ścierpiał bluźnierstw, lubo zemsty chciwy,
              Przecież, ażeby w złości uhamował,
              Miękczył zawziętość, zbytek jadu słodził.
              Już też dzień jasny po zorzach nadchodził.
              PIEŚŃ CZWARTA
              Rzadko się kradzież nada kradnącemu,
              Choć ją i pięknym nazwiskiem przywdziejem,
              Choćby służyła dobru publicznemu,
              Nie oczyści się i tym przywilejem.
              Mówmy więc szczerze, mówmy po dawnemu:
              Ktokolwiek kradnie, ten zawżdy złodziejem.
              Pięknie czy szpetnie, pomaga czy szkodzi,
              Niech będzie, jak chce, a kraść się nie godzi.
              O "Wojno mnichów!" takeś w ręce wpadła,
              Takeś się najprzód zjawiła na świecie:
              Płochość cię z twoich kryjówek wykradła,
              Ciekawość fraszki stawiła w zalecie,






              Złość cię rozniosła ślepa i zajadła,
              A sława, która rada bajki plecie,
              Za rzecz szacowną, gdy udała baśnie,
              Prysłaś jak iskra, co parzy i gaśnie.
              Byli, którzy cię słusznie zwali fraszką,
              A poważniejszą zatrudnieni pracą,
              Gardząc wspaniale nikczemną igraszką,
              Nie czytając cię rzekli, żeś ladaco.
              Drudzy, nie wzdęci tak poważną maszką,
              Nad zgrają wierszów gdy czasu nie tracą,
              Rzekli: "Dźwięk próżny, co pozory kryśli,
              Niewart uczonych czytania i myśli".
              Rodzaj poetów, co się z słowy pieści,
              Niegodzien u nich względu i szacunku,
              Mędrzec, ważąc istoty i treści,
              Mędrzec, mający wyroki w szafunku,
              W gminnych umysłów tłumie takich mieści
              I w najpodlejszym osadza gatunku,
              Co kunsztem słowa układając zręcznie,
              Łagodnym dźwiękiem omamiają wdzięcznie.
              I sprawiedliwe były takich zdania,
              Co im o dobro kraju tylko chodzi:
              "Cóż wiersz pomoże do praw układania?
              Alboż się zboże po wierszach urodzi?
              Próżne są, płoche, niewarte słuchania,
              Więc się ich pisać i czytać nie godzi.
              Nic nie probują, a po cóż je chwalić?
              Najlepiej bajkę i bajarza spalić.
              Spalić do szczętu". Ale nim go spalą,
              Wróćmy tymczasem do naszej powieści.
              Bajkę czy prawdę ci ganią, ci chwalą,
              Tym jest przyczyną śmiechu, tym boleści.
              Jedni się chlubią, a drudzy się żalą,
              Zgoła zwyczajnym trybem wszystkich wieści
              Miało los dzieło, co po rękach chodzi:
              Złe, gdy przymawia, dobre, gdy godzi.
              Po niejednego zakątkach klasztora
              Poszło na ogień; w drugich zachowane.
              Ci błogosławią, a ci klną autora;
              Zgoła umysły były rozerwane.
              Pan wicesgerent śle instygatora (1)
              I w przyszłych sądach rokuje przegranę.
              A jejmość (2) różnie: krzykliwa lub cicha,
              Gniewa się, miękczy, płacze i uśmiecha.
              Szczęściem, i wielkim, dla dzieła autora
              Nigdy Hijacynt w jej domu nie gościł;
              Nikt tam nie bywał prócz ojca przeora,
              Lecz ojciec przeor ustawicznie pościł,
              A jeśli bierał ojca promotora,
              Hijacynt takich wizyt nie zazdrościł:
              Pogardzający marnymi igraszki,
              Pilnował wiernie książek, a nie flaszki.
              Prawda, że piękny, udatny i hoży,
              Prawda, że patrzeć na niego aż miło.






              Alboż być pięknym nie ma sługa boży?
              Alboż to grzecznym być się nie godziło?
              Wdzięczna jest skromność, gdy postać ułoży,
              Zda się, iż nowych z nią wdzięków przybyło.
              Niechaj występek wydaje się sprośnie.
              Cnocie wdzięk nowy niechaj coraz rośnie.
              Można ją śmiele z grzecznością skojarzyć.
              I owszem, taka lepiej przykład wdraża;
              Nie jej to przymiot srożyć się i swarzyć,
              Dzikim wspojźrzeniem nigdy nie odraża,
              Nie umie próżnie dziwaczyć i marzyć
              Ani się płochym podejźrzeniem zraża.
              Przykładny mile, dziwacznie niesprzeczny,
              Ojciec Hijacynt był święty i grzeczny.
              Ani on wiedział co drukiem podano,
              Pożyteczniejsze bawiły go dzieła;
              Gdy już wieść doszła, co wydrukowano,
              Ani go wtenczas ciekawość ujęła;
              Przeczytał wreszcie, co o nim pisano,
              Lecz się myśl mściwa w sercu nie zawzięła.
              Ani się rozśmiał, ani się zasmucił,
              Lecz dwakroć ziewnął i pismo porzucił.
              Tak orzeł, górnym wybujały lotem,
              Ledwo poglądać na niziny raczy,
              A piorunowym nie przelękły grzmotem,
              Kiedy ptaszęta pod sobą obaczy,
              Skrzydeł wspaniałych straszy je łoskotem
              I gdy w ostatniej postrzeże rozpaczy,
              Rzuca plon podły, a lotnymi pióry
              Ponad obłoki wzbija się i chmury.
              Nie z orłów rodu był, choć przewielebny,
              Ojciec Gerwazy od Zielonych Świątek.
              Lubo Hijacynt dał przykład chwalebny.
              I do działania szacowny początek.
              Wzgardził nim ojciec, rady mniej potrzebny,
              Wzgardził, a rzeczy nowy snując wątek
              Brał je do serca; a gdy zemstę knował,
              Z rzeszą się braci ukonfederował.
              Więc chcąc, by jeszcze większe znaleźć wsparcie,
              Wzywał na pomoc inne zgromadzenia.
              Zastał u forty, jakoby na warcie,
              Pannę Dorotę, co chwałę imienia
              Strzegąc, na zemstę czuwała otwarcie:
              Od najpierwszego za czym pozdrowienia
              Zamiast potocznych dyskursów zabawy
              O srogiej burzy wszczął się dyskurs żwawy.
              Tam się dowiedział w zapalczywej mowie,
              W srogim wejźrzeniu, udatnym geście
              O całej rzeczy dokładnie osnowie,
              Co powiedano i na wsi, i w mieście,
              Zgoła, co tylko nowiną się zowie,
              Co usta wywrzeć zdołały niewieście.
              Wszystko to było powiedziane różnie:
              Żwawo, dokładnie, zwięźle i pobożnie.






              Usłyszał, jako autor złego dzieła
              Od bezbożników na to namówiony,
              Jako go zysków nadzieja ujęła,
              I nawet o tym został upewniony,
              Jakie bezbożność ukaranie wzięła:
              Jak w świętej ziemi nie był pogrzebiony;
              Jak panna Anna na rozstajnej drodze
              Widziała w ogniu jęczącego srodze.
              Szczęściem kur zapiał. "Niechże sobie pieje!
              - Krzyknął Gerwazy - a ja nie mam czasu!"
              Więc wszedł za fortę, wzmagając nadzieje.
              Wszedł, a wśród zgiełku, wrzawy i hałasu
              Gdy słyszy, jako Honorat boleje,
              Ażeby złemu zabieżeć zawczasu,
              Aby obwieścić, skąd złego przyczyna,
              Wprzód odkaszlnąwszy, tak mówić zaczyna:
              "O bracia! choć wy bieli, my kafowi,
              Nic to jedności serdecznej nie szkodzi:
              Każdy z nas wdzięczność winien zakonowi,
              Bo z tego źródła szczęśliwość pochodzi.
              Łączmy się przeciw nieprzyjacielowi,
              Z małych złączonych rzecz wielka się rodzi".
              "Prawda - Honorat rzekł - i ja wiem o tym,
              To napisano na czerwonym złotym". (3)
              Więc go zaprasza w izbę zgromadzenia,
              Gdzie się żarliwi na odsiecz kupili.
              Pospolitego tam centrum ruszenia,
              Tam źródło rady, jak będą walczyli.
              Na powszechnego odgłos zaproszenia
               Hurmem się zewsząd radni gromadzili.
              Szedł, tknięty zemstą i punktu honorem,
              Pan wicesgerent, ksiądz proboszcz z doktorem.
              PIEŚŃ PIĄTA
              Na wielkie dzieło trzeba się zdobywać.
              Fraszka pod Troją i bitwy, i rady!
              Kogoż na pomoc w tej potrzebie wzywać?
              Do Muz się udać czyli do Pallady?
               Czy na pegazich skrzydłach podlatywać,
              A dawnych bajek wskrzeszając przykłady,
              Kiedy się powieść heroiczna wszczyna,
              Do snu zachęcać w imię Apollina?
              Wielkie przykłady do naśladowania
              I drogę widzę przed sobą nieciasną;
              Chluba nie wabi pióra do pisania,
              Zabawę kryślę i cudzą, i własną.
              Czytelnikowi nie bronię ziewania:
              Chcą spać czytając, niechajże i zasną.
              Ja, rzecz stosując do miary i wzrostu,
              Co wiem, co nie wiem, opowiem po prostu.
              Zeszły się czapki, birety, kaptury,
              A, co największa, i głowy nie lada.
              Pan wicesgerent, burzliwej natury,
              Plantę (1) zemszczenia najpierwszy układa;
              Więc się nadąwszy rzekł: "Złe koniunktury,






              Mości panowie! Za czym moja rada:
              Jąć się sposobów dobrych. To, co myślę,
              Opowiem krótko i jawnie okryślę.
              Najprzód ten zdrajca, co z nas się naśmiewał,
              Niech pozna, żeśmy dobrzy w odpowiedzi.
              Tym grzeszył, że się zemsty nie spodziewał,
              Swoja podłością zasłoniony siedzi,
              Niewart, żeby się człek zacny nań gniewał.
              Z tym wszystkim niech go karanie uprzedzi:
              Jeśli plebeius (2), zbić go bez litości,
              Jeśli szlachcic, pozwać jegomości!
              Różne mogą być sprawy, aktoraty,
              A ja na wszystkich nieźle dopilnuję:
              Niech no się tylko odezwę zza kraty,
              Niech wezmę na cel, tak go odmaluję,
              Takie wynajdę nań prejudykaty (3),
              Zgoła, co umiem, co mogę, poczuje.
              Wprzód za to, że się śmiał z bluźnierstwy ozwać,
              Z Aryjanismi regestru go pozwać.
              Mógłby i crimen status (4) być na stole
              Za to, że z królem chciał wadzić Węgrzyny, (5)
              Lecz ja to wyższej władzy oddać wolę.
              Mnogie są dalej oskarżeń przyczyny:
              Ojcy lektory niech myślą o szkole,
              Duchowni niechaj bronią dziesięciny,
              A nasz ksiądz prałat przez swój wielki rozum
              Weźmie w opiekę vitrum gloriosum (6).
              Co się mnie tycze, wiem ja, co się stanie:
              Pozna jegomość..." Wtem machnął obuchem.
              Krzyknął Gaudenty: "Dobrze tak, mospanie!
              To mi to sposób, co śwista nad uchem!
              Na nic się nie zda pozew i gadanie,
              Po co to straszyć widzeniem i słuchem!
              Kto chciał być naszej przyczyną niedoli,
              Kto nas zaczepił, niech czuje, co boli!"
              Jak za powstaniem miłego wietrzyka
              W rozległej puszczy liść wdzięcznie szeleści,
              Coraz się echo szerzy i pomyka,
              Coraz słuch szeptem rozkosznym się pieści,
              Tak w gromadnego liczbie zakonnika
              Krzyk Gaudentego hasłem dobrych wieści.
              Nieukojone mające urazy
              Wzmogli się Rafał, Marek i Gerwazy.
              Trzy to filary swego zgromadzenia,
              Trzy to pociechy braci rozrzewnionych.
              Pierwszy z nich, zwykłe dawszy pozdrowienia,
              W słowach dobranych, zwięzłych i uczonych
              Od gór libańskich wszczął asumpt mówienia;
              Spuścił się potem, a wszystkich, zdziwionych,
              I duchownego, i świeckiego stanu,
              Ciągle prowadził do rzeki Jordanu.
              Dopieroż stamtąd jak się wzbił do góry,
              Jak zaczął latać, z oczu wszystkich zniknął;
              Głos tylko słychać, wzrok widzieć ponury,






              Gest groźny, jakim zadziwiać przywyknął.
              Wtem, kiedy wspomniał helikońskie córy (7),
              Wskroś poruszony wicesgerent krzyknął:
              "To mi to mówca, co się aż człek zlęknie,
              Kiedy to raz wraz i górno, i pięknie!"
              Szła dalsza kolej, a ojcy wielebne,
              Raźniej młodzieży otoczone gronem,
              Zdobywały się na rady potrzebne,
              Każdy za swoim obstawał zakonem,
              Pełzły, niknęły zamachy haniebne.
              Wtem seraficznym (8) akcentem i tonem,
              Okryty laurem kaznodziejskiej pracy,
              Podniósł grzmotliwy głos ojciec Pankracy:
              "A pókiż - krzyknął - barbarzyniec w błędzie,
              Zoil (9) przebrzydły, co się na nas miota,
              A pókiż szarpać naszą sławę będzie?
              I bluźnić, zdrajca, subtelnego Szkota?
              A pókiż w równym szeregu i rzędzie
              Z nim stawać będą ci, których robota
              Do tego zmierza ustawnie, koniecznie,
              Aby nas zgnębić i osławić wiecznie?
              A pókiż..." Nadto rozpoczął był żwawie,
              Przeto go kompan strwożony, mniej bacznie,
              Chcąc ciągnąć za płaszcz, głasnął po rękawie;
              I chociaż mniemał, że było nieznacznie,
              Tak zmieszał mówcę, iż oniemiał prawie.
              Chce mówić, ale słowa szły opacznie,
              Więc, co tak żwawo już miał się ku wojnie,
              Skrył głowę w kaptur i usiadł spokojnie.
              Zamilkli wszyscy. Wtem z miejsca się ruszył
              Doktor i zaczął namieniać o zgodzie.
              Próżno namieniał - przytomnych obruszył,
              Nawet tych, którzy byli na odwodzie.
              Wrzask zjadłej tłuszczy mówiącego zgłuszył;
               Więc, upewniony o pewnej przeszkodzie,
              Umilkł. Natychmiast żwawe wojowniki
              Coraz groźniejsze wznawiały okrzyki.
              Jak wichry, nagle kiedy wypadają,
              Wspienione wody i mącą, i burzą,
              Próżno się trwożne majtki wysilają,
              Razem z okrętem w dnie morskim się nurzą;
              Powstaje Neptun, wiatry ucichają,
              Spokojne wody, nieba się nie chmurzą -
              Tak proboszcz skoro w stół pięścią uderzył,
              Ucichła wrzawa i krzyk się uśmierzył.
              "A moje zdanie - rzekł - mości panowie,
              Duchowni, świeccy, wielebni, wielmożni,
              Po co się gniewać? W tej księgi osnowie
              Cóż jest, żebyście mieli być tak trwożni?
               Czyż to w poeciej marzyło się głowie,
              Ma tych obrażać, co mądrzy, pobożni?
              Na co się zemsty złych sposobów chwytać?
              Jeśli złe pismo, to go i nie czytać.
              Jeżeli kształtne, dobrze napisane,






              Czytajmy, żartu nie biorąc do siebie.
              Było podobne niegdyś udziałane
              I na prałaty. W takowej potrzebie
              Ci się rozśmieli, ci dali naganę,
              A czas, zazwyczaj co urazy grzebie,
              To zdziałał, co się pospolicie dzieje:
              Nikt się nie gniewa, a każdy się śmieje.
              I ja tak radzę, a żem w tych dniach prawie
              Przypadkiem pismo o tej wojnie czytał,
              Że posłużyło ku mojej zabawie,
              Śmiałem się i ja, o resztę nie pytał.
              Poetom śni się czasem i na jawie,
              Któż by więc bajki za prawdę poczytał?
              Puchar opisał! I cóż w tym jest złego?
              Niech przyjdzie do nas, wypijem do niego".
              Tak mówił prałat, a wyraz łagodny
              Miłe uczucie w słuchających sprawił:
              Wzrok niegdyś dziki stawał się pogodny,
              A co się nader zapalczywym stawił,
              Pan wicesgerent mniej do bojów zgodny,
              Honorat srogi już się ułaskawił,
              Gaudenty nawet już nie tak ochoczy.
              Wtem nowy widok ściągnął wszystkich oczy.
              PIEŚŃ SZÓSTA
              Jakiż to widok, który by odmiany
              I nową rzeczy osnowę przywodził?
              Cóż to za widok tak niespodziewany,
              Iż naradzeniu wielkiemu przeszkodził?
              Jakiż to koniec: zły czy pożądany,
              Po tylu wielkich przygodach nadchodził?
              I jak przemyślnym wzniecon wynalazkiem?
              Opowiem. Drzwi się otworzyły z trzaskiem.
              Właśnie naówczas wieszczym zdjęty duchem
              Ojciec Regalat pałał żarliwością,
              Srogim niezbożność krępował łańcuchem,
              A zwykłą gnębiąc złość zapalczywością,
              Niespodziewanym przelękły rozruchem,
              Porwał się z miejsca. Za nim z skwapliwością
              Wszyscy słuchacze spieszno ku drzwiom biegli.
              Wszyscy stanęli, jak tylko postrzegli.
              Mamże powiedzieć, co postrzegli oni?
              Powiem: postrzegli dzban czworogarcowy.
              Krzyknął Gaudenty: "Do broni! do broni!"
              Gerwazy raźny, Pankracy gotowy,
              Doktor się wstydem niezwyczajnym płoni,
              Pan wicesgerent wzrok mieni surowy,
              Prałat, ażeby dobrze dzieło sprawić,
              Na pierwszym miejscu kazał go postawić.
              Stanął. Jednakże nie był on takowy,
              Jakim go powieść bajeczna udała;
              Złocisty, prawda, i marcepanowy,
              Ale go rzeźba wzwierzch nie otaczała.
              W tym zaszczyt wielki, iż czworogarcowy (1);






               Jakoż i postać tak okazowała:
              Poważny z kształtu, wspaniały i stary,
              Szklnił się nakoło twardymi talary.
              Na nich pamiątki królów naszych dawnych
              Ku pocieszeniu zgromadzonych braci,
              Królów uprzejmych, szczęśliwych i sprawnych
              Wyryte były twarze i postaci.
              Owych Zygmuntów, Władysławów sławnych,
              Których się nigdy pamięć nie zatraci.
              Niósł dzban pamiątki szacownych wyrazów,
              Niósł piętna Piastów, Jagiełłów i Wazów.
              Takimi nasi ojcowie pijali,
              Smutek stroskanych myśli nie zajmował;
              Takimi uczty swoje odprawiali,
              Uczty, na których zbytek nie panował.
              Szedł dzban na kolej, w nim radość czerpali,
              A przemysł chytry (2) ochoty nie psował.
              Rozweseleni uprzejmym obchodem,
              Napawali się i piwem, i miodem.
              O dobre czasy, gdy trwała prostota!
               Wprawdzieć nie było tak kształtnie i grzecznie,
              Nie szklniła w kunsztach wytworna robota
              Ani się przemysł silił ostatecznie.
              Uprzejmość wszystko kształciła i cnota.
              Żyli wesoło, żyli i bezpiecznie.
              Słodkie wspomnienie, szacowne przykłady,
              Bogdaj się nasze święciły pradziady!
              Lecz nazbyt długo już ten dzban na stole,
              Czas się go imać: Ze czcią winną wzięty,
              Aby naprawił uprzykrzone dole.
              Ojciec Zefiryn żarliwy i święty,
              Na złość światową płacząc i swawole,
              Pierwszy go ujął; za czym nadpoczęty,
              Gdy się do niego każdy z ojców bierze,
              Suszył się likwor w skromności i mierze.
              Już kolej wielu była przeminęła:
              I wicesgerent nieźle pokosztował,
              I prałat, sprawca przykładnego dzieła,
              Smacznego trunku sobie nie żałował.
              W Gaudentym większa żarliwość się zawzięła;
              Honorat niby z niechcenia sprobował.
              Każdy się z swoja odezwał pochwałą,
              Tymczasem wina coraz ubywało.
              Bo też to nadto ci filozofowie
              Rozprawowali o wstrzemięźliwości.
              I w dobrym zbytek cnotą się nie zowie.
              Jak to nie lubić, skąd płynął radości?
              Dobrze to znali wielebni ojcowie,
              Więc zasilając ducha w troskliwości,
              Pod dobrym hasłem: "Niech poczciwi żyją!"
              Wielebne ojce jak piją, tak piją.
              W kacie ukryty doktor cicho siedział;
              Widząc, że mierna, uczcie nie przyganiał.
              Chciał jednak, aby nikt o tym nie wiedział,






              Wiec, jak mógł tylko, krył się i zasłaniał.
               Postrzegł go prałat i wzręcz mu powiedział:
              "Po cóż się będziesz od ochoty wzbraniał?
              Alboż w mych ręku naczynie zabojcze?
              Wino weseli, pij, wielebny ojcze!"
              Kolej tak dobrze już była chodziła,
              Iżjuż ku reszcie likwor się nachylał,
              Poznali wszyscy, iż zabawa miła,
              Więc gdy się każdy wdzięczył i przymilał,
              Wstał doktor - zgraja placu ustąpiła -
              Wziął dzban i westchnął, przecież się zasilał;
              A gdy już resztę dopijał przykładnie,
              Cud nad cudami! - postrzegł Prawdę na dnie.
              Bajka to była, co o niej pisali,
              Jakby w dnie studni siedziała, nieboga.
              Znać filozofy wina nie pijali,
              A zaś poeci, w źródle swego boga
              Gdy tylko wodę kastalską (3) czerpali,
              W nię Prawdę kładli; nie ta jej załoga (4).
              Lepiej częstokroć pijak ją wyśledzi
              I stąd przysłowie: "Prawda w winie siedzi!"
              Przeląkł się doktor na takowe dziwy
              I dzban na miejscu, skąd wzięty, postawił.
              Ruszyć się nie śmiał, chociaż boju chciwy,
              Gaudenty, skoro cud doktor objawił.
              Czy obraz skryty, czy widok prawdziwy?
              Każdy go pyta, wszystkim jeno prawił:
              "Kto się dowiedzieć o tym chce dokładnie,
              Niechaj w dzban wspójźrzy, znajdzie Prawdę na dnie".
              Rzekł; więc wspaniale Zefiryn się toczy
              Prosto ku dzbanu, chcąc wzgłąbsz rzecz dociekać.
              Blask niezwyczajny zraził wszystkie oczy,
              Stanęli zlękli, nie śmią uciekać.
              Jasność przytomnych przeraża i mroczy.
              Z drżeniem widoku końca muszą czekać.
              W tym, obłok świętny gdy się rzedzić pocznie,
              Prawda przed nimi stanęła widocznie.
              "Nieczęsto - rzekła - tak mnie ludzie widzą,
              Chociaż się zawżdy chętna ku nim spieszę,
              Zamiast wdzięczności wszyscy ze mnie szydzą
              I bylem tylko weszła w którą rzeszę,
              Rzadki mnie uczci, a wielu się wstydzą,
              Bo złych zasmucam, a niewinnych cieszę.
              Dziś z wami jestem; bo chociaż w rozruchu,
              Godniście mego widzenia i słuchu.
              Skąd wasza rozpacz? skąd chęci zemszczenia?
              Za lada pismo, które bajki plecie?
              Mnie wierzcie, wszystkie przenikam wzruszenia,
              Znam tego, co go dziś prześladujecie,
              Wie on, jak święte wasze zgromadzenia;
              Lecz chcąc osoby postawić w zalecie
              Przychylność jego, która nie jest płocha,
              Tym się obwieszcza, iż was szczerze kocha.
              Żart broń jest często zdradna i szkodliwa.






              Ale też czasem i jej trzeba zażyć:
              W śmiechu przestroga zdatna się ukrywa,
              A ten, który się śmiał na nią odważyć,
              Nie zasługuje, aby zemsta mściwa
              Miała go gnębić, miała go znieważyć.
              Porzućcie zjadłość, uśmierzajcie żale:
              Wszak i wy ludzie, i on nie bez ale.
              Sam się oświadczył, iż chętnie odwoła,
              Iż, jeśli szkodzi, gotów pismo spalić.
              Jeden wam wszystkim nigdy nie wydoła;
              Na cóż go gnębić, lepiej się użalić.
              Myśl może była zbytecznie wesoła;
              Sposób - osądźcie, czy ganić, czy chwalić?
              Jeżeli potwarz, sama pełznąć zwykła;
              Jeżeli prawda, poprawcie się!" - Znikła.
              KONIEC
              Przypisy
                     PIEŚŃ PIERWSZA:
              1. szych - tania pozłótka
              2. chodzi o klasztor dominikanów
              3. stanęło na korcu - wypłynęło na wierzch
              4. chodzi o "Monachomachię"
              5. łac. fluktus - ruch wody, prąd
              6. jansenizm - ruch religijny i społeczny w kościele katolickim, potępiony przez
              papiestwo, Francja XVII w.
              PIEŚN DRUGA:
              1. Albert Wielki a. Albert v. Bollstädt, żył ok. 1193-1280, święty, filozof,
              teolog, przyrodnik pochodzenia niemieckiego, dominikanin
              2. Tostat, Alonso Tostado - teolog hiszpański, VI w.
              3. alternata - odmiana (od łac. alternare - odmieniać, przeplatać)
              PIEŚN TRZECIA:
              1. syn Alkmeny - Herakles
              2. sztuka - tu: podstęp
              PIEŚN CZWARTA:
              1. instygator (łac. instigator - podżegacz), tu: oskarżyciel publiczny
              2. jejmość - żona wicesgerenta
              3. w tym przypadku chodzi o dukat holenderski z napisem zaczerpniętym z
              Sallustiusza: Concordia res parvae crescunt, discordia et maximae dilabuntur -
              dosłownie: Zgodą rzeczy małe się łączą, niezgodą, i największe, na części są
              rozbite
              PIEŚŃ PIĄTA:
              1. planta - plan
              2. plebeius (łac. człowiek z nizin społecznych), tu: chłop lub mieszczanin
              3. prejudykat - orzeczenie sądowe stanowiące precedens prawny (od łac.
              praeiudicatus - przesądzony)
              4. crimen status - łac. zbrodnia stanu
              5. chodzi o przerwanie handlu z Węgrami - głównym dostawcą win
              6. vitrum gloriosum - olbrzymi puchar
              7. helikońskie córy - Muzy
              8. seraficznym - franciszkańskim
              9. Zoil - grecki retor i filolog z IV w. p.n.e., ostro krytykował Homera, tu:
              złośliwy krytyk






              PIEŚŃ SZÓSTA:
              1. mieścił ok. 16 litrów
              2. przemysł chytry - przemyślna sztuka
              3. woda kastalska - ze źródła Kastalii, użyczała ducha poetyckiego
              4. załoga - siedziba
