Autor: Feliks W. Kres
Tytul: AKASA. FATANH. AMARE

Z "NF" 10/97

   Zrodzeni w nocy, z kamienia i grzechu kobiety - głosi 
napis wyryty w głazie, od wieków leżącym przy rozstajach w 
Carhon-See. Wieść niesie, że słowa te dotyczą starożytnego 
plemienia olbrzymich kotów-morderców. Ale nie należy 
rozumieć ich dosłownie; być może jest ów napis tylko  dziwną 
metaforą. Mordercy istnieli na pewno - wszakże nie wiadomo, 
skąd się wzięli. Noc zaiste była ich domem, zaś wszystkie 
cechy kamienia - bo twardość, nieczułość i chłód - zaklęto w 
ich mrocznych sercach. Nie byli dziećmi Boga, nie miał więc 
dla nich zbawienia ani potępienia. Trwali między Piekłem a 
Niebem, zresztą także obok wszelkiej magii, a być może nawet 
- obok losu. Nie podlegali nikomu - i zginęli tak, jak żyli: 
samotnie, do końca tocząc walkę z wrogimi mocami, które 
zawładnęły Nordią, Hostenne i Saywanee. Ci, których kiedyś 
przeklinano, mając za najgorsze zło świata, przeszli do 
legendy jako niezłomni, nieustraszeni wojownicy, bijący się 
- bez szans na zwycięstwo - nawet wtedy, gdy wszyscy 
opuścili ręce.  Obojętni wobec czarów i magii, gardzący 
bełkotem jasnowidzów-wróżbitów, próbujących przejrzeć ich 
zamiary, stawiali czoła najeźdźcom z północy, aż stal i 
ogień przypieczętowały ich zgubę w Starym Borze - ostatnim 
bastionie obrony. Nadeszły Stulecia Mroku, pod rządami sług 
księcia Gidora. Nikt już nie chciał pamiętać, kim w istocie 
byli Mordercy. Ujarzmione narody wspominały ich jako 
mniejsze zło. Może nawet jakieś... małe dobro? Tu i ówdzie 
poczęły krążyć baśnie-przepowiednie, mówiące o powrocie 
Morderców. Legendy o zastępach kocich wojowników, 
wyzwalających udręczone ziemie Saywanee. Zapomniano, że 
treścią życia tych istot, jedyną religią i dewizą, były 
słowa: AKASA, FATANH, AMARE. Nie znaczące nic w żadnym 
języku, lecz sprowadzające zawsze walkę, przerażenie i 
śmierć. Walkę jakąkolwiek... i z kimkolwiek.  
   Przeminęły Mroki, Saywanee odżyła i rozkwitła. Złowroga 
pamięć o Gidorze przyblakła. Zapomniano i o Mordercach - bo 
zastępy bezlitosnych mścicieli-wyzwolicieli przestały być 
potrzebne. I tylko skała przy rozstajnych drogach w Carhon-
See trwała na przekór upływowi czasu. Pewnego dnia ktoś skuł 
część napisu, siląc się na dziwaczny żart. Pozostało: 
"Zrodzeni z grzechu".  
                            * * *
   W sercu Saywanee wznosi się strome wzgórze, zwieńczone 
koroną ruin - ponure to miejsce i cieszące się najgorszą 
sławą. Niegdyś ruiny były zamkiem, czarną, krępą budowlą z 
kamienia - siedzibą namiestniczki Gidora Północnego. 
Pozostały gruzy... Czarne Wieki dawno przeminęły, zabierając 
w otchłań historii upiorną księżnę Moranę. Nikt nie 
odwiedzał szczątków jej stolicy, choć mówi się o ukrytych 
wielkich skarbach. Chodzą słuchy, że okrutna pani Zamku Ahar 
wciąż krąży w podziemiach zamczyska - czekając. Na co, na 
kogo? Być może na pierwszą żywą istotę, której krew ogrzeje 
martwe ciało, napełniając tętnem zimne żyły. Wiadomo 
przecież, że zło nigdy nie umiera całkowicie, czasem tylko 
zapada w sen albo w letarg.  Przycicha.  
   Mała wioska, leżąca u stóp Wzgórza Ahar, była kiedyś 
przyforteczną osadą służebną. Po odejściu Mroków podupadła, 
lecz później, gdy nowi władcy Saywanee odnowili 
dobrosąsiedzkie stosunki z Nordią i Hostenne, wieś Ayonna 
została rozbudowana. Starą drogę , szerokim łukiem 
obchodzącą Wzgórze Ahar naprawiono, odtąd służyła licznym 
karawanom.  Leżąca na handlowym szlaku Ayonna uzyskała prawa 
miejskie, a z czasem przywilej składu. Niewielkie, ale 
szybko bogacące się miasto, rozkwitało wraz z całym 
księstwem. Pomarli ostatni ludzie, pamiętający potęgę Ahar, 
przyszły nowe pokolenia.  
   Ponure wzgórze oglądało mijające dni wyłupiastymi 
ślepiami głazów. Korona ruin zbrunatniała, skryła się w 
gąszczu chwastów, krzewów i dziwacznych, wstrętnie 
powyginanych, kalekich drzew.
   Wreszcie, pewnego dnia, rzucono wyzwanie ponurej 
legendzie uroczyska. Nie skończyło się na przechwałkach, jak 
bywało dotąd, gdy podochoceni winem młodzi ludzie z hałasem 
gotowi byli ruszać choćby i przeciw diabłu. Tym razem 
śmiałkowie nie zawrócili w pół drogi, nie uciekli...  
Widziano dwóch ludzi - podobno szlachetnego rodu - 
wspinających się o świcie na szczyt wzgórza. Tego samego 
dnia wieczorem, na przedmieściu, w leżącej tuż przy trakcie 
oberży, pojawił się nie znany nikomu, mocno wystraszony 
pachołek. Wiódł aż cztery wierzchowce, z których jeden - 
pełnokrwisty ogier nordyjski - wart był fortunę.  Przybysz 
wzbudził podejrzenia usiłując sprzedać zwierzęta;  szybko 
wyszło na jaw, że był służącym jednego z owych szlachciców, 
których dostrzeżono w ruinach. Jego pan - najemnik, 
sprzedający swą szpadę każdemu, kto zapłacił - nie powrócił 
z wyprawy; przepadli też towarzyszący mu, uzbrojeni słudzy. 
Drugi szlachcic, inicjator przedsięwzięcia (noszący ponoć 
tytuł hrabiego) wieczorem samotnie zbiegł ze wzgórza, zabrał 
swego konia i odjechał spiesznie w niewiadomym kierunku; 
pilnujący koni służący usłyszał tylko, że pozostali 
zginęli... Rzekomy hrabia miał w ciągu tej krótkiej wyprawy 
posunąć się o lat dwadzieścia: całkowicie osiwiał, dygotał 
jak starzec i z najwyższym trudem dosiadł konia. Tyle 
zdołano wydobyć z przerażonego pachołka.  
   Tajemnicza i historia na wiele dni dostarczyła pożywki 
rozmaitym plotkom i domysłom; w karczmach i oberżach 
wieczorne rozmowy przy winie krążyły wokół tej niesamowitej 
sprawy. Znów zbierały się grupki młodych bohaterów, gotowych 
wyruszać choćby zaraz... Jedna z wypraw prawie doszła do 
skutku; problem w tym, że wytoczywszy się z oberży, młodzi 
łowcy przygód niezwłocznie poczęli wymiotować mocnym 
czerwonym winem i cieżko strawną wieczerzą. Wobec widomej 
klątwy Ahar, śmiałkowie poniechali zamierzeń.  Może być, że 
los tej grupki stał się dla innych przestrogą, bo coraz 
rzadziej snuto plany zbadania starych ruin, wreszcie 
zarzucono je zupełnie. Minęło parę miesięcy. W oberżach 
bawiono czasem podróżnych opowieścią o niezwykłym zdarzeniu, 
jednak mieszkańcom Ayonny temat spowszedniał, jak wszystko 
na tym świecie. A wreszcie - jakąż wartość ma historia, 
przyniesiona przez byle koniokrada? Nie takie rzeczy 
zmyślano, by usprawiedliwić występek i uchronić się od kary.  
   A jednak coś się zmieniło na Wzgórzu Ahar.  Żyjący w jego 
cieniu mieszkańcy miasteczka nie umieli tego zauważyć; zbyt 
powoli zachodziła ta przemiana. Było tak, jak z posadzonym 
koło domu drzewem: kto codziennie je ogląda, nie umie nic 
dostrzec. Muszą minąć lata, nim gospodarz, zadarłszy głowę, 
zobaczy z nagłym zdziwieniem, jak wysoko drzewko wyrosło.  
   Minęła zima, potem wiosna, wreszcie nadeszło lato. Nie 
wiadomo, kto pierwszy zauważył, że na wzgórzu nie ma już 
ruin. Wznosił się tam zamek - zniszczony, obrośnięty 
chwastami, ponury i sypiący się w gruzy. Zaniedbany i 
opuszczony. Jednak żadną miarą nie była to pryzma 
pokruszonych kamieni i cegieł. Coraz potężniejszy, 
groźniejszy; coraz młodszy... Jakby czas na Wgzórzu Ahar 
odwrócił się i przyspieszył bieg. Wyśmiano tego, kto 
pierwszy to dostrzegł...  
   Tydzień później - wyśmiano by każdego wątpiącego. Zamek 
Ahar wynurzał się z przeszłości w całej swej złowrogiej 
potędze.

   1. Gwałtowna letnia burza przewaliła się w nocy nad 
miastem, zalewając ulice i domy potokami dżdżu. Niezliczone 
śmieci i odpadki, wymyte z różnych zaułków, spływały 
koleinami, wyciśniętymi w ziemi przez koła chłopskich i 
kupieckich wozów. Obierzyny kartofli, łuski cebuli, nadgniłe 
kapuściane liście, jakieś wióry, szmaty, końskie i ludzkie 
odchody - wszystko to zaległo w lepkim błocie, czekając na 
kolejną ulewę, która dokończy dzieła oczyszczania miasta. 
Wysoki i szczupły człowiek w czarnej pelerynie, spod której 
wystawał koniec pochwy szpady, nadepnął coś, co było chyba 
starym ścierwem szczura i zaklął - po raz dziesiąty pewnie 
tej nocy. Nie oświetlone, grząskie ulice, stanowiły istny 
labirynt, tym bardziej że wobec późnej pory i deszczu, nie 
było kogo pytać o drogę.  Zniechęcony mężczyzna z 
rozdrażnieniem zerwał kapelusz i spojrzał w niebo. Gęste 
czarne chmury przewalały się nisko nad ziemią - o świetle 
gwiazd i księżyca nie mogło być mowy.  
   Powiał wiatr, przynosząc z głębi ulicy coś jakby słowa 
rozmowy dwóch lub trzech osób. Mężczyzna wsłuchał się 
bacznie, ponownie nałożył kapelusz i szybkim krokiem ruszył 
na spotkanie rozmawiających. Wkrótce dojrzał trzech 
pachołków miejskich, uzbrojonych w kije; czarne sylwetki 
niemal całkowicie zlewały się z tłem nocy.  Spostrzegłszy 
nadchodzącego, strażnicy przerwali rozmowę.  
   - Kim pan jest i co robi na ulicy o tej porze? - 
zagadnięto.
   - Szukam pewnego domu - odrzekł wysoki mężczyzna, 
puszczając mimo uszu pierwszą część pytania. - Będę 
wdzięczny za wskazanie mi drogi. Chodzi o skład kupiecki... 
- tu padło nazwisko właściciela. - Czy zmierzam w dobrym 
kierunku?
   - Obcy, pytający w środku nocy o dom zamożnego 
człowieka... Sam musisz pan przyznać, że to podejrzane?
   Trudno wymagać manier i ogłady od miejskiego pachołka, 
który zresztą - grzeczny czy niegrzeczny - miał prawo do 
takich pytań. Jednak nocny wędrowiec nie grzeszył nadmiarem 
cierpliwości; pochyliwszy nieco głowę, rzekł cokolwiek 
niewyraźnie: 
   - Posłuchaj, człowieku: pytam o drogę i żądam odpowiedzi. 
Sprzykrzyło mi się stanie w tym błocie i buty mam całkiem 
mokre... Prowadź, gdzie należy, albo idź do diabła. Cóż to, 
nie macie latarni? - dorzucił z głupia frant.
   - Zgasła - niepewnie odrzekł zapytany, zbity z tropu 
hardym tonem rozmówcy.  
   - Tedy ją zapal na powrót, a zobaczysz, do kogo mówisz.
   Z pośpiechem wypełniono polecenie. Stróże miejskiego 
porządku pojmowali już, że zaszła bardzo przykra pomyłka. 
Skrzesano ognia i wkrótce latarnia rzuciła krąg światła, 
wyławiając z ciemności młodą, bardzo męską i przystojną 
twarz, której rysy... nic zupełnie nie mówiły zaskoczonym 
miejskim pachołkom. Za to wielce wymowny był błysk ostrza 
sztyletu, dobytego równo ze szpadą. Dwaj mężczyźni, 
śmiertelnie ugodzeni, osunęli się w błoto ulicy, trzeci 
puścił latarnię - która wszakże nie upadła na ziemię, 
albowiem w kółko uchwytu nieomylnie trafiła zakrwawiona 
klinga puginału. Czując ostrze szpady na gardle, przerażony 
pachoł spoglądał prosto w zimne, spokojne oczy zabójcy.  
Wypuścił z ręki okuty żelazem kij.  
   - Na miłosierdzie boskie... Mam żonę i dzieci, panie.
   - Widzisz zatem, że nie warto było tyle pytać. Ruszaj 
przodem. Rad bym wreszcie dotarł do celu.
   Roztrzęsiony stróż miejski potakiwał gorliwie, po czym 
powiódł ulicą, niemal biegiem. Człowiek w pelerynie milcząc 
dotrzymywał mu kroku. Schował szpadę - ale nie sztylet, na 
ostrzu którego wciąż kołysała się latarnia.  Po upływie 
dwóch lub trzech minut przewodnik zatrzymał się.  
   - To tutaj, ten dom panie... - wykrztusił. - Panie, mam 
czwórkę dzieciaków... Najmłodsze w kołysce, córeczka...
   Mężczyzna w czerni skinął głową. Zdjął latarnię z klingi 
sztyletu i wcisnął jej kółko w dłoń tamtego - po czym 
krótkim, odmierzonym ruchem ugodził go między żebra. 
Nieszczęśnik wydał zduszony okrzyk; kurczowo ściskając 
latarnię, osuwał się wzdłuż muru, gdy morderca załomotał w 
drzwi. Uzbrojony był jak na wojnę - oto bowiem sięgnął do 
pasa i wydobył pistolet. Odwiódł kurek. Po chwili raz 
jeszcze zastukał, tym razem kolbą.  
   Świecąca latarnia spoczęła na ziemi, obok drżącego w 
konwulsji ciała.
   - No, dalej! - niecierpliwie mruknął nocny intruz, 
stukając po raz kolejny. Po czym jął szeptać sam do siebie z 
wisielczym humorem: - Raz, dwa, trzy... Kto otworzy drzwi? 
Gospodyni, gospodarz, czy służba? Raz, dwa, trzy...  No, 
dalej!  
   Z głębi domu dobiegły niewyraźne szurania;  niepewny 
kobiecy głos zapytał: 
   - Kto to?
   Przybysz drgnął, spojrzał na dogasającą latarnię u 
swych stóp, po czym opuścił kurek pistoletu, chowając broń 
za pas.
   - Sorgethergeft, siostro. Morderca - rzekł niegłośno, 
uśmiechając się z tkliwością.
   Postronny świadek zajścia, widząc człowieka w ten sposób 
anonsującego swoje przybycie (ba! i to człowieka stojącego 
nad ciepłym jeszcze trupem!) sądziłby zapewne, że postradał 
zmysły. Skwapliwość, z jaką zaraz potem otwarto drzwi domu, 
umocniłaby go w tym przekonaniu. Czyż nie był to jakiś senny 
majak? A jednak młody zabójca w czarnej pelerynie był istotą 
realną. Przekroczywszy próg domu, znalazł się w obszernej, 
zamożnie urządzonej sieni. Najpierw starannie zamknął drzwi 
za sobą, potem zdjął kapelusz.  Złotowłosa dziewczyna w 
białej nocnej koszuli trzymała kaganek, oświetlając nim 
twarz przybyłego - teraz zakłopotaną i wzruszoną. Nikt by 
nie uwierzył, iż jeszcze przed chwilą te same źrenice 
spoglądały zimno na agonię niewinnych ludzi. Dziewczyna 
coraz szerzej otwierała przestraszone oczy, ale był to 
przestrach zrodzony raczej z niedowierzania, niźli trwogi 
przed nieznajomym. Cofnęła się mimowolnie, gdy przybysz 
wyciągnął dłoń.  
   - Ja... czuwałam dzisiaj... - powiedziała zupełnie od 
rzeczy. - Nie pozwoliłam służbie... - mówiła coraz ciszej. - 
Chciałam sama... otworzyć...
   Ostatnie słowo dało się odczytać tylko z ruchu ust.
   - Sayla - rzekł mężczyzna, walcząc ze wzruszeniem; głos z 
trudem przechodził przez ściśnięte gardło. - Przyszedłem 
zabrać cię stąd.  
   Dziewczyna w milczeniu potrząsała głową; lęk, zrodzony z 
niedowierzenia, narastał w niej. Uniosła rękę, dotykając 
palcami ust, a potem policzka, jakby chciała się przekonać, 
że nie śni.  
   - Sayla - łagodnie ciągnął mężczyzna - wróć do nas, 
proszę. Czekamy tylko na ciebie.
   Usta młodej kobiety zadrżały.
   - Porzuciłam was - szepnęła. - Wolałam żyć między ludźmi, 
niż z wami... Porzuciłam swoich braci. Zapomniałeś?
   - Zapomniałem, wszyscy zapomnieliśmy. Minęło dwieście 
lat, Sayla, wszyscy narodziliśmy się ponownie. Jesteś jedną 
z nas.
   Dziewczyna kręciła głową, zagryzając wargi. Nagle 
zapłakała. Kaganek upadł, pryskając gorącą oliwą. W mroku, 
łkając przez zdławione gardło, złotowłosa tuliła się do 
piersi przybysza, który obejmował ją mocnymi ramionami.
   - Wiedziałam - mówiła chaotycznie. - Ja... czekałam na 
was... na ciebie... Czekałam przez tyle, tyle lat! Już 
myślałam, że mi nie przebaczycie. A ja tak bardzo, bardzo 
chcę być znowu z wami. Proszę, Cabral, zabierz mnie stąd!
   - Tak, Sayla - zapewniał wzruszony młody mężczyzna. 
- Po to tutaj jestem.
   - Nie potrafisz uwierzyć, jak ciężko... - mówiła z nowymi 
łzami. - Wszystko jest lepsze, niż życie między nimi... 
Gdybym umiała umrzeć... to umarłabym!  
   Pocałował ją w głowę, we włosy. Poczuła gorący dotyk 
pierwszej i ostatniej, wielkiej łzy.
   Długą chwilę oboje trwali w milczeniu.
   - Chodźmy, Sayla, czekają na nas. Straciłem zbyt wiele 
czasu - przemówił wreszcie Cabral, panując już nad swym 
głosem.
   Dziewczyna odetchnęła głęboko, także próbując wziąć się w 
garść. Przybysz ujął ją pod brodę.
   - Gdzie gospodarz? Domownicy, służba?
   - Mój mąż... gospodarz wyjechał w interesach. Tylko 
służba. Nie trafisz po ciemku, daj mi... - zamilkła, czując 
w dłoni rękojeść sztyletu. - Poczekaj tutaj lub przed 
domem. Ubiorę się i przyjdę - raz jeszcze pociągnęła nosem, 
ale w głosie nie było już łez, tylko ulga, a nawet cień 
uśmiechu.
   - Spiesz się.
   - Ubiorę się i przyjdę - powtórzyła.
   Skinął głową, choć nie mogła tego dostrzec w ciemności.
   Wróciła po niecałym kwadransie, zupełnie odmieniona - i 
nie tylko męski strój podróżny był tego przyczyną. Niosła 
wielki kandelabr, roziskrzony tuzinem świec. Uśmiechnęła się, 
marszcząc nos i unosząc górną wargę. Wyciągnęła rękę ze 
sztyletem.
   - Zatrzymaj go - powiedział Cabral. - Czy już?
   Potwierdziła, unosząc wieko stojącej w kącie skrzyni. 
Wrzuciła do środka kandelabr. Cokolwiek było w kufrze, 
natychmiast zajęło się płomieniem.
   - Niepotrzebnie - rzekł z przyganą Morderca, otwierając 
drzwi. - Zbiegnie się tu całe miasto.
   - Przecież nie będziemy stać i czekać. Gdzie masz konie?
   - Nie mam wcale. Na przedmieściu czeka kareta, nie 
chciałem jej wprowadzać w te zaułki.
   - Och! - jęknęła, spoglądając na błoto za progiem.
   - Chodź już, Sayla! - ponaglił, nie ma żarty 
zniecierpliwiony. - Nie zdołamy zabić we dwoje wszystkich 
mieszkańców Ayonny. Dalej, na przedmieście!
   Przekroczyli próg i spiesznie ruszyli w głąb ulicy. 
Natychmiast pochłonęła ich ciemność.

   2. Tej samej nocy, w tym samym czasie, a więc nieco przed 
północą, kilku jeźdźców spotkało się na drodze wiodącej do 
starego młyna, leżącego pół mili za wschodnimi rogatkami 
Ayonny. Mrok dokładnie krył twarze i ubiory, niemniej z 
różnych szczegółów, tudzież z przebiegu prowadzonej rozmowy 
dało się wysnuć wniosek, iż wszyscy ci mężczyźni należeli do 
stanu szlacheckiego.  
   - Zapewniam panów - mówił jeden ze szlachciców - że 
miejsce to specjalnie zostało wybrane. Nie ma nic 
nadzwyczajnego, a już zwłaszcza groźnego, w jego 
lokalizacji.  
   - Ja zaś twierdzę, iż zarówno miejsce, jak i porę, a 
wreszcie samą formę zaproszenia tutaj, każdy zdrowy na 
umyśle człowiek uzna za podejrzane - oponował głos należący 
do innego jeźdźca. - Nie widzę żadnego powodu, dla którego 
miałbym jechać dalej.
   - Dziwna rzecz, iż znalazłeś pan powód, by stawić się 
tutaj?  
   - Ba! - i krótkie to słówko wystarczyć musiało za 
odpowiedź.
   - Zapewniam, że na końcu tej drogi czekają na nas 
przyjaciele.
   - Ba! - rozbrzmiało w mroku raz jeszcze; mówiący nie krył 
powątpiewania.
   Do rozmowy włączył się głos trzeci:
   - Podzielam twoje wątpliwości, Del Sanres. Ale podzielam 
też opinię, że skoro dotarliśmy aż tutaj, wypada uczynić 
ostatni mały krok. Jedźmy zatem.
   Ton, jakim wypowiedziano te słowa dowodził, iż mówiący 
jest człowiekiem o znacznym autorytecie, nawykłym do 
wydawania poleceń. Spór natychmiast zakończono. Jeźdźcy 
ruszyli bez zwłoki ku majaczącym w oddali światełkom; 
okazało się wkrótce, iż jest to poblask padający z okien 
młyna. Kopyta końskie głucho zadudniły na belkach wąskiego 
mostu, przerzuconego nad niewidoczną w ciemnościach, 
monotonnie szumiącą rzeką. Na obszernym podwórzu jeźdźcy 
zsiedli z koni. Natychmiast pojawiło się kilku pachołków z 
latarniami. Wierzchowce odprowadzono gdzieś na bok, zaś 
przybyli szlachcice powiedzeni zostali do mieszkalnej części 
sędziwego budynku.  Wkrótce znaleźli się w obszernej, dobrze 
oświetlonej izbie.  Siedzący przy stole mężczyzna powstał na 
widok wchodzących.  
   - Witam panów i dziękuję za przybycie.
   Mógł mieć lat pięćdziesiąt do pięćdziesięciu pięciu, lecz 
zdradzała to tylko twarz, włosy bowiem nie nosiły nawet 
śladu siwizny, zaś wysoka i zgrabna sylwetka przywodziła na 
myśl młodzieńca. Strój, utrzymany w szarych barwach, 
wskazywał na szlachcica, ale równie dobrze mógł być ubiorem 
zamożnego mieszczanina, bankiera albo kupca.  
   - Znana mi jest tożsamość każdego z panów, lecz zdaję 
sobie sprawę, że w drugą stronę wygląda to zgoła inaczej... 
Proszę o cierpliwość. Z pewnych względów wskazane jest 
tymczasowe zachowanie mego incognito. Czy zechcą panowie 
poświęcić dwa kwadranse człowiekowi, który się nie 
przedstawił?
   Zdrożeni, wciąż jeszcze stojąc w progu izby, nie kryli 
konsternacji.  
   - Nie, na honor, tego doprawdy zbyt wiele - przemówił 
wreszcie mężczyzna, który i na gościńcu żywo manifestował 
niezadowolenie. Po czym zwrócił się do towarzysza: - I co 
teraz, panie Vannon? Żądam jasnej odpowiedzi, gdzie 
właściwie i po co żeś mię przywiódł?  
   Lecz Vannon uchylił tylko kapelusza, skąpym gestem 
wskazując gospodarza izby, jakby mówił: oto, gdzie są 
wszystkie wyjaśnienia.
   - Zapewniam - rzekł znowu nieznajomy - że cierpliwość 
panów zostanie nagrodzona, a ciekawość zaspokojona.
Teraz jednak, choćbym i chciał, nie mogę powiedzieć, 
kim jestem. Wymaga to pewnych... wstępnych wyjaśnień. Chcę 
ich właśnie udzielić, za pozwoleniem waszmościów.
   - Doprawdy, dziwne to wszystko - odezwał się szlachcic, 
którego rozsądny głos położył nie tak dawno kres sprzeczce 
na drodze. - Tylko jedno pytanie: czy jesteś pan 
szlachcicem?
   - Mam ten honor.
   - A zatem, Del Sanres, pozwólmy tajemniczemu gospodarzowi 
zachować incognito przez czas jakiś. Doprawdy, byłoby rzeczą 
głupią przyjąć zaproszenie od nieznanej osoby i odbyć długą 
drogę po to tylko, by na miejscu nie poskromić ciekawości na 
kwadrans albo dwa. Pan Vannon na pewno podziela mój punkt 
widzenia. Sau-Rees, czy i ty także?  
   Czwarty spośród przybyszów, milczący do tej pory, krótko 
skinął głową.
   - A zatem gotowi jesteśmy wysłuchać, co ma pan do 
powiedzenia. Żywię jednak nadzieję, iż nie każesz nam 
waszmość tkwić przy drzwiach? Przyznam, że nogi mnie już 
bolą, rad bym też powierzył komu płaszcz.
   Gospodarz natychmiast przywołał służbę i zaprosił 
przybyłych do stołu. Jął częstować grzanym winem, lecz 
spotkał się z odmową; widać było aż nadto wyraźnie, że 
goście, choć gotowi wysłuchać nieznanego człowieka, równego 
im przecież stanem, nie życzą sobie z nim pić.  
   - Mów pan, proszę.
   - Gdy najchętniej, mości Del Velaro, oddałbym głos 
właśnie panu. Zdaje się bowiem, że przyczyną naszego tutaj 
spotkania są czyny pańskiego kuzyna. Czy hrabia Del Velaro 
nie przedsięwziął, przed rokiem, pewnej niezwykłej wyprawy? 
Czy mogę zapytać, co stało się z pańskim krewnym?
   Twarz zagadniętego spochmurniała.
   - Bądź pan pewien, żem domyślał się związku... - zaczął. 
- Pytasz o sprawy prywatne i rodzinne. Ale dobrze, odpowiem, 
albowiem widzę w tym sens. Hrabia Del Velaro uwierzył w 
pewną legendę, związaną z leżącym nieopodal wzgórzem. 
Posiadł jakieś jego tajemnice. Niespełna pół roku temu 
został zamordowany, zaś sposób, w jaki dokonano tego 
ohydnego czynu... Raniono go szpadą, następnie dobito, 
przyłożywszy do czoła pistolet, a na koniec wyrwano z ciała 
serce - skończył surowo i krótko, uznawszy snadź, iż 
przebywa w towarzystwie mężczyzn, nie chłopców.
   Chwilę przy stole panowało milczenie.  
   - Zapewniam wszystkich panów, że to, o co walczył 
zamordowany hrabia, nie ma nic wspólnego z legendą - rzekł 
gospodarz. - Kuzyn waszmości zabrał ze Wzgórza Ahar 
starożytne Rubiny Przeznaczenia, które przed wiekami dały 
moc namiestniczce księcia Gidora Północnego. Pominę fakty z 
historii Saywanee, znane wszystkim tutaj, jak sądzę. Zamiast 
tego powiem, że hrabia Del Velaro niechcący wskrzesił zło, 
które pragnął ostatecznie unicestwić. Zamek Ahar znów żyje, 
zaś jego władczyni zawrze sojusz z Mordercami. Stanie się to 
jutro lub pojutrze, a najdalej w ciągu tygodnia. Hrabia Del 
Velaro został zamordowany, jak przypuszczam, przez 
najemnika, który ongiś towarzyszył mu w wyprawie na wzgórze.
   - Kim był ów najemnik?
   - Królem wszystkich kotów-Morderców. Przez dwa wieki nad 
resztkami tego plemienia wisiała dziwna klątwa 
Sorgethergeft. Została zdjęta. przez nierozwagę hrabiego Del 
Velaro, tak przypuszczam.
   Po krótkiej chwili milczenia odezwał się Del Sanres.
   - Wielkie koty? - zapytał z wyraźnym powątpiewaniem. - 
Zupełnie jak przed wiekami? Więc to nie jest legenda, ani 
baśń?
   - Owszem, wielkie koty. Zupełnie jak przed wiekami. Nie, 
to nie jest baśń.
   - Cóż poradzą wobec muszkietowej palby? Wobec pistoletu i 
szpady? - indagował Del Sanres z ironią, jeśli nie zgoła 
kpiną.
   Gospodarz milczał. Nie otrzymawszy odpowiedzi, Del Sanres 
rozłożył ręce.
   - Daruj pan.
   Po czym znowu zaległa cisza. Lecz te dwa krótkie słowa 
nader wymownego i impulsywnego zwykle szlachcica zawierały 
wszystko: niewiarę w bajki, politowanie, wreszcie 
rezygnację wobec faktu, że uciążliwa, podjęta w ciemno 
podróż zaowocowała rzeczą banalną - spotkaniem z 
pomyleńcem.
   - Panie Del Sanres - niegłośno, lecz dobitnie przemówił 
gospodarz - możesz pan podawać w wątpliwość moje słowa i nie 
żywię o to urazy, albowiem nie znasz mnie. Ale przecież nie 
bez powodu przybyłeś tutaj, jak sądzę? Jakie to są powody?
   - Sam już nie wiem, na honor... Namowa starego 
przyjaciela, dla którego zawsze żywiłem, i nadal żywię, 
szacunek - padła odpowiedź. - A jednak, Del Velaro, obu nas 
wystrychnięto na dudków, przyznasz chyba?
   Wezwany nie odpowiedział. Za to tajemniczy gospodarz 
uśmiechnął się nieznacznie.
   - Wygadujesz pan głupstwa - rzekł krótko. - Przodkowie 
waszmości prowadzili wojnę z Gidorem nawet wtedy, gdy sprawa 
od dawna już była beznadziejna. Zamek Sanres, rodowa 
siedziba świetnego rycerskiego rodu, był ostatnią broniącą 
się twierdzą w tych stronach. Twierdzą, której obrońców 
nigdy nie pokonano. Pradziad waszmości, wraz z garstką 
towarzyszy, zmarł z pragnienia i głodu. Dopóty, dopóki żył, 
noga nieprzyjaciela nie przekroczyła progu jego domu. 
Waszmość chcesz mię przekonać, że jesteś miernotą nie 
znającą najchlubniejszych kart historii swego rodu? Próżny 
trud! Twoi przodkowie, Del Sanres, nie walczyli z jakąś 
legendą, lecz z wrogim orężem i magią, pan zaś będziesz 
jutro prowadził dalej ich dzieło.
   Twarz Del Sanresa przybladła. Szlachcic otworzył usta 
i... nie powiedział nic.
   - Sau-Rees, pan zaś jesteś...
   - ...człowiekiem nieszczęśliwym - niegłośno przerwał 
wezwany. - Odmieńcem, napiętnowanym przez dawno umarłe moce. 
Nie wiem, jakim sposobem dotarła do waszmości wieść o mnie. 
Tylko moi najbliżsi wiedzą o chorobie, którą w sobie noszę. 
Przyjechałem tu, bo po raz pierwszy zaświtała mi nadzieja. 
Nie wiem, czy uzasadniona.
   - Chcesz pan być "uzdrowiony"? - zapytano ze zdumieniem, 
ale i kpiną. - No to wiedz, żeś przyjechał na zaproszenie 
drugiego trędowatego.
   - Do czego zmierza ta rozmowa? - zapytał Del Velaro.
   - Do uświadomienia waszmościom, że zaczyna się właśnie, 
być może, nowa wojna z Saywanee. Żałuję, lecz na razie nie 
mogę powiedzieć nic więcej. Proszę panów, byście mi zaufali.
   - Ale czego pan oczekujesz właściwie?
   - Deklaracji. Proszę panów o udzielenie mi pomocy w walce 
z odwiecznym wrogiem tego kraju. Gdy otrzymam zapewnienie 
waszmościów, iż udzielicie mi wsparcia, natychmiast zdradzę 
swą tożsamość, a także wszelkie swoje zamierzenia.
   - Jeśli zaś odmówimy?
   - Wyrażę ubolewanie, że z mojego powodu odbyli panowie 
niepotrzebną podróż.
   - Wszakże zdaje pan sobie sprawę, iż na razie 
usłyszeliśmy mniej niż nic? Dysponujesz pan wiedzą o nas 
samych, jak i naszych rodzinach, lecz poza tym nie 
usłyszeliśmy nic, co nosiłoby znamiona konkretu. Mówisz pan 
o nadchodzącej wojnie, odgrzebując stare historie, może 
nawet legendy... Gdzie są dowody? Jak chcesz nas przekonać, 
że nie jesteś waszmość szaleńcem? Powiadam to wprost i nie 
możesz żywić urazy, będąc osobą zupełnie nam nie znaną. 
Powtarzam więc: gdzie są dowody? Czy masz pan cokolwiek na 
poparcie swych słów?
   - Jeśli dostarczę dowodów, czy mogę mieć pewność, że 
żaden z panów nie cofnie się? Innymi słowy, pytam, czy tylko 
niewiara w moje słowa powstrzymuje panów przed opowiedzeniem 
się po mojej stronie?
   Szlachcice wymienili spojrzenia.
   - Jeśli udowodni pan, że mówi prawdę, będzie to oznaczać, 
iż proponujesz nam udział w przedsięwzięciu ważkim i 
chwalebnym. Szlachcic nie może odmówić pomocy w takiej 
sprawie.
   Gospodarz nie pytał o nic więcej. Przywoławszy sługę 
zamienił z nim kilka cichych słów. Służący wyszedł i wrócił 
zaraz, prowadząc mężczyznę średniego wzrostu i tuszy, 
najwyżej pięćdziesięcioletniego, dostatnio ubranego. 
Przybyły skłonił się, lecz nie podszedł bliżej, pozostając w 
połowie drogi między drzwiami a stołem.
   - Pan Wigard jest zamożnym i ogólnie szanowanym kupcem. 
Mieszka tutaj, w Ayonnie. Mości Wigard, zechciej pan 
opowiedzieć nam swą historię. Twoja żona, czy tak?
   - Moja żona - potwierdził wezwany. - Panowie nie wiecie, 
bo i jakim sposobem... - ciągnął, coraz bardziej zmieszany. 
- Dość, że... Ale nie z własnej woli! - zastrzegł się 
natychmiast. - Otóż moja żona... - i urwał.
   Del Sanres zwrócił się do siedzącego obok szlachcica, 
skąpym gestem wskazując kupca, jakby pytał: "O czym mówi ten 
człowiek, u licha?"
   - Pan Wigard - powiedział gospodarz - przed pół rokiem 
poślubił kobietę, która bez żadnych wątpliwości należy do 
plemienia Morderców. Na usilną moją prośbę - podkreślił - 
wytrwał w owym związku aż do dnia dzisiejszego.
   Del Sanres uniósł brwi, nie kryjąc lekkiego uśmiechu. Co 
najmniej niestosownego, zwłaszcza na twarzy szlachcica. 
Zdawał się zapytywać: "Kocica? Ach, więc niebrzydka?"
   Kupiec spąsowiał.
   - Ta istota - ciągnął szlachcic bez nazwiska, kładąc 
silny akcent na słowie "istota" - dawno temu odsunęła się od
swoich współplemieńców, wybierając życie między ludźmi. 
Teraz, w obliczu przymierza Ahar z jej dawnymi współbraćmi, 
stanęła po naszej stronie.
   - Daruj pan - powiedział Del Sanres, po raz drugi tego 
wieczoru.
   Lecz tamten nieoczekiwanie uniósł się gniewem.
   - Nie, to pan mi daruj! - zawołał. - Z całym dla 
waszmości szacunkiem: głupiś, Del Sanres, jak stołowa noga! 
Całe połacie tego kraju to po dziś dzień jedno wielkie 
pobojowisko, dość pogrzebać na byle polu, by znaleźć okryte 
zardzewiałymi zbrojami kości! Wszędzie ołtarze i omszałe 
obeliski, pokryte pismem najeźdźców z północy, wszędzie 
stare ruiny baszt i zamków, w których jeszcze nie tak dawno 
siedzieli oprawcy Saywanee! Tuż obok piętrzy się wzgórze, 
dźwigające zmartwychwstałą stolicę przeklętego imperium! 
Lecz trzydzieści lat życia liczący pan Del Sanres wie swoje. 
Dla tego oto szlachcica wszystko jest bajką, wymysłem, 
legendą lub zatęchłą historią.
   Del Sanres, coraz mocniej czerwieniejąc na twarzy, począł 
wstawać od stołu.
   - Ależ siadaj pan - rzekł gospodarz, już bez śladu 
gniewu, za to z ciężkim westchnieniem. - Nie obraziłem 
waszmości, bom nie miał takiego zamiaru. Rzecz w tym, Del 
Sanres, że to nie moje słowa budzą pańską wątpliwość. Pan 
nie wierzysz w Węzły Losu, zresztą w żadną magię; pytanie, 
czy wierzysz pan w Boga. Nie skrzyżujemy broni, albowiem nie 
przyjmę wyzwania i obojętna mi pańska wzgarda. Ale spójrz 
pan tutaj - na wyciągniętej dłoni leżał sopel lodu, który 
nie wiadomo skąd się wziął. - A teraz popatrz tam.
   Lśniąca lodowa igła pomknęła przez powietrze i utkwiła w 
gardle kupca, który runął na podłogę, nie wydawszy jęku. Z 
okrzykiem zgrozy szlachcice poderwali się z miejsc.  
   - Imć Wigard - rzekł spokojnie gospodarz - pożegnał się 
właśnie z tym światem. Del Velaro, pan bywałeś na wojnie... 
Sprawdź waszmość, z łaski swojej, czy nasz zacny kupiec na 
pewno wyzionął ducha. Widywałeś już ludzi zmarłych gwałtowną 
śmiercią.
   Pośród głuchej ciszy wezwany podszedł do leżącego. 
Zbadawszy go, zacisnął usta i potrząsnął głową.
   - Nie pojmuję, czemu miała służyć ta ohydna zbrodnia. Jak 
człowiek, hańbiący się takim uczynkiem, śmie twierdzić, iż 
jest szlachcicem?
   - Mówić o śmierci to jedno, zaś zobaczyć nagłą śmierć to 
sprawa inna... Wciąż próbuję uświadomić panom, że jutro lub 
pojutrze wszyscy mieszkańcy tego miasta będą równie martwi, 
jak ten człowiek. Mężczyźni, kobiety, dzieci.
   - A więc to dlatego, by poruszyć nasze sumienia, zabiłeś 
pan tego biedaka?
   - Ten, kto daje życie, może też je odebrać. Ten zaś, kto 
odbiera, mocen jest je przywrócić... Każdy zabójca może 
wskrzesić swą ofiarę, choć nie każdy to potrafi. Lecz 
przecież panowie nie wierzycie w te rzeczy? Panie Del 
Sanres?
   Szlachcic pochylił się, by stwierdzić, że kupiec jest 
martwy ponad wszelką wątpliwość.
   - Jeśli ten człowiek istotnie wstanie i przemówi, gotów 
jestem uwierzyć doprawdy we wszystko. Co nie zmieni faktu, 
żeś dokonał pan rzeczy wstrętnej.
   - Panie Wigard - rzekł niesamowity gospodarz - wstań pan, 
proszę. Zasłabłeś.
   Kupiec siadł na podłodze a potem powstał pospiesznie. 
Lodowy kolec zniknął, nie było rany ani krwi.
   - W rzeczy samej, musiałem... Nie rozumiem...
   - Dobrze się pan czujesz?
   - Ależ tak, naprawdę nie wiem...
   Zebrani w izbie szlachcice patrzyli nań jak na upiora. 
Lecz Wigard odebrał to jako zaniepokojenie okazaną przezeń 
słabością.
   - Proszę się mną nie zajmować, przykro mi, że... - jąkał. 
- Nigdy dotąd nie zdarzyło mi się nic takiego.
   - Nie wątpię - mruknął Del Velaro, dziwnie spoglądając na 
gospodarza.
   - Po raz ostatni proszę panów, byście mi zaufali. I 
pomogli ocalić to miasto.
   Zaległa krótka cisza, którą nieoczekiwanie przerwał Sau-
Rees. Młody ten szlachcic, stale milczący, a nawet trochę 
smutny, stał przy oknie, spoglądając w niebo.  
   - Jeśli ma to dla panów jakiekolwiek znaczenie - rzekł 
niegłośno - gotów jestem ręczyć za szczerość naszego 
gospodarza. Jutro lub pojutrze to miasto ma spłynąć krwią.
   - Skąd pan możesz to wiedzieć, na Boga? - zapytał 
zdumiony Del Velaro.
   Sau-Rees odwrócił się tyłem do okna i skrzywił usta w 
niewesołym uśmiechu.
   - Rozumienie przyszłości wcale nie jest rzeczą zabawną - 
powiedział. - Zwłaszcza, jeśli nie można zapanować nad tym 
darem. Pan potrafisz, nieprawdaż?
   Pytanie skierowane było do gospodarza. Ten krótko skinął 
głową.
   - Ja nie - szlachcic przy oknie westchnął. - Nici Losu 
splątają się na niebie w Węzły - rzekł do swoich towarzyszy 
- i czasem można je dostrzec. I jeśli są błękitne, jak te 
tutaj, to trzeba zrobić wszystko, by potargać Nici. Błękitne 
Węzły to śmierć. Jeśli uważacie panowie - zakończył - że 
nasz gospodarz oszalał, to proszę o mnie sądzić to samo. 
Wiem, o czym mówi, i daję słowo, że nie kłamie.
   Del Velaro i Del Sanres spoglądali po sobie.
   - Niepodobna odmówić - rzekł wreszcie pierwszy z nich. - 
Del Sanres, ci panowie zrobią swoje z naszą pomocą lub bez 
niej. Nie widzę, jaką ujmę miałaby mi przynieść próba 
ocalenia życia wielu ludzi. Stokroć bardziej wolę powiedzieć 
sobie, w razie czego, żem wyszedł na durnia, niźli splamić 
honor odmową. A jeśli nad mieszkańcami tego miasta istotnie 
zawisła groźba?
   Po czym zwrócił się do gospodarza:
   - Racz pan wreszcie powiedzieć nam swoje nazwisko. Chcę 
też wiedzieć dokładnie, kim pan jesteś i czego od nas 
żądasz?
   Lecz odpowiedź nie nadeszła, albowiem w tej samej chwili, 
wciąż stojący przy oknie Sau-Rees rzekł podniesionym głosem:
   - Pożar! Miasto się pali!
   - To znak! - zawołał kupiec. - Znak od Sayli, od mojej 
żony! Przyszli po nią, więc podpaliła dom!
   Wszyscy patrzyli na łunę.
   - Podpaliłeś pan własny dom tylko po to, żeby...?
   - Odprawiłem służbę, od tygodnie nikt tam nie mieszka, 
tylko ona... Nic cennego! - rozgorączkowany kupiec mówił 
szybko i gwałtownie, zaszła w nim wielka odmiana. - Nie mamy 
chwili do stracenia, ten pożar jest nam bardzo potrzebny!
   - To prawda - potwierdził gospodarz. - Wskażemy winnych i 
skierujemy gniew mieszkańców miasta przeciw Ahar. Vannon 
będzie miał okazję wesprzeć tłum swoimi żołnierzami. Proszę 
panów za mną.
   - Mości Vannon, jesteś pan wojskowym? - pytano ze 
zdziwieniem.
   Szlachcic, który przywiódł do młyna pozostałą trójkę, 
skłonił głowę.
   - Mam zaszczyt dowodzić stojącą w Ayonnie półkompanią 
muszkieterów książęcych.
   - Nie pojmuję, co to wszystko znaczy? - indagował Del 
Velaro, zdziwiony i zaniepokojony coraz bardziej.
   Gospodarz, zmierzający już w stronę drzwi, przystanął na 
moment.
   - To znaczy - powiedział - że żołnierze księcia mogą 
pilnować porządku podczas niepokojów w mieście, lecz nie 
mogą bez powodu szukać na Wzgórzu Ahar czegoś, czego 
oficjalnie nie ma. Znaczy również - kontynuował, zdejmując 
czarną perukę i zrywając z twarzy sztuczne wąsy - że 
arcybiskup Wessel w żaden sposób nie może parać się starą 
magią Saywanee. Del Velaro, nie masz waszmość pamięci do 
twarzy! Widzieliśmy się kiedyś na książęcym dworze!
   Uczynił niecierpliwy gest ręką.
   - Dość mitręgi, proszę panów za mną.

   3. Mała czarna kareta bez herbów minęła rogatki Ayonny, a 
następnie potoczyła się traktem na wschód. Z nieba znów 
kapały grube krople deszczu, chmury zniżyły się ku ziemi; w 
gęstym mroku konie szły galopem. Powóz trząsł i kołysał, zaś 
na łuku drogi przechylił się tak bardzo, że nieledwie cudem 
nie doszło do wypadku. Lecz pasażerowie karety za nic mieli 
niebezpieczeństwo, jakie kryła w sobie ta szaleńcza jazda; 
owszem, gdy po lewej stronie zamajaczył ponury stok Wzgórza 
Ahar, konie przyspieszyły, dobywając ostatnich sił w cwale.  
Wkrótce potem kareta zjechała na bezdroża. Nie mogło być już 
mowy o wściekłej galopadzie. Grzęznąc w błocie, skrzypiąc, 
pojazd dotarł do małego zagajnika u stóp wzgórza. Tam się 
zatrzymał.  
   W samym środku pochmurnej nocy, dodatkowo w cieniu 
świerków, mrok był zgoła nieprzenikniony; najwprawniejsze 
oko zdołałoby pochwycić co najwyżej niewyraźne, rozmazane 
kształty. Ktoś otworzył drzwiczki karety, jakaś postać 
wynurzyła się z jej wnętrza - i natychmiast rozbrzmiał cichy 
okrzyk, przepełniony wzruszeniem. Najmniejszy z cieni 
otoczyło kilkanaście innych, prowadzono pospieszne rozmowy, 
pytano i odpowiadano. Mordercy witali odzyskaną siostrę.  
   Dwa cienie odłączyły się od innych, odchodząc na stronę.
   - Czy już wszyscy?
   - Niestety nie - padła odpowiedź. - Sehem i Carteal 
poszli do Ayonny. Zbyt długo cię nie było, Cabral!
   - Poszli po mnie?
   - A po kogóż by? Po ciebie i Saylę.
   W mroku rozbrzmiało przekleństwo.
   - O świcie musimy być na wzgórzu. Wszyscy!
   - Wiem.
   - I będziemy - obiecał Cabral. - Daj mi godzinę. 
Sprowadzę tamtych z powrotem.
   - Gdzina - przypieczętowano. - Ale ruszaj zaraz. Jak ich 
znajdziesz?
   - Bez trudu. Zobacz.
   Nad Ayonną coraz szerzej rozlewała się migotliwa, różowa 
poświata. Dało się słyszeć odległe bicie w dzwony.
   - Sayla spaliła swój dom - wytłumaczył Cabral, nie tając 
dobrego humoru.
   - Po co?
   - Nie wiem. Ale dzięki temu łatwo odnajdę tamtych.
   Zaraz potem cienie rozdzieliły się: pierwszy dołączył do 
pozostałych, drugi zaś zniknął w głębi zagajnika. Wkrótce 
rozbrzmiało parsknięcie wierzchowca i uderzenia kopyt o 
rozmiękłą ziemię. Drobnym kłusem jeździec dojechał do 
traktu, po czym puścił konia galopem.
   Łuna nad miastem przygasła. Umilkło też bicie dzwonów.
   Strzelając spod kopyt strugami zimnego błota, niosący 
jeźdźca rumak przemknął obok starej gospody, minął pierwsze 
domy miasta i wpadł w wąskie uliczki. Cabral zgubił 
kapelusz; deszcz, przybierając na sile, zmoczył mu włosy i 
twarz. Odrzuciwszy w pędzie niewygodną pelerynę, czarny 
jeździec skręcił po raz ostatni, zmierzając prosto w stronę 
płonącego domu. Ciasna ulica pełna była ludzi, biegających i 
krzyczących bezładnie. Dźwigano cebry i stągwie, ustawieni w 
żywy łańcuch mieszczanie podawali je z rąk do rąk. 
Wjechawszy w ciżbę, Cabral obalił końską piersią kilku 
mężczyzn. Górując nad tłumem i czyniąc wokół siebie 
dodatkowy zamęt, liczył że ściągnie uwagę tych, których 
szukał.
   Ktoś pochwycił konia za uzdę.
   - Gdzie pan jedziesz, na Boga?! - krzyczał rozgniewany 
mężczyzna. - Nie przeszkadzaj waszmość, jeśli nie chcesz 
bądź nie umiesz pomóc!  
   Wyjąwszy nogę ze strzemienia, jeździec wymierzył 
kopniaka. Uderzony w głowę mężczyzna puścił konia. Czarne 
ślepie lufy pistoletu patrzyło mu prosto w twarz. 
Zakrztusiwszy się z przerażenia, mieszczanin odwrócił się i 
uciekł. Cabral raz jeszcze rzucił okiem na dogasające 
zgliszcza domu - zaiste upiorny był widok pożogi pośród 
deszczu. Różowo-czerwona poświata kładała ruchliwe plamy na 
czarnym odzieniu Mordercy; było jasne, że jeśli ktokolwiek 
go szukał, musiał znaleźć. Rozważywszy to, jeździec poderwał 
konia, okręcił w miejscu i raz jeszcze naparł na łańcuch 
ludzi podających wodę. Spocony mężczyzna w koszuli krzyczał 
ochrypłym głosem, nagląc do pośpiechu. Osmalone włosy i 
sadza na twarzy dowodziły, iż bynajmniej nie trzymał się w 
bezpiecznej odległości od ognia. Teraz wołał, by dalej 
czerpać wodę; ponoć ogień szalał jeszcze w piwnicach. 
Podjechawszy doń, Morderca wyciągnął rękę z pistoletem. 
Huknął strzał, kula ugodziła nieszczęsnego w tył głowy, 
rozrzucając strzępy mózgu i odłamki czaszki. Czarny jeździec 
upuścił wystrzeloną broń, raz jeszcze spiął konia i gdy 
zwierzę stanęło dęba, uniósł w górę drugi pistolet. Błysk i 
grzmot kolejnego wystrzału, godzącego tym razem w niebo, 
ponownie oznajmiły: "Tu jestem!" Pośród krzyków przerażenia 
i zgrozy, niosący przeklętnika wierzchowiec stratował ciało 
zastrzelonego i przedarł się przez ciżbę. Ludzie rzucali 
swoje cebry i stągwie, uciekając. Cabral, odjechawszy pod 
ścianę najbliższego domu, wyjął z olstrów przy siodle 
jeszcze dwa pistolety, z których jeden zatknął za pas. 
Nieprawdopodobna była ilość oręża, wiezionego przez tego 
mężczyznę - oto bowiem z sakwy przy kulbace wyłonił się 
granat armatni.
   - Raz, dwa, trzy... - rzekł Cabral ze stoickim spokojem, 
choć nikt spośród ogarniętych paniką nie mógł go usłyszeć. - 
Dwa i trzy... Kto przeszkodzi mi?
   Wypaliwszy w lont granatu, odczekał długą chwilę, po czym 
wziął tęgi zamach i cisnął bombę tam, gdzie chwilowo ścisk 
był największy. Głuchy wybuch targnął powietrzem i 
natychmiast rozbrzmiały jęki, wrzaski, skowyty. Kierując 
konia pod prąd uciekających, Morderca pojechał ku miejscu, 
gdzie w krwawym błocie babrali się okropnie poranieni.  
Wyjąwszy szpadę, jął jeździć tu i tam, krótkimi pchnięciami 
dobijając rannych. Ogarnięty desperacją mężczyzna biegł z 
siekierą, rycząc, rozpoznawszy widać sprawcę zamieszania. 
Cabral wymierzył z ostatniego pistoletu. Trzasnął kurek, 
lecz wilgotny proch nie zajął się na panewce; podrzuciwszy 
broń w dłoni, Morderca cisnął w napastnika - i nie trafił. 
Nadbiegający wzniósł siekierę do ciosu; Cabral błyskawicznie 
wysunął przed siebie szpadę i - nim przeszyty klingą 
człowiek upadł - wyrwał mu z ręki topór. Ulica  opustoszała; 
pragnąc wykorzystać darowany przez los oręż, jeździec musiał 
puścić się w pogoń za ostatnim z uciekających. Zbliżywszy 
się, zakręcił siekierą nad głową i cisnąwszy potężnie, 
rozłupał zbiegowi kark.  
   Pożar, z którym nikt już nie walczył, rozpalał się na 
nowo. Tkwiąc w siodle, pośrodku pustej ulicy, w błocie 
której leżały ciała pomordowanych, czarny jeździec czekał na 
dwóch ludzi, zbliżających się szybkim krokiem. Lśniły w 
blasku ognia obnażone ostrza rapierów.
   - Na honor, przyjacielu! - rzekł wesoło jeden z 
nadchodzących, młodziutki chłopiec, prawie dziecko. - 
Jeszcze przed kwadransem gotów byłem iść o zakład, żeś 
upiekł się w tym ogniu. Gdzie Sayla?
   - Czekamy tylko na was. Gdzie wierzchowce?
   - W zaułku, o ile ktoś ich nie skradł. Powiadam ci, 
Cabral, pełno tu złodziei. Strach pokazać sakiewkę, bo 
odbiorą.
   Milczący towarzysz chłopca otarł krew ze szpady i schował 
oręż do pochwy.
   - Chodźmy już - rzekł półgębkiem. - Głowę daję, że 
posłano po żołnierzy.
   - Ech, żołnierze! - śmiał się młodzieniec. - Paru było 
tutaj, pilnować porządku przy gaszeniu, jak rozumiem. Cóż 
się dziwić? - filozofował, biegnąc przy koniu Cabrala. - 
Przy pożarze bogatego domu łatwo o zabór mienia. Rozkradliby 
wszystko, bez dwóch zdań. A wiaściwie, czemuś podłożył 
ogień, co? Cabral?
   - To Sayla. Gdzie te konie?
   - A ot, tutaj... Ukradli! A nie, są, oto są! - chłopiec 
nie krył zdumienia. - Nie do wiary, i któż pojmie tych 
ludzi? - wydziwiał, wskakując na siodło.
   - Dalej, jazda.
   - Jazda! jazda!
   Kopyta trzech wierzchowców wybiły rytm galopu. Za plecami 
jeźdźców odżywała wielka łuna, tonąc w pogłosie dzwonów.

   4. Stara droga, wiodąca na szczyt wzgórza, zachowana była 
w znakomitym stanie, jeśli wziąć pod uwagę jej wiek. Przez 
stulecia nikt jej nie używał, ale i nie naprawiał. Wijąc się 
ostrymi zakosami, prowadziła aż do wielkiej bramy. Solidne, 
dębowe wrota, nabijane ćwiekami, kpiły z legendy o 
dwóchsetletniej śmierci miejsca. Ktoś dbał o Zamek Ahar; 
jakaś moc - obojętne, ludzka czy nadludzka - przywróciła mu 
dawną siłę. Owszem, tu i ówdzie jeszcze walały się gruzy. 
Prawda, że potężne mury obrosły zielskiem i mchem. 
Rzeczywiście, budowla wyglądała na bezludną. Ale bynajmniej 
nie na porzuconą.  
   Brama stała otworem; kilkunastu jeźdźców wjechało na 
dziedziniec i poczęło rozglądać się dokoła, nie schodząc z 
kulbak. A przecież niespełna przed rokiem dwaj śmiałkowie z 
wielkim trudem, pieszo, wspinając się na zbocze, omijali 
dziury i wykroty, później forsowali pryzmy gruzu...  
   Mokry świt z wahaniem otulił kłębami mgły krępe baszty, 
blanki murów obronnych, dachy zabudowań gospodarczych i 
mieszkalnych. Jeźdźcy zsunęli się z siodeł i puścili konie 
samopas. Zwierzęta nie okazywały trwogi; poczęły z 
niezmąconym spokojem skubać chwasty rosnące między 
kamieniami dziedzińca. Ponoć jeszcze niedawno nawet 
nietoperze i ptaki omijały upiorne Wzgórze Ahar.  
   Dzwoniąc ostrogami, z dłońmi opartymi na gardach 
rapierów, przybysze ruszyli w stronę wejścia do budynku 
mieszkalnego. Pokonawszy kilka stopni, przekroczyli próg.  
Bez żadnych wahań przemierzali mroczne korytarze; mogło się 
wydawać, że świetnie znają ten dom. Rzeczywiście... Przed 
kilkoma wiekami korytarze i komnaty Ahar oglądały ostatnią 
ich walkę. Potem dusze poległych wojowników, których nie 
chciał Bóg, i których bał się Szatan, nieświadome swej 
tożsamości, przez dwa wieki błąkały się po świecie, 
uwięzione w ciałach zmarłych ludzi. Gdy naraz stały się 
potrzebne. COŚ zapragnęło tych dusz, COŚ tchnęło życie w 
pożyczone ciała. Wróciła pamięć...  
   Siedemnastu Morderców - wszyscy, którzy przeżyli bitwę z 
Gidorem w Starym Borze, by wkrótce potem zginąć w Zamku Ahar 
- siedemnastu ostatnich Morderców przyszło, by odnaleźć 
swego wodza. Król wszystkich kocich plemion, przez stulecia 
kryjący się pod przybranym nazwiskiem Hamireza, od roku 
gościł w domu księżnej Morany De Ahar. Kobiety, która przed 
setkami lat ofiarowała mu swą niesamowitą miłość, a 
wzgardzona - próbowała zdobyć wzajemność za pomocą siły.
   Pani zamku - a niegdyś wszystkich ziem Saywanee - 
przyjęła Morderców w wielkiej sali biesiadnej. Ciężkie stoły 
przykryto białymi obrusami, jak do uczty; tysiąc świec 
migotało w kandelabrach i lichtarzach. Jednak brakowało 
nakryć; stały tylko kielichy, zaś blask ogni obnażał ubóstwo 
przepysznej niegdyś komnaty. Zniknęły tkaniny i futra, 
okrywające ściany; przepadła najświetniejsza w świecie 
kolekcja oręża; brakowało kobierców. Nade wszystko zaś - nie 
było szpalerów szkarłatnych halabardników ani żadnej służby. 
Nikogo.  
   Wysokie krzesło odarto ze złotej blachy, którą kiedyś 
było obite. Z ramieniem na jego oparciu stał olbrzymi 
mężczyzna, odziany w czerwień i czerń. Księżna w zielonej 
sukni odsłaniającej nagie ramiona, z namysłem spoglądała na 
wchodzących. Przeraźliwy chłód, bijący od kamiennych ścian 
komnaty, którego nie mogły złagodzić liche płomyki świec, 
nie doskwierał jej wcale.  Obażone ramiona nie zadrżały; 
przeciwnie, cała postać pani zamku zdawała się emanować 
ciepłem, zaklętym w nieprawdopodobnej urodzie. Czarnowłosa i 
czarnooka, była księżna Morana pięknością doskonałą, 
absolutną i skończoną. Wyglądała na lat trzydzieści. Liczyła     
trzydzieści razy tyle. Nie znała żadnych zaklęć, obrzędów 
ani czarów, nie czerpała z magii. Sama była magią.  
   A więc tym, czym najbardziej gardził kot-Morderca.
   Przecież było coś, co kiedyś, przed wiekami, zbliżyło te 
istoty i połączyło we wspólnej walce. Miłość do Saywanee. 
Księżna kochała swój zbryzgany krwią kraj - tak samo, jak 
myśliwy kocha swoje bory. Wyrzynała setki i tysiące ludzi... 
Skazała się na śmierć i dwóchsetletnie cierpienie, stając w 
obronie poddanych, gdy próbował ich skrzywdzić ktoś inny. 
Lecz o tym historia milczała. Nikt nie wiedział, że wezwani 
przez Moranę Mordercy porwali z sobą do grobu COŚ OBCEGO, 
przy czym czarna magia Gidora była niczym. COŚ, co nie 
umiało bądź nie chciało zdobywać zaklęciem i mieczem nowych 
krajów, jak Gidor. Pragnęło tylko nimi rządzić...
   Bo dziwnie szydercze kręgi zataczała historia. Uważani 
niegdyś za najgorsze zło świata Mordercy stawili czoła złu 
większemu, które przyniósł książę Gidor Północny i jego 
namiestniczka Morana. Potem jedni i drudzy połączyli siły 
przeciw czemuś jeszcze gorszemu. To dlatego Mroki odeszły. 
Dlatego że w tej wojnie wszystkich przeciw wszystkim - nie 
było żadnego zwycięzcy.
   Siedemnastu Morderców stanęło we wnętrzu podkowy, 
utworzonej przez nakryte bielą stoły. Żaden z przybyłych nie 
zdjął kapelusza, nie przemówił, ani nie pokłonił się. 
Siedząca na wysokim krześle u szczytu stołu kobieta 
przygryzła lekko usta, po czym obejrzała się przez ramię na 
olbrzyma w czerni i szarłatach. Powróciwszy spojrzeniem do 
swych gości, przekrzywiła lekko głowę.
   - Powitanie?...
   Miała niski, przyjemnie brzmiący głos. Potrafiła nadać mu 
dowolny ton; w jednym krótkim słowie zawarła się wymówka 
połączona z subtelnym naleganiem, lekka kpina... a wreszcie 
wiedza, że żadnego powitania nie będzie.
   Nikt z przybyłych nie patrzył na panią Ahar. Wszystkie 
spojrzenia skupiły się na twarzy stojącego u jej boku 
olbrzyma.
   - Geerew - rozbrzmiał spokojny głos Cabrala - przyszliśmy 
wszyscy. Wszyscy - powtórzył, odstępując pół kroku w bok. - 
Brakuje tylko króla.
   Spoza pleców mówiącego wyłoniła się ocieniona kapeluszem    
drobna twarz Sayli. W męskim stroju i przy szpadzie, kocica 
niczym nie wyróżniała się z grona przybyłych. Księżna lekko 
pobladła i straciła swój spokój, ujrzawszy rysy dawnej 
rywalki o władzę. Miało to miejsce przed wiekami - ale dla 
tych dwóch istot, z których żadna nie była naprawdę kobietą 
- czas płynął inaczej, niż dla zwykłych śmiertelników. 
Wspomnienie wciąż było żywe i wyraźne.  
   Także i król Morderców nie zdołał ukryć wzruszenia. 
Chciał chyba ruszyć ku swoim - lecz powstrzymał się.
   - Wezwałem was - powiedział niezbyt głośno - bo chcę 
powiedzieć, co postanowiłem.  Pozostanę tutaj, w Ahar. Ten 
zamek nie odzyska dawnej siły i nie będzie już klątwą 
Saywanee. Dla was także nie ma miejsca w tym kraju. Chcę 
prosić - niesłychany był wysiłek, z jakim wymówione zostało 
to słowo - byście opuścili ziemie księstwa. Śmierć wszędzie 
jest taka sama. Dla Morderców nie zabraknie jej nigdzie.  
   - Przyłączam się do tej prośby - rzekła księżna - choć 
wiem, że nie ma to dla was żadnego znaczenia.
   Istotnie, Cabral nawet nie udawał, że słucha.
   - Geerew, wszyscy znamy twoją historię - wydawało się, że 
dopiero teraz dostrzegł Moranę. - Więc dobrze, waszą 
historię, szczędźmy słów... To nie miało prawa się zdarzyć. 
Nikt nie kocha Morderców.
   - Ja kochałam. Kochałam go i kocham - kobieta mówiła 
spokojnie, z podniesionym czołem.
   - Gdy zaś nie chciał odwzajemnić twej miłości, wisiał w 
lochach tego zamku, na łańcuchu zbyt krótkim, by pozwolił mu 
położyć się do snu.  
   - Kochałam go i kocham.
   - Żywiłeś się wtedy nienawiścią, Geerew. Gardziłeś tą 
kobietą. Przypiekała cię ogniem, poniżając w ten sposób nas 
wszystkich. Jakże łatwo zapomniałeś, Geerew!
   - Minęły stulecia.
   - Kochałam go i kocham - po raz trzeci powtórzyła 
kobieta.
   Nieoczekiwanie Cabral uchylił kapelusza.
   - Szanuję to, Morano Del Ahar. I przyjmuję do wiadomości, 
że stało się niemożliwe. Kobieta, która pokochała kota. 
Wierzę i tobie, Geerew. Ale w takim razie zapytam: co w 
sobie kochaliście? Co kochałaś w Mordercy? Co cię w nim 
pociągało? - pytał z jawnym szyderstwem. - Czy nie to 
przypadkiem, że przykuty do ściany wciąż był stokroć 
groźniejszy, niż wszystkie twoje moce razem wzięte? A co ty 
kochałeś w swojej oprawczyni, królu wszystkich kotów 
Saywanee? Czy nie to, że będąc tylko słabym człowiekiem, 
niewolnicą jakichś zabobonów, potrafiła ujarzmić Mordercę?
   - Kochacie już tylko wspomnienie tamtej dziwnej miłości - 
odezwała się naraz Sayla. - Przecież ona jest jak ściany 
tego zamku... Odarta ze wszystkiego, prócz wspomnień.
   - Kochałam go... - raz jeszcze zaczęła Morana.
   - I przestałaś - przerwała jej złotowłosa.
   Zaległo krótkie milczenie.
   - Wybierzemy więc nowego króla - rzekł na koniec Cabral. 
- Przebieg tego spotkania nie zaskoczył przecież nikogo - 
uśmiechnął się z nagłą goryczą. - Przez rok biernie tkwiłeś 
w tych murach, nie kwapiąc się do spotkania z braćmi. Kto 
inny zebrał wszystkich, odszukał w czterech stronach świata. 
Niech będzie tak, jak sobie tego życzysz, Geerew. Ale, choć 
oślepłeś, wiedz, że inni nadal widzą wyraźnie. Nie wierzę, 
byście wytrwali, ty i twoja wybranka. A choćby i nawet... 
Saywanee nigdy nie pozostawi Ahar w spokoju. Ta forteca - 
wskazał ziemną posadzkę - jest dla świata symbolem zła. Będą 
toczyć wojny, okradać się, mordować, oszukiwać i wyzyskiwać, 
ale zawsze wskażą palcem na Ahar. Oto piękna przyczyna. Całe 
zło świata bierze się przecież stąd, zawsze musi być jakiś 
czarny zamek Ahar. Nic nie chcecie, jak tylko tego, by 
pozostawiono was w spokoju - nieoczekiwanie Morderca 
uśmiechnął się lekko. Dobył szpady i chwyciwszy ją za klingę 
cisnął przed siebie. Broń z drżeniem utkwiła w oparciu 
wysokiego krzesła, o włos mijając głowę pani zamku. - Masz, 
Geerew. Słowo daję, że przyda ci się wkrótce.
   Cofnął się o dwa kroki i przyklęknął, zdejmując kapelusz. 
To samo uczyniła Sayla, a za nią wszyscy pozostali.
   - Ostatni raz, królu - rzekł Morderca powstając. - 
Zgodnie z twoim życzeniem, odejdziemy z Saywanee. To prawda, 
że śmierć wszędzie warta jest tyle samo.
   Dzwoniąc ostrogami, z furkotem peleryn, z dłońmi na 
gardach rapierów, Mordercy ruszyli ku wyjściu.  Tylko Sayla 
zatrzymała się w progu.  
   - Każdy kiedyś wraca do swoich. Wraca i prosi, by mu 
przebaczono.
   Pochyliła się i kawałkiem kredy napisała coś na posadzce.

   5. Nie wiadomo, kto pierwszy wskazał palcem Ahar; nie 
wiadomo, kto rzucił hasło. Wszakże podchwycili je wszyscy. 
Świeża krew, rozlana na ulicach, wołała o pomstę. Zgliszcza 
ciągle dymiły i parowały pod grubymi kroplami dżdżu. Dość 
było podburzyć tłumy - i podburzono je.  
   Zbrojono się pospiesznie w każdy dostępny oręż - od 
zwykłych pałek i drągów, poprzez siekiery i rzeźnicze 
topory, aż do pałaszów i muszkietów. Ograbiono sklep 
rusznikarza, który - trafnie oceniwszy nastrój tłumu - nie 
próbował żądać zapłaty. Owszem, z największą skwapliwością 
sam podawał pistolety i flinty, Bogu w duszy dziękując, że 
nie sposób z nich strzelać jego głową - bo bez wątpliwości 
posłużyłaby za ładunek. Zbrojne gromady mieszczan krążyły po 
ulicach Ayonny, szczególnie oblegając domy, w których 
zamieszkiwali bliscy pomordowanych. Każdy pragnął ujrzeć 
rozpaczające wdowy i płaczące dzieci, gdy zaś się to nie 
udawało, wywabiano je wrzaskami do okien. W jednej z 
kamienic rozpętało się istne piekło, gdy żądna nowych 
bodźców ciżba ludzi wtargnęła do środka, pomimo protestu 
mieszkańców. Uniesiono rozszarpane wybuchem granatu zwłoki, 
wystawione w izbie na parterze, i poczęto obnosić po 
mieście, na drzwiach wyrwanych z mieszkania matki zabitego. 
Powiadano później, że byli w tłumie opłaceni złotem ludzie, 
podsycający nastroje... Dość, że nim minęło południe, 
gniewne, orężne gromady jęły spływać ku wschodniemu 
przedmieściu. Wezbrane rzeki ludzkie, nie mogąc pomieścić 
się w błotnistych uliczkach, wypłynęły poza obręb miasta - i 
dopiero tam tłumy w całej pełni ujrzały swoją siłę. Jeśli 
nadal jacyś podżegacze krążyli w owych gromadach, to ich 
wysiłek był zbędny. Nic już nie mogło powstrzymać Ayonny od 
wydania wojny znienawidzonemu Wzgórzu Ahar; było jasne, że 
nim dzień przeminie, ze starego zamczyska nie zostanie 
kamień na kamieniu. Tłum ruszył, niczym żywe jezioro, na 
którego falach unosiły się drzwi - będące symbolem samym w 
sobie, jako że trup nieszczęsnego płynął dalej, osobno. 
Osiągnąwszy podnóże Ahar, ludzkie wody rozlały się na boki, 
by zaraz - wbrew prawom natury - ruszyć w górę. Jezioro 
wspinało się na wyspę.  
   - Masz ich - rzekł szkarłatno-czarny olbrzym, spoglądając 
przez wąskie okno wieży. - Szkoda gadać, zdaje mi się, żeś 
dotrzymała swojej przysięgi.
   - A ty nie? - zagadnęła kpiąco.
   - Dotrzymaliśmy oboje. Zguśniałem w tych murach, 
doprawdy. A jednak gnuśniałbym dalej. Na honor, gotów byłem 
umrzeć ze starości...
   Roześmiała się.
   - Czy uwierzysz, gdy powiem, że gotowa byłam na to samo? 
Ale chyba nie pozwolą nam.
   - Nie, zaiste.
   - Nic im nie mogę zrobić, ksiądz biskup jest bardzo silny 
- z drwiną, ale i z żalem powiedziała księżna Ahar. - 
Jeszcze nie rzucił mi wyzwania, ale pilnie czuwa nad tłumem. 
Tu potrzeba twoich Morderców.
   - Przyjdą przecież.
   - Ale czy na pewno?
   Otworzyła dłoń, na której płonął czerwienią wielki rubin.
   - Zaklęcia Klanów nieprędko tracą moc. Jest mi przykro, 
gdy pomyślę, że jeszcze przez parę dni to wszystko, co tutaj 
zmierza, będzie poza moim zasięgiem. Ale potem... - 
przygryzła lekko usta. - Potem to co innego.
   - Księżna Ahar potrzebuje poddanych?
   - Potrzebuje. Bardzo potrzebuje. Czekaj... - przymknęła 
oczy.
   Rubin rozgorzał nagłym blaskiem. Ale dla Mordercy magia 
nie istniała - widział tylko martwy, popielaty kamyk, 
położony na dłoni kobiety.
   Piękna Morana Del Ahar widziała znacznie więcej. W starym 
młynie za miastem wielka izba podniesiona została do rangi 
prawdziwego bastionu: jej ściany, powałę i podłogę zdobiły 
rozmaite symbole i wzory, pisane węglem i kredą. Z wnętrza 
owej fortecy człowiek, będący na co dzień dostojnikiem 
kościelnym, panował nad tłumem szturmującym Ahar. Wokół 
młyna krążyli także osłonięci płaszczem starej magii trzej 
orężni szlachcice, w asyście uzbrojonych po zęby służących.
   - To jest Kula - powiedziała Morana z chrypką. - 
Władający magią siedzi w środku, broniony przez poczet 
zbrojnych, których osłania. Kiedyś Gidor łamał sobie na tym 
zęby... i ja też... - dodała z nienawiścą. - Stara magia 
Klanów. Nie dostanę się tam sama.
   - Ja zaś nie zdołam skrycie wydostać się z zamku.
   - Potrzebujemy twoich wojowników, Geerew. Dam znak.
   - Jeszcze nie - zaprotestował szorstko. - Przysięgałem, 
że nie zwrócę oręża przeciw mieszkańcom tego kraju, jeśli 
nie będę zmuszony. Chcę mieć zatem niezachwianą pewność, że 
nas zaatakowano. Może idą tu, aby śpiewać nam psalmy?
   To rzekłszy wychylił się przez okno i jął powiewać 
kapeluszem. Jakoż dostrzeżono go wkrótce i huknęło kilka 
strzałów z rusznic. Tłum począł szturmować zamkniętą na 
głucho bramę. Gdy zaczęła dygotać i trzeszczeć, księżna Ahar 
uczyniła nieznaczny ruch dłonią, wspomagając nadwątlone 
belki.
   - Nie zdołam utrzymać jej wiecznie. Jesteśmy wolni, 
Geerew - powiedziała z powagą. - Zwrócono nam nasze słowo. 
Zostaliśmy napadnięci bez żadnego powodu i mamy prawo się 
bronić. Mój służący czeka na znak. Myślę, że są z nim twoi.
   - Wywieś więc swój proporzec - odrzekł, cofając się w 
głąb izby. - Już po raz drugi będę bił się pod sztandarem 
Ahar.
   Z hukiem i łopotem wykwitły ponad wieżami olbrzymie, 
krwistoczerwone chorągwie. Strzelały, wijąc się i targając w 
porywach silnego wiatru. Morderca nie widział tego i nie 
słyszał. Dla jego oczu i uszu magia nie istniała.
   - Czy już?
   - Tak - potwierdziła. - Teraz...
   Urwała nagle. Na jej twarzy pojawił się wyraz najwyższego 
skupienia i wysiłku.
   - Ksiądz biskup... właśnie uderzył damę... - powiedziała 
niewyraźnie, z chrypką. - Nic mi nie zrobi, bez obaw. Ale 
trzeba zatrzymać... zacnych mieszkańców Ayonny. Nie mogę 
jednocześnie walczyć z tłumem i z nim.
   - Obronię cię - rzekł wychodząc.
   Brama zamku znów poczęła się chwiać.

   6. Nieco wcześniej - bo wtedy, gdy tłuszcza dopiero 
zbliżała się do murów - traktem na wschód od miasta posuwała 
się kawalkada siedemnastu posępnych jeźdźców. Prowadzący 
Morderców Cabral odwracał się kilkakrotnie, spoglądając na 
coraz dalsze Wzgórze Ahar.
   - Wrócimy tam dzisiaj, jestem pewna - powiedziała jadąca 
obok Sayla.
   - Wbrew woli króla?
   - Przeciwnie.
   Zagadkowe milczenie przedłużało się. Cabral czekał 
cierpliwie, lecz dalszego ciągu nie było.
   - Saylo, czy wiesz o czymś, o czym powinniśmy wiedzieć 
wszyscy? - zagadnął wreszcie.
   Złotowłosa skinęła głową i... milczała nadal.
   - Cóż to za tajemnica? - indagował Cabral.
   - Spiskowałam przeciw Ahar.
   Cabral wstrzymał konia.
   - Nie rozumiem, o czym mówisz, Sayla? - pytał zaskoczony 
i zdumiony. - Czy możesz to wyjaśnić?
   Dołączyli do nich Sehem, Carteal i inni, tworząc krąg.
   - Nie wiedziałam, czy po mnie przyjdziecie - tłumaczyła z 
wysiłkiem kocica, unikając spojrzeń towarzyszy. - 
Sprzymierzyłam się z wrogami Morany i gdybyście zawarli z 
nią sojusz, a nie przyszli po mnie... - zająknęła się. - Ja 
bym... zemściła się. Miałam podpalić dom na znak, żeście 
przybyli...
   Młodziutki Sehem parsknął śmiechem. Zawtórował mu ktoś 
inny.
   - No, siostrzyczko! - rzekł chłopiec - bardzo udał ci się 
ten pomysł! Ale przecież Cabral przyszedł po ciebie. Czemuś 
wtedy nic nie mówiła? Po co spaliłaś dom?
   - Nienawidzę jej - powiedziała zawzięcie. - Nienawidzę 
Morany. Gdyby nie to, że Geerew został w Ahar, przyłożyłabym 
się do jej zguby. Bałam się, że mi zabronicie.
   W ciszy Mordercy spoglądali po sobie. Sayla milczała z 
nachmurzoną, zaciętą twarzą.
   - Doprawdy, siostrzyczko - rzekł na koniec Cabral - będą 
z tobą same kłopoty. Co jeszcze uczyniłaś, o czym żaden z 
nas nie wie?
   - Geerew i Morana złożyli przysięgę, że nie zwrócą się 
przeciw mieszkańcom Saywanee. Ale dzisiaj to Saywanee zwróci 
się przeciw nim... Zostawiłam Moranie wiadomość, gdzie 
powinien na nas czekać jej służący. Z wiadomością, że Zamek 
Ahar został napadnięty. A zostanie dzisiaj napadnięty, wiem.
   - Twierdzisz zatem... - upewniał się Cabral.
   - Twierdzę - rzekła, stając w strzemionach i pokazując 
ręką - że ten człowiek pod lasem to na pewno Wigard, mój 
mąż. Rycerz Ahar, służący Morany. On myśli, że biorę udział 
w spisku przeciw jego pani.
   - W samej rzeczy, ktoś tam chyba stoi - rzekł po długiej 
chwili któryś z czarnych jeźdźców. - Ale, siostro, mówisz, 
że kto to?
   - Rycerz Morany - powtórzyła. - Z jej rozkazu został 
pomocnikiem jakiegoś magika, czy czarnoksiężnika - 
pogardliwie wydęła wargi. - Nigdy go nie widziałam. Ale 
dzisiaj pewnie zobaczę i zabiję.
   Cabral nie był biegły w intrygach, jego towarzysze 
jeszcze mniej.
   - Słowo daję, siostrzyczko - rzekł młodziutki Sehem z 
niezwykłą u niego powagą - mam wrażenie, iż wpędzasz nas w 
kłopoty. Mamy więc zawierzyć człowiekowi, który czeka na nas 
tam, pod lasem, i na jego żądanie bronić Zamku Ahar, 
postępując wbrew woli króla? Przyznasz chyba, iż sprawa jest 
cokolwiek niejasna?
   - Wcale nie.
   Czarni jeźdźcy milczeli, popatrując jeden na drugiego.
   - Pojedźmy tam - zażądała Sayla, wskazując las i drobną 
sylwetkę jeźdźca na drodze. - Jeśli Morana wywiesiła swoje 
wojenne chorągwie, to znaczy, że została zaatakowana.
   - Uwierzymy ci, siostro.
   Nie mówiąc nic więcej, siedemnastu jeźdźców pokłusowało 
gościńcem w stronę lasu.

   7. Jeśli trzej pilnujący młyna szlachcice mieli w nocy 
jakieś wątpliwości, to zniknęły one jeszcze przed nastaniem 
dnia. Del Velaro i jego towarzysze wyraźnie widzieli, jak 
spełniają się wszystkie proroctwa, byli świadkami porannych 
rozruchów, oglądali wzburzone tłumy z bliska, słuchali 
wieści o masakrze, dokonanej w nocy przez wysłanników Ahar - 
przesadzonych zresztą, jakby sama rzeczywistość nie była 
dość złowieszcza i krwawa. Czując do tłuszczy głęboką 
odrazę, jaką musi żywić każdy szlachcic - przecież chcąc nie 
chcąc obcowali z potęgą rozgniewanej ciżby. Już to jedno 
dało im odczuć, jak brzemienne w skutki będą nadchodzące 
wydarzenia. Wreszcie osoba arcybiskupa Wessel stanowiła 
najlepszą rękojmię, iż wkrótce dokonają się rzeczy niemałe; 
trudno sądzić, by człowiek piastujący tak wysokie godności, 
mieszał się do byle awantury.  
   Stojąc nieopodal młyna, na drewnianym moście, De Velaro z 
namysłem spoglądał ku trzem samotnym dębom-olbrzymom, 
rosnącym w odległości ćwierci mili. Tam, w ich cieniu, stali 
pod bronią muszkieterzy książęcy. Dowodzący półkompanią 
porucznik Vannon miał odeprzeć - gdyby zaszła taka potrzeba 
- każdy atak skierowany na miasto, na młyn, lub przeciw 
tłumom szturmującym wzgórze. Del Velaro i jego towarzysze 
byli tylko osobistą gwardią i strażą, eskortą tego, na 
którego barkach miał spocząć główny ciężar rozpoczynającej 
się niesamowitej i dziwnej walki.
   Dzień był chmurny, powietrze nieustannie przenikała 
drobna mżawka. Wytężając wzrok, Del Velaro usiłował dojrzeć 
żołnierzy Vannona, lecz olbrzymie dęby brodziły w rozmaitych 
krzewach i zaroślach. Mglisty półmrok, panujący pod ich 
konarami, był chyba nieśmiertelny i wieczny. Vannon dobrze 
wybrał posterunek. Kim właściwie był ten oficer, biorący 
udział w przedsięwzięciu od samego początku? Jakim sposobem 
tutaj, na prowincji, znalazł się zaufany człowiek Jego 
Eminencji arcybiskupa Wessel? Co łączyło kościelnego 
hierarchę ze starą magią Klanów, niegdyś tak potężnych w 
Saywanee? Jakie było prawdziwe tło całej tej niesamowitej 
historii ze wskrzeszonym złem Morderców i plugawym 
czarnoksięstwem, zmartwychwstałym w posępnych ruinach? Del 
Velaro był człowiekiem światłym i bywałym, widział w życiu 
niejedno i z niejednego pieca chleb jadał. Wierzył w 
szlachetne porywy - lecz nie wierzył w bezinteresownie 
szlachetne przedsięwzięcia. Dobro ze złem, tak samo z 
siebie, walczyło tylko w baśniach. Jeśli jeden z 
najpotężniejszych dostojników w państwie kosztem wielu 
trudów i wyrzeczeń przygotowywał i prowadził taką wojnę, to 
nie czynił tego wyłącznie z prawości serca. Co było do 
zyskania? Del Velaro miał przykrą świadomość, że być może - 
i najprawdopodobniej - nigdy się tego nie dowie. Był tylko 
narzędziem.
   Ale nie bezmyślnym.
   Żaden z wartujących na podwórzu szlachciców nie wiedział, 
co działo się w młynie. Tym bardziej nie mogli tego wiedzieć 
krążący po podwórzu uzbrojeni służący. Jeden tylko Del 
Velaro rozumiał, iż niechybnie dojdzie do walki na zupełnie 
innych warunkach, niż było to przewidziane. Został 
dopuszczony do sekretu: imć Wigard, kupiec, któremu zaufano, 
wedle wszelkiego prawdopodobieństwa okazał się niecnym 
zdrajcą. Del Velaro nie umiał pogodzić się z myślą, że ten 
człowiek był już przecież martwy! Wskrzeszono nędznika, 
darowano życie - tylko po to, by mógł kontynuować swą 
haniebną działalność.  
   Daleko, na Wzgórzu Ahar, tłumy najwyraźniej sforsowały 
bramę zamku, bo cień opętańczego wrzasku dobiegł aż do uszu 
strzegących młyna szlachciców. Podszedłszy do stojącego na 
moście przyjaciela, Del Sanres spojrzał tam, gdzie on.
   - I cóż myślisz, Del Velaro? - zagadnął. - Niewdzięczną, 
doprawdy, wyznaczono nam służbę. Tam oto mieszczuchy 
dokonują chwalebnych czynów, gdy my tutaj...
   - Chwalebne czyny tej tłuszczy polegają na plądrowaniu 
starego zamczyska. Jeśli wierzyć naszemu rozkazodawcy, Zamku 
Ahar bronią dwie osoby: jego władczyni i samotny król kotów.
   - Wspierani przez całe plemię Morderców.
   - Chyba nie. Widziano, jak dziś rano zjeżdżali ze wzgórza 
i udawali się w drogę. Wątpię, czy zawarto przymierze, o 
którym tyle słyszeliśmy w nocy.
   Del Sanres z narastającym zdziwieniem spoglądał na 
mówiącego.
   - Zdaje mi się, żeś uzyskał jakieś informacje, o których 
my dwaj nic nie wiemy?
   - Niewiele tych informacji, Del Sanres. Skazany jestem na 
domysły. Uważam, iż wydzielając nieco wiadomości, próbowano 
mię powtórnie przekonać do idei, w którą zwątpiłem. Bo, na 
honor, nie do końca wierzę w czyste jak łza intencje Jego 
Eminencji.
   - Czemuś dotąd o tym nie mówił?
   - Del Sanres, przyjacielu... Czy ja twierdzę, iż bierzemy 
udział w przedsięwzięciu niegodnym? To wzgórze zawsze byo 
czymś cuchnącym, plugawym i brudnym, niepodobna okryć się 
hańbą, występując przeciw niemu. Mówię tylko, że dla samej 
chwały uczestniczyć w tym możesz ty albo ja. Może jeszcze 
porucznik Vannon, a na pewno nieszczęśliwy Sau-Rees.  Ale 
Jego Eminencja arcybiskup Wessel? Nie wątpię w prawość jego 
serca. Powiadam tylko, że musi być z czymś ożeniona.  
   W milczeniu spoglądali na odległe wzgórze.
   Rozbrzmiał tętent wielu kopyt. Del Sanres pierwszy 
dostrzegł gromadę czarnych jeźdźców, pędzących na przełaj 
przez błonia. Kierowali się prosto w stronę młyna.  
   - A zatem mamy gości - powiedział Del Velaro. - Wcale 
liczna gromadka... Del Sanres, biegnij proszę do naszego 
młodego towarzysza, który chyba usnął tam, pod ścianą. Jeśli 
pan porucznik Vannon nie zastąpi w porę drogi tym zuchom... 
- urwał, bo właśnie od strony trzech dębów posunął się ku 
czarnemu oddziałowi zwarty, równy szyk wyćwiczonej piechoty 
ognistej. Mignęły żółte pludry i zielone muszkieterskie 
kaftany, słońce rozbłysło na srebrzystych morionach.
   - Tam, do licha! - zawołał Del Sanres, uniesiony 
sprawnością i szybkością manewru. - Nie ma co, wybornie 
sobie radzi ten oficer!
   - Dobre miejsce wybrał na zasadzkę - przytwierdził Del 
Velaro, oglądając się na Sau-Reesa. Ale ten już zmierzał ku 
stojącym na moście; Del Velaro ponaglił go gestem.
   - Mordercy, czy nie - powiedział, spoglądając na 
szarżujących jeźdźców - nie ma mowy, by wyszli z tego 
cało... Niemniej zaalarmuj pan służących, trzeba sprawdzić 
pistolety i muszkiety. Del Sanres, przyjacielu.
   Polecenie było rozsądne... a jednak ani Sau-Rees, ani Del 
Sanres nie ruszyli się, by je wypełnić. Pierwszy zdjął 
kapelusz; drugi osłonił oczy dłonią. Niesmowity, przejmujący 
i groźny był widok kilkunastu jeźdźców, gnających pełnym 
galopem na zwarty szyk czterdziestu karnych żołnierzy. Żaden 
z Morderców nie miał w ręku pistoletu ani szpady; nie 
rozległ się żaden okrzyk, żadne wojenne zawołanie. Ponad 
tętentem kopyt rozbrzmiały wojskowe komendy, wydawane mocnym 
i zdecydowanym głosem; muszkieterzy z pierwszego szeregu z 
trzaskiem oparli ciężką broń na forkietach. Jeszcze chwila - 
i gruchnęła równa salwa z parunastu luf! Białe kłęby 
prochowego dymu spowiły strzelających, ale w owych kłębach 
dało się słyszeć ponowny trzask składanych na forkietach 
muszkietowych rur - to gdy żołnierze drugiego szeregu 
szykowali się do oddania swojej salwy, podczas gdy ich 
koledzy z wystrzeloną bronią odchodzili do tyłu. Raz jeszcze 
zagrzmiały muszkiety, powiększając spustoszenie w gromadzie 
czarnych jeźdźców; Del Velaro nie wierzył, by pośród 
wszystkich tych ciał zwierzęcych i ludzkich, padających na 
ziemię, była choć jedna istota zdolna do dalszej walki. 
Doborowa piechota Vannona sprawiła się doskonale.
   Dym rozwiewał się powoli. Szlachcice przy młynie bacznie 
nasłuchiwali ogłosu komend. Trzeci szereg żołnierzy trwał 
nieporuszenie, z gotową do strzału bronią, osłaniając 
kolegów ładujących muszkiety. Przezorność porucznika godna 
była najwyższej pochwały.
   Lecz na pobojowisku nie było widać żadnego ruchu, który 
by tę przezorność uzasadniał. Bezpańskie wierzchowce 
rozbiegły się po błoniach; inne, poranione, rżały i tarzając 
się po murawie biły ją kopytami. Spośród jeźdźców chyba 
wszyscy polegli. Było to... niezwykłe i niepokojące. Del 
Velaro bywał na wojnach i widywał salwy regularnej piechoty. 
Nigdy nie były aż tak skuteczne. Nigdy.
   Czarne jak noc, przerażające zwierzę pojawiło się nagle 
na moście - żaden ze szlachciców nie zauważył, skąd się 
wzięło. W rozbłysku zielonych oczu Del Velaro ujrzał rzecz 
niesamowitą i ohydną: rozum. Ten płomień pełnej, ludzkiej 
świadomości był zupełnie nie na miejscu w zwierzęcej głowie 
drapieżcy i dlatego właśnie wydawał się odrażający, obcy, 
skradziony. Del Velaro sięgnął po szpadę, lecz któryś z jego 
towarzyszy szybciej dobył pistoletu - bo oto huknął strzał! 
Kula chybiła celu, zresztą chybić musiała; ludzkie oczy - a 
cóż dopiero ręka! - nie były w stanie sprostać szybkości 
poruszeń Mordercy. Wielki jak żbik czarny kształt przemknął 
pod ramieniem Del Sanresa i prysnąwszy w górę odbił się od 
piersi szlachcica. Uderzywszy następnie młodego Sau-Reesa, 
który próżno składał się do strzału z drugiego pistoletu, 
kocur pognał po ziemi i w mgnieniu oka znalazł się na 
podwórzu młyna, pomiędzy zbrojnymi sługami. Zdarzenie na 
moście rozegrało się nieprawdopodobnie szybko, ludzie ci 
ledwie zdołali chwycić za broń. Padły dwa lub trzy 
nieskładne strzały, ktoś krzyknął, inny runął na ziemię. Del 
Velaro ujrzał jeszcze, jak czarny kształt odbija się od 
ramion zbrojnego w muszkiet pachołka - i znika w cieniu 
rzucanym przez ścianę budynku. Z pistoletem w dłoni 
szlachcic ruszył w tamtym kierunku, wzywając towarzyszy, by 
szli za nim. Gdy nikt nie podjął wezwania, Del Velaro 
obejrzał się - i ujrzał obraz przerażający.
   Del Sanres, wsparty plecami o balustradę mostu, pragnął 
coś powiedzieć, ale nie mógł - albowiem rozerwane gardło 
wydawało jedynie ochrypłe i świszczące dźwięki. Spomiędzy 
palców, którymi obejmował szyję, tryskała jasnoczerwona, 
pulsująca krew. Obok, wyprostowany i sztywny, stał Sa-Rees, 
z twarzą zasłoniętą rękami. Oba pistolety leżały u jego 
stóp. Nieszczęsny stał i milczał - było w tym bezruchu coś 
strasznego. Głuchy ból i przerażenie człowieka oślepionego.
   Del Sanres, poruszając ustami i charcząc, począł 
przysiadać na słabnących nogach. Wyciągnął rękę, w której 
wciąż kurczowo ściskał rękojeść szpady - i Del Velaro 
ruszył, by podtrzymać umierającego przyjaciela. W trakcie 
tego ujrzał błonia za jego plecami. Minęło przecież co 
najwyżej dwadzieścia lub trzydzieści sekund od chwili, gdy 
samotny Morderca pojawił się na moście. A przecież Del 
Velaro uległ złudzeniu, że widzi zupełnie inną łąkę i inne 
dęby w tle... Kilkunastu żołnierzy umykało we wszystkie 
strony, rzucając broń i wzywając pomocy towarzyszy. 
Dym wciąż jeszcze ścielił się nad miejscem, gdzie stojący w 
szyku muszkieterzy dawali salwy na komendę. Nie było żadnej 
zwartej formacji, zniknął szyk. Na trawie wili się, pełzali 
i krzyczeli ludzie odziani w żółto-zielone barwy, migotały 
hełmy i porzucona broń. Na przełaj, prosto w stronę młyna, 
sunęła po ziemi mała czarna chmura. Spłynęła na drogę, 
zmieniając kształt na podłużny. Del Velaro puścił ciężkie 
ciało przyjaciela, pozwalając mu siedzieć przy barierce 
mostu - i po raz ostatni uniósł szpadę. Od czarnego węża, 
sunącego drogą, odłączyła pojedyncza sylwetka, mignęły żółte 
czy i krwawa rana ciągnąca się przez pół grzbietu. Szlachcic 
zebrał się w sobie i zadał błyskawiczne pchnięcie, poczuł 
jak rapier przeszywa coś miękkiego... Jakaś siła podcięła mu 
nogi, ból odezwał się równocześnie w kilku punktach ciała. 
Leżąc na zimnym bruku, bez kapelusza, z policzkiem przy 
samej ziemi, Del Velaro miał uczucie, iż czas spowolnił 
bieg. Niezwykle wyraźnie widział, jak Morderca z krwawą raną 
na grzbiecie, mocno kulejąc, dołącza do czarnej gromady. Na 
podwórzu uzbrojeni służący bądź to uciekli, bądź też 
próbowali strzelać z muszkietów - lecz gdy tylko huknął 
pierwszy strzał, zwarta wataha Morderców rozprysła się na 
boki, dokładnie jak stado wron, rozpraszających się na widok 
lecącego kamienia. Del Velaro prawie że uśmiechnął się 
gorzko, bo walka, którą oglądał, była tym samym, czym 
wyprawa ze szpadą na wrony...  
   Poruszywszy się słabo, szlachcic ujrzał, że nie ma już w 
dłoni rapieru - o czym dotąd nie wiedział. W nadgarstku 
prawej dłoni ziała rana, widać było pozrywane ścięgna i 
broczące krwią żyły. Obróciwszy nieco głowę, Del Velaro 
spostrzegł, iż powiększa się przy nim kałuża krwi 
jasnoczerwonej; miał więc pozrywane tętnice, tak jak 
nieszczęśliwy Del Sanres. Dziwna i niesamowita była jasność 
umysłu, którą zachował umierając. Sądził niegdyś, że śmierć 
polega na jakimś osuwaniu się w ciemność, w otchłań mroku.  
Lecz było inaczej. Czas spowalniał bieg, gdy myśli wciąż 
płynęły swoim torem.  
   Obok, nieledwie na wyciągnięcie ręki, leżał kapelusz 
oślepionego Sau-Reesa. Nie dojrzawszy ciała, Del Velaro 
zrozumiał, że jego młody towarzysz został zepchnięty do 
rzeki - w starej, zmurszałej biarierce ziała dziura, której 
wcześniej nie było. Niszczycielska siła Morderców 
przekraczała imaginację. W Samej rzeczy, to nie były istoty 
stąd... Wiedząc o istnieniu różnych mgławic, gwiazd i 
wszelkich planet, Del Velaro gotów był przypuścić, iż TO COŚ 
przybyło właśnie stamtąd...
   Musnęła go jakaś aksamitna tkanina - i ujrzał kobietę w 
zielonej sukni. Minąwszy go, wyczarowana z powietrza 
czarnowłosa piękność poszła wprost na podwórze, gdzie leżeli 
zabici i pełzali ranni, bezskutecznie żebrzący pomocy.  
Wielki kocur zbliżył się do przybyłej i usiadłszy na ziemi - 
czekał. Najwyraźniej nie zamierzał odezwać się pierwszy. Del 
Velaro ujrzał zielony błysk oczu pałających ową obcą 
inteligencją - i choć wszyscy Mordercy wyglądali dlań tak 
samo, z jakichś przyczyn był pewien, iż widzi właśnie tego, 
który samotnie pojawił się na moście.  
   - Wasz król jest ciężko ranny - powiedziała kobieta.
   Kot milczał.
   - Gdzie jest ten ksiądz, rządzący magią Klanów? - 
zapytała z irytacją.
   - Tam, gdzie go zabiłem - odrzekł kot. - W młynie, w 
wielkiej izbie, przyozdobionej węglem i kredą...
   - Jakie to są rysunki? - przerwała gwałtownie. - Nie 
mogłam dostrzec wyraźnie... Mów, jakie rysunki?
   - Niegustowne - ocenił Morderca, nie kryjąc politowania 
dla wszystkich zaklęć i całej magii świata. - Wracaj do 
swego zamku, Morano Del Ahar, zdaje się, że wciąż masz tam 
gości? Zaopiekuj się nimi, gdy my wyruszymy do Ayonny.
   - Ci w zamku już nie są groźni, szturmują teraz drzwi, 
których nie ma - powiedziała z pychą. - Co chcecie zrobić z 
Ayonną? Potrzebuję poddanych.
   - Bez obaw. Materiał na poddanych masz w zamku, w mieście 
pozostali tylko starcy i trochę dzieci.
   - Tych sobie weźcie, pozwalam.
   Kot parsknął pogardliwie. Księżna odwróciła się i ruszyła 
przed siebie. Umierający Del Velaro miał wrażenie, że jej 
postać rozpływa się w powietrzu. Lecz było to  złudzenie, bo 
nagle kucnęła tuż przy nim: ciepła, prawdziwa, z krwi i 
kości.  
   - Piękny mężczyzna - szepnęła. - Jaka szkoda... Ja 
naprawdę nic złego nie zrobiłam temu miastu, po co było 
wszczynać ze mną wojnę? Chcesz żyć, rycerzu? - zapytała.
   Blade usta konającego poruszyły się lekko. Chciał żyć, 
lecz nie umiał tego powiedzieć.
   Patrzyła pytająco.
   - Nie, to nie - rzekła powstając. Lecz ujrzawszy napięty 
kurek jednego z porzuconych pistoletów schyliła się jeszcze 
i wzięła broń do ręki. Dobiła konającego, strzelając mu 
prosto w głowę.
   Ciemności nie było, myśli biegły swoim torem. Czas 
umarł... Zalany krwią bruk, balustrada mostu, trochę nieba, 
zaś w rogu obrazu nieruchomy kłąb dymu, otulający lufę 
broni. Suknia i wystający spod niej ostry nosek kobiecego 
trzewika.
   Czas umarł. Del Velaro już zawsze miał żałować, że nie 
zdążył poprosić o życie.
   Myśli biegły swoim torem.

Łódź, styczeń 1997
                                           Feliks W. Kres

                        FELIKS W. KRES

   Urodzony w 1966 r. w Łodzi. Odkrycie I literackiego 
konkursu "Fantastyki" ("Mag", "F" 11-12/83). Opublikował u 
nas jeszcze opowiadanie "Demon Walki" ("F" 10/87) oraz, po 
wieloletniej przerwie, kiedy to rzucił się w ramiona 
konkurencyjnego "Fenixa" i "Voyagera", "Sorgethergeft" ("NF" 
7/96). Przedstawiane obecnie "AKASA. FATANH. AMARE" jest 
kontynuacją tamtej historii, ale można je czytać jako 
opowiadanie samodzielne.
   Autor kilkunastu opowiadań i dziesięciu mikropowieści 
oraz powieści. Debiut książkowy "Prawo Sępów" (1991). Laureat 
nagrody imienia Janusza A. Zajdla (1992 - za powieść "Król 
Bezmiarów") i Śląskfy w kategorii Twórca Roku (1993 - za 
powieść "Strażniczka Istnień"). Twórca oryginalnej krainy 
fantasy, tzw. Szereru, zamieszkanej przez rozumne i 
wojownicze koty. W kontaktach osobistych dusza-człowiek oraz 
szczęśliwy małżonek (żona, Kreska, atrakcyjna pielęgniarka, 
towarzyszy mu w większości konwentowych wojaży) jest Kres 
zarazem autorem opowieści brutalnych, ociekających krwią i 
pełnych duchowego okrucieństwa. Ciekawy świat, dziwna 
literacka propozycja i zupełnie odmienna (bądźcie 
błogosławione kłopoty nadmiaru!) od tego, co oferuje 
pozostała dwójka mistrzów polskiej fantasy - Andrzej 
Sapkowski i, zwłaszcza, Ewa Białołęcka.
                                                     (mp)
