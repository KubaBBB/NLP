Autor: Lucius Shepard
Tytul: Szklany smok

Z "NF" 5/93

Miłość może być bardzo kruchą rzeczą, równie kruchą jak
delikatny, szklany smok, którego szklarz wydmuchał dla młodej
kobiety, zamierzającej go porzucić. A jednocześnie może być
równie czarodziejska (lub zaczarowana) jak ten smok.  
            
Na plaży Florydy, na południe od Fort Myers, w
bungalowie krytym dachówkami i stojącym pośród palm,
mieszkał dmuchacz szkła nazwiskiem Carter McCrae, szczupły,
siwowłosy mężczyzna około pięćdziesiątki, którego opalona,
pokiereszowana bliznami twarz wyrażała cynizm będący wynikiemć
dwóch nieudanych małżeństw i licznych krótszych związków. W
warsztacie za bungalowem Carter tworzył delikatne cuda,
poszukiwane przez muzea całego świata; jednak nie czerpał
duchowej satysfakcji ze swojej pracy, ponieważ wierzył, że
każda ludzka działalność - artystyczna, polityczna czy
interpersonalna - może być tylko płytka, tylko ułomna.
Najczęściej mieszkał sam, ale od czasu do czasu jakaś
kobieta dzieliła z nim bungalow. Niektóre zostawały na noc,
niektóre na tydzień, niektóre na miesiąc czy dwa. Zwykle
były całkiem młode - co można tłumaczyć jego kompleksem
Elektry. Obecna towarzyszka, Sharon, miała dwadzieścia
cztery lata, rude włosy, jasną cerę i wrażliwe rysy,
zdradzające brak doświadczenia. Przez ostatnie dziewięć
miesięcy podróżowała po Ameryce Centralnej - jak mówiła, 
szukając życiowego celu. Carter wątpił w powodzenie tego 
zamiaru; przewidywał, że Sharon zdecyduje się na 
konwencjonalne małżeństwo i będzie dręczyć jakiegoś 
nieszczęśnika tak samo, jak jego dręczyły dwie poprzednie 
żony. Podobnie jak jego wyroby ze szkła, była śliczna i 
pusta w środku.  
     Wprawdzie Sharon miała znacznie mniej doświadczenia
życiowego, ale była równie rozczarowana jak Carter,
również na skutek swobodnego trybu życia (o ile zgadzacie
się z opinią, że zbytnie folgowanie własnym zachciankom
nieuchronnie prowadzi do rozczarowania). Sharon była
prawdziwym dzieckiem lat osiemdziesiątych, uznającym tylko
wartości materialne, wykazującym modną niechęć do wartości
duchowych i związków opartych na uczuciach. Chyba właśnie to
podobieństwo poglądów, to połączenie nudy i cynizmu
przyciągnęło ich do siebie. Przez jakiś czas udawali, że są
zakochani, a różnica wieku między nimi nie istnieje. Oboje
wiedzieli, że udają, i dlatego prowadzili ze sobą rozgrywki,
wymieniali fałszywe namiętności na przysięgi niezależności i
obserwowali wyniki. Ale pod koniec miesiąca Sharon zaczęła
wykazywać oznaki zniecierpliwienia; zauważywszy jeć
Carter - który wpadł w pułapkę, próbując przełamać jej
obojętność, co skłoniło go do przybrania nazbyt ojcowskiej
pozy - stał się milczący i zamknięty w sobie, i 
codziennie spędzał coraz więcej czasu w warsztacie, wznosząc 
mur obronny przed nadchodzącym zerwaniem. Wiedział, że to 
będzie trudne: nawet udawanie miłości wymagało emocjonalnego 
zaangażowania, które otwarło go na ból.  
     Sharon mieszkała już z nim od miesiąca, kiedy pewnego
ranka obudziła się z silną gorączką. Tego rodzaju
dolegliwości są niewątpliwie spowodowane przez wirusa, ale
przychodzą i odchodzą tak nagle, jakby zasiał je zmienny
wiatr, dmuchający przez człowieka na wylot. Carter
przygotował jej posłanie w cieniu, pod wystającym dachem
bungalowu, przyniósł czasopisma i sok owocowy. Potem
usiadł obok, zabawiał rozmową i szkicował jej usta; miała
lekko wystające przednie zęby, co nadawało twarzy wyraz
podniecającej bezbronności, a on chciał to skopiować na
twarzy szklanego anioła, którego zamierzał stworzyć. Patrząc 
na jego rękę, biegającą po papierze, nagle dostrzegła w nim 
dobrego, mocnego człowieka i powiedziała tęsknie, w 
zamyśleniu: 
     - Chciałabym cię kochać.
     Zesztywniał.
     - To świństwo tak mówić! - warknął i ruszył w stronę
warsztatu. Ale po kilku krokach przystanął, zawrócił i
usiadł obok niej na piasku. Zmierzył ją badawczym 
spojrzeniem.                   
     - Dlaczego nie możesz? - zapytał. - Z powodu mojego wieku?
     Sharon zwykle starannie unikała takich intymnych
tematów, teraz jednak wdzięczność w połączeniu z gorączką,ć
przez którą czuła się jak bezsilny i rozgoryczony 
rozbitek, skłoniły ją do szczerości.  
     - Chyba tak - odpowiedziała. - Kiedy się kochamy, wcale
o tym nie myślę. Ale później... zaczynam się zastanawiać,
jakie to dziwne, że   kochałam się z kimś o tyle starszym.
Czasami mówię sobie: "Kiedy on będzie miał sto lat, ty
będziesz miała siedemdziesiąt sześć", i to wydaje się
całkiem rozsądne. To znaczy, nasz związek. Ale potem myślę,
że kiedy tobie stuknie sześćdziesiątka, ja będę miała 
dopiero trzydzieści sześć lat, i to jest trochę bez sensu. - 
Przełknęła, bo zaschło jej w gardle. - Przykro mi.  
     Carter studiował kruchą doskonałość jej rysów: linie
wokół ust delikatne jak rysy na steatycie; powieki tak
cienkie, że w pewnym oświetleniu wydawały się przezroczyste;
kości policzkowe tak ostre, że omal nie przebiły skóry.
Pomyślał, że gdyby zdołał odtworzyć w szkle ten rodzaj 
doskonałości, wszystkie lata pracy nie poszłyby na marne.  
     - Dlaczego tak na mnie patrzysz? - zapytała
podejrzewając, że Carter chce ją wyrzucić; nie czuła się
dość dobrze, żeby maszerować na piechotę do miasta.  
     - Po prostu myślę, jaka jesteś ładna.
     Rzuciła mu gniewne spojrzenie.
     - Wcale nie jestem ładna!
     - Oczywiście, że jesteś. - Zachichotał. - Zdumiewające,
jak wiele pięknych kobiet ma o sobie kiepską opinię.
Zupełnie jakby uważały, że jeśli mają urodę, to nie
zasługują na nic więcej. Jak ty. Uparcie zaprzeczasz swoim 
zdolnościom...  
     - Nie mam żadnych zdolności. Jestem tylko kawałkiem dupy!
     - To nieprawda - zaprotestował, zaskoczony jej wybuchem.
     Wybuchnęła śmiechem.
     - Wiesz, jak się zabawiałam w Nowym Jorku? Zrobiłam się
na punka.  Nosiłam suknię ze srebrnej lamy, trupi makijaż i
pas z promiennikiem. Włosy w szpice. I chodziłam do
dyskotek. Zaliczyłam wszystkie. Kamikaze, Palladium.
Nazwałam się Futurystyczną Dziewczyną. Bramkarze lubią,
kiedy jesteś kimś specjalnym; chętniej cię wpuszczają. Więc
zostałam Futurystyczną Dziewczyną. Odmierzałam swoje życie
gazetowymi nagłówkami. Futurystyczna Dziewczyna Daje
Dupy W Toalecie Palladium.  Futurystyczna Dziewczyna Niucha
Kokę Z Pokrywy Sedesu, A Kierownik Reklamy Wali Ją Od Tyłu.
Futurystyczna Dziewczyna Obciąga Druta Czterem Świrom Z 
Nowej Fali. - Wypluła to wszystko jak strumień żółci i była 
zdumiona, że nie okazał zgorszenia.  
     - Dlaczego to robiłaś?
     - Uwielbiałam to! To byłam ja!
     - Więc dlaczego przestałaś?
     - Natrafiłam na nagłówek, którego nie mogłam znieść.            
     Sharon popatrzyła na zatokę. Spokojna toń miała
stalowoniebieską barwę, tylko na horyzoncie błyszczało
karmazynowe odbicie zachodzącego słońca. Brodźce grzebały w
brązowym błocie wzdłuż linii przypływu. Carter czekał na 
wyjaśnienie, ale ona milczała. Wreszcie zapytał o ten 
nagłówek.  
     - Futurystyczna Dziewczyna Zgwałcona. - Nie umiałać
spojrzeć mu w oczy.  - Od tamtego czasu jesteś pierwszym
facetem, z którym to robiłam. A to znaczy, że znowu jestem 
Futurystyczną Dziewczyną.  
     - To wcale nie musi być tak. 
     - Nie rozumiem - oświadczyła. - Jak możesz zaprzeczać,
skoro ja tak mówię? Ty też masz nie najlepszą opinię o 
sobie.  
     - Tak - przyznał po chwili. - Racja. Robiłem poniżające
rzeczy...  chociaż tym się nie przejmuję. Patrzę na to z
dystansu. Mój problem polega na tym, że się boję.  
     - A czego?
     - Kiedy miałem dwadzieścia parę lat, trochę
podróżowałem na własną rękę. Europa, Ameryka Południowa.
Pewnego razu trafiłem do małego miasteczka na południu
Meksyku, San Cristobal de la Cases. Zamieszkałem u jednego
starszego faceta, który przygarniał wszystkich przybłędów. On
był pisarzem, przeżył kilka okropnych małżeństw i właściwie
spisał własne życie na straty. Co wieczór siadywaliśmy całą
gromadą przy jego kominku i gadaliśmy. I prędzej czy później
John - tak miał na imię - zaczynał nam opowiadać o swoich
wizjach przyszłości. Rozmawiał z Jezusem i miał niezwykle
wyraziste sny o Apokalipsie. Armie ludzi świecących od
radioaktywności, które walczą na dnie wyschłych mórz i tak
dalej. John był romantyczną postacią. Pisaliśmy o nim w 
pamiętnikach. Tym dla nas był...  wstępem do pamiętnika. - 
We wspomnieniu zobaczył zgorzkniałą twarz Johna i usłyszał 
jego ponury głos.  
     - Ty nie masz wizji.
     - Nie, ale pod każdym innym względem upodobniłem się do
niego. Jestem tylko młodszy. Daj mi parę lat, a na pewno 
wymyślę jakąś obsesję.  
     - Chciałabym... chciałabym pomóc.
     - Pomogłaś. Piękno zawsze pomaga.
     Sharon nie potrafiła znaleźć odpowiedzi. Wreszcie zapytała:
     - Chcesz się kochać?
     - Raczej nie. Oboje wiemy, że niedługo odejdziesz.
     - Co ma jedno do drugiego?
     Zirytowany Carter wstał.
     - Nie potrzebuję pieprzenia z litości. Takie jak ty
przyjeżdżają każdym autobusem.  
     Przeciągnął ręką po oczach.
     - Przepraszam. Słuchaj, dobrze nam było ze sobą. Niech
tak zostanie, dobrze?  
     - Dobrze... skoro tego chcesz.
     - Idę popracować. Zrobię ci prezent na pożegnanie,
okay? Masz jakieś specjalne życzenie?  
     Fala gorączki przepłynęła przez nią i przyniosła
odpowiedź z niezbadanych głębi.  
     - Zrób mi smoka.
     - Dlaczego smoka?
     - Nie wiem... Może dlatego, że smoki nie istnieją.

Carter nie miał nastroju do czegoś tak skomplikowanego
jak smok. Postanowił zrobić jakąś abstrakcję. Nazwie to
"Smok". Ale kiedy przyczepił gruby bąbel płynnego szkła do
końca piszczeli, całkowicie stracił natchnienie. Wyszedł z
warsztatu, żeby strząsnąć bąbel na piasek. Słońce prawie
zaszło, smuga ognia na horyzoncie; w ostatnich blaskach dnia.
Włosy Sharon przybrały barwę płomienia, skóra jak kość
słoniowa zaróżowiła się od ognia. Na jej widok Carter poczuł
smutek i tęsknotę. Wyobraził sobie na chwilę, że podobnie 
jak muzyk potrafi stworzyć melodię doskonale wyrażającą jego 
uczucia, podniósł piszczel do ust, zamknął oczy i dmuchnął.  
     W oczach Sharon pęczniejący bąbel, wzniesiony ku
umierającemu słońcu, wyglądał jak kula czerwonego ognia.
Jak skrzydlaty, ruchliwy kształt, próbujący oderwać
się od szklanej łodygi, z której się rozwijał.  Zamrugała
oczami i pomyślała, że przeżywa halucynacje wywołane
gorączką, ponieważ wiedziała, że tak skomplikowanego
przedmiotu nie można wydmuchać jednym oddechem. Ale kształt
nie znikał, przeciwnie, nabierał coraz większej
wyrazistości, wysunął długą, wygiętą szyję i ogon, potem 
wąski jaszczurczy łeb. Przezroczysta figurka, nie większa od 
kota, była ledwie widoczna, ale Sharon nie miała żadnych 
wątpliwości: to był smok.    
     Carter wciąż nie otwierał oczu, chociaż wiedział, że
dzieje się coś niezwykłego. Zdawało mu się, że ma w płucach
niewyczerpany zapas powietrza, w gardle wyczuwał kształt
powstającego przedmiotu. A kiedy wreszcie otworzył oczy,
nawet się nie zdziwił na widok smoka, który ostrym skrętem
zerwał się ze szklanej uwięzi i wzbił się w niebo, z gracją
machając skrzydłami, stopniowo nabierając wysokości. Wypukłe
oczy smoka migotały niczym feralne klejnoty, wąski brzuch 
zdawał się wypełniony ogniem, a z każdej łuski buchała 
karmazynowa energia.  
     Smok zaczął zataczać koła nad Sharon i Carterem, krążył
po coraz mniejszej orbicie, a oni przysuwali się do siebie
coraz bliżej, przyciągani nieodpartą siłą, niczym szczątki
rozbitego statku wessane morskim wirem.  Wreszcie stanęli
obok siebie, zapatrzeni w smoka, który wówczas wykonał serię
skomplikowanych pętli nad ich głowami, przypominających
płynne ruchy rąk czarnoksiężnika nad dymiącym pentagramem.
Przez sekundę unosił się nie dalej niż na wyciągnięcie ręki;
przyglądał im się uważnie, jakby oceniając wyniki swojej
pracy. Sharon nigdy nie widziała czegoś równie pięknego.
Smok był doskonały w każdym szczególe, jego szklane szpony
krwawiły się czerwienią zachodzącego słońca, kły błyskały,
delikatny pyszczek rozciągał się w krwiożerczym uśmiechu,
wyrażającym niekłamaną satysfakcję. Sharon odwróciła się do
Cartera i ujrzała w jego twarzy niezłomny męski upór, w
którego istnienie niedawno powątpiewała. Zrozumiała, że
stworzył dla niej tę magiczną istotę powodowany głębokim
uczuciem, jakiego nie spodziewała się napotkać, a
zrozumiawszy, odwzajemniła to uczucie w pełni. Carter 
natomiast odkrył, że Sharon dostarczyła mu podstawowego 
materiału, z którego stworzył smoka, że zapaliła w nim 
iskierkę prawdziwego uczucia, którą jego oddech rozbudził do 
życia, a którą ona ukształtowała swoim życzeniem, swoją 
czarodziejską mocą, mocą kobiety obdarzonej miłością.  
     Smok zasyczał cichutko i wzbił się ponad czubki palm,
rozszczepiając światło na miriady tęczowych pryzmatów. Potem
pomknął prosto w stronę zachodzącego słońca, którego skrawek
wciąż wisiał nad horyzontem. Po chwili zniknął, a razem z
nim znikło słońce, ogłaszając koniec dnia bladozielonym
błyskiem, który przeszył nisko leżące chmury i trwał przez
jeden oddech, zanim zgasł niechętnie jak uparty sen. I jakby
ten błysk był czystą wiedzą płynącą ze snów, Sharon i Carter
uświadomili sobie, że magia zrodzona z walki pomiędzy
stępioną wrażliwością a niespokojną nadzieją jest nietrwała. 
Wkrótce oboje znajdą się w świecie odartym z magii; wkrótce
będą musieli przemówić, przełamać czar płomiennej ciszy
utkanej przez kolisty lot smoka; a wówczas zwyciężą w
miłości lub przegrają. Łatwo mogą przegrać, ponieważ miłość
jest iluzją kruchą jak szkło i promień słońca, którą trzeba 
nieustannie odnawiać. Ale na razie woleli o tym nie myśleć. 
Woleli spoglądać w dal za smokiem, za samotną prawdą ich 
życia, której żadne kłamstwa nie mogą przekreślić.  
     Księżyc wzeszedł i rzucił srebny blask na ciemne,
spokojne wody zatoki. W oddali pierwsze gwiazdy wyłaniały
się spoza bladych, widmowych chmur. Sharon i Carter zwrócili
się ku sobie i chociaż lękali się tego, co nadejdzie, noc 
rozpoczęła się bez błędu.  
                                   Przełożyła Danuta Górska

