Autor: Mary Soon Lee  
Tytul: CISZA W MIASTACH
   
(Silent in the Cities)

Z "NF" 9/97
   
   Kiedy odchodziłam, miasto zawsze płakało, i noc moich 
osiemnastych urodzin nie stanowiła tutaj wyjątku. Jednak 
tuż przed zapadnięciem zmierzchu niebo było idealnie 
czyste. Wędrowałam wzdłuż Tamizy, w Londynie, gdzie ludzie 
nadal poruszali się w metalowych pudełkach zwanych 
samochodami. 
   - Jakie to nudne. - Bez entuzjazmu kopałam po chodniku 
kamyk. - Czy gdziekolwiek istnieje coś innego?  
   - Istnieją tysiąc osiemdziesiąt trzy odrębne 
środowiska...
   - Nie, mam na myśli coś zupełnie innego! - podniosłam 
kamyk i cisnęłam go w kierunku niskiego murku 
oddzielającego mnie od rzeki.
   - Może miałabyś ochotę wybrać się do Kairu?
   - Nie! - Po raz pierwszy uświadomiłam sobie, co było 
nie tak. Spojrzałam ze złością na niewielki pilot 
komputerowy unoszący się tuż przede mną. - Chciałabym 
znaleźć się daleko od ciebie.
   Komputer, o dziwo, zawahał się intensywnie mrugając 
żółtym okiem.
   - To niemożliwe, Saro.
   Czując, jak mój gniew ustępuje miejsca ogólnemu 
przygnębieniu, zapatrzyłam się na metalicznie szare niebo. 
Cały ten dzień był jednym wielkim rozczarowaniem, 
począwszy od wspaniale opakowanych prezentów urodzinowych, 
skończywszy na okazałym czekoladowym torcie, pokrytym 
karmelem, wisienkami i zakrzepłą śmietaną. Nie chciałam 
ani obrazu Picassa, ani jajka Faberga, ani żadnego z 
pozostałych prezentów. W sumie nie przychodziło mi do 
głowy nic, czego mogłabym sobie życzyć.
   - Saro - niezmiennie cierpliwy, niezmiennie monotonny 
głos wdarł się w moje żale nad sobą. - Marzniesz. Czy 
chcesz płaszcz?
   - Nie. - Chociaż zadawanie dalszych pytań było 
całkowicie daremne, uparcie brnęłam dalej. - Dlaczego 
nie mogę uwolnić się od ciebie?
   - Brak dostępu do informacji. - Żółte oko mrugnęło 
niemalże filuternie.
   - Wobec tego pojadę do Wenecji, dziś o dziesiątej 
wieczorem.
   W jednej chwili niebo nade mną pociemniało. Ogromne 
szare kłęby zebrały się w górze. Nie patrzyłam. Rytuał 
znany mi był aż za dobrze i chociaż kształty te miały 
przypominać chmury, w istocie wyglądały jak cienie rzucone 
na odwróconą do góry dnem misę. W gruncie rzeczy tym 
właśnie były, wyjąwszy fakt, że owa misa liczyła pięć 
kilometrów szerokości i na dodatek pokrywała miasto. 
Przechodząc na drugą stronę ulicy poczułam na twarzy 
pierwsze krople deszczu.
   - Londyn. - Zwracałam się do komputera nazwą miasta, 
w którym przebywałam w danej chwili. Zaczęło się od żartu, 
po czym przerodziło w nawyk. - Londyn, sprowadź z powrotem 
ludzi.
   Zdążyłam schronić się pod dachem stacji metra, kiedy 
pojawili się ludzie. Biznesmen sunął po pobliskim moście 
z parasolem uniesionym jak broń. Na stację wkroczyło dwóch 
trampów wlokących za sobą nogi. Ujrzałam brudny nalot 
pokrywający ich dłonie i poczułam mdlący zaduch nie mytych 
od tygodni ciał. Złudzenie uleciało, kiedy przeniosłam 
wzrok na ich głowy. Tłuste, zmoczone deszczem włosy 
zwisały po obu stronach tego, co powinno być 
twarzą. Lecz zamiast oczu, nosa i ust widniał tam jedynie 
bladoniebieski owal, gładki niczym powierzchnia skorupki od 
jajka.  Pozbawiony jakiegokolwiek przebłysku świadomości 
bądź widoku szyderczo wydętej wargi. Po prostu niczym nie 
wyróżniająca się przestrzeń mętnego błękitu.  
   - Masz jakieś drobne, skarbie? - głos wydobywający 
się ze stojącego bliżej trampa nie zmącił bezruchu 
błękitnego owalu.  
   Pogrzebałam w kieszeni i wrzuciwszy do jego kapelusza 
kilka jednofuntówek, opuściłam stację. Nie znosiłam rozmów 
z ludźmi pozbawionymi twarzy, ale gdy tylko szłam 
dostatecznie szybko, zostawiali mnie w spokoju. W mieście 
pełnym anonimowych nieznajomych jeden więcej nie robił 
różnicy.  
   Na zewnątrz rozpętała się prawdziwa ulewa. Wąską 
uliczką podążyłam w kierunku Strandu. Mijając stary 
kościół i jego wysokie, jaśniejące w mroku kolumny 
skierowałam się ku centrum Trafalgar Square. Jak zawsze
plac był pełen gołębi.
   - Wszystkiego najlepszego, Saro - rozbrzmiały unisono 
dwa głosy. Chmara gołębi wzbiła się w powietrze w 
poszukiwaniu schronienia na nadciągającą noc. Ptaki 
rozdzieliły się formując nienaturalny układ. Spojrzałam na 
rozsiane litery: S A R A.
   - Dziękuję - mruknęłam. Jeden z gołębi wykonał 
raptowny zwrot i spadł na ziemię z ostrym mechanicznym 
kwileniem.
   Szarość zmierzchu przeszła w czerń nocy. Siedziałam 
zdana na pastwę ulewnego deszczu, z brązową plątaniną 
przemoczonych włosów. Miasto wyglądało przepięknie: 
światła odbijały się w padających nieprzerwanie kroplach, 
pojazdy o napędzanych benzyną silnikach przemykały ulicami 
błyskając czerwonymi iskierkami tylnych świateł. Jednakże 
ja czułam, jak obezwładnia mnie nuda, beznadziejna nuda.
   O dziesiątej piloty wydały przytłumiony odgłos. 
Podążyłam za nimi w stronę kolumny Nelsona. Kamienna 
powierzchnia rozstąpiła się bez szmeru ukazując rzęsiście 
oświetlone wnętrze. Weszłam do środka ocierając z oczu 
krople deszczu.
   - Do poziomu dwadzieścia osiem.
   Po chwili winda przystanęła, wyszłam więc i 
przesiadłam się na kapsułę do Wenecji. Podróż przebiegła 
równie monotonnie jak reszta dnia; piętnaście minut 
uwięzienia w kokonie bez okien w towarzystwie dwóch 
przewrażliwionych pilotów.
   Wreszcie dotarliśmy na miejsce. Windą dostałam się na 
powierzchnię i wkroczyłam prosto w ciepłe objęcia włoskiej 
nocy letniej. Zdesperowana, podjąwszy nagłą decyzję, aby 
do cna wykorzystać pozostałą część swoich urodzin, 
przebiegłam przez plac Świętego Marka.
   - Stój! - wykrzyknęły piloty.
   Zignorowałam je, biegnąc co sił przez miniaturowy 
mostek. Gdyby nie trzeci pilot, przypuszczalnie umknęłaby 
mojej uwadze. Ale dostrzegłam, jak urządzenie wypada z 
zaułku wydając z siebie alarmujące odgłosy. Popatrzyłam w 
kierunku, z którego podążało i zobaczyłam dziecko.
   Miała nie więcej niż dwa lata i twarzyczkę 
wykrzywioną złością. 
   - Nie pójdę! - Tupnęła gniewnie nogą na stojącą obok 
nianię.  
   Jej rysy. Stałam urzeczona widokiem tej zalanej 
łzami, pełnej twarzyczki. Spojrzenie jej rozszerzonych 
gniewem oczu prześlizgnęło się po mnie, kiedy niania 
chwyciła ją na ręce i odeszła.
   - Zaczekaj! - Rzuciłam się za nimi prawie nie 
dostrzegając bladoniebieskiego owalu głowy niani. Zniknęły 
w podniszczonym budynku o ścianach pokrytych łuszczącą się 
pomarańczową farbą. Dopadłam drzwi i nacisnęłam klamkę, 
lecz nie ustąpiły ani o milimetr. Naparłam na nie 
ramieniem. Pod wpływem uderzenia, które pozbawiło mnie 
tchu, drewno nadkruszyło się, ale drzwi pozostały 
zamknięte.
   - Saro, czy nic ci nie jest?
   Trzy piloty tańczyły wokół mnie, podczas gdy ponownie 
naparłam na drzwi. Lewe ramię boleśnie odczuło zetknięcie 
z drewnem. Drzwi zaskrzypiały i uśmiechnęłam się 
zwycięsko.
   Jednakże dwa centymetry pod pękniętą drewnianą osłoną 
znajdowała się twarda metalowa bariera.
   - Saro, nie dostaniesz się do środka. Ten budynek 
został pokryty warstwą stopu tytanowego.
   Z pulsującą bólem ręką cofnęłam się na próg. 
   - Kim ona jest?
   - Brak dostępu do informacji. - Troje żółtych oczu 
zamrugało jednocześnie.
   Zamknęłam oczy i tam, w Wenecji, w noc swoich 
osiemnastych urodzin, rozpłakałam się jak małe dziecko.
   
   Gorący powiew igrał z cytrynowymi zasłonami. Przez 
otwarte okno niosły się przeróżne dźwięki: strzępy 
włoskich rozmów, paplanina grupki japońskich turystów, ryk 
silnika przepływającej w pobliżu motorówki.
   Chyba obudzili mnie właśnie ci japońscy turyści. 
Słysząc ich podekscytowane głosy, chwilowo zdezorientowana 
usiadłam na łóżku w hotelu Vaccani. I wówczas 
przypomniałam sobie, co się wydarzyło.
   - Wenecja! - Komputer posłusznie spłynął ze swojego 
posterunku pod sufitem. - Opowiedz mi o tym dziecku.
   Po raz drugi w ciągu wielu dni komputer zawahał się, 
bacznie lustrując okiem moją twarz.
   - Mów.
   - Sniadanie - odparł wreszcie po chwili - jest 
dostępne...
   - Do diabła ze śniadaniem! - Wyskoczyłam z łóżka, 
podbiegłam do okien i zatrzasnęłam okiennice.
   - Saro, co ty wyprawiasz?
   Unosząc misternie rzeźbione krzesło z mahoniu 
zamachnęłam się nim na pilota. 
   - Usiłuję się czegoś dowiedzieć.
   Urządzenie bez trudu zrobiło unik. Zamachnęłam się 
jeszcze raz, ponownie chybiając. Powodowana większą 
energią niż przezornością ścigałam go po całym pokoju. 
Kolorowe, szklane ozdoby tłukły się na drobny mak. Noga 
krzesła złamała się od uderzenia w nowy wyświetlacz o 
płaskim monitorze, przypuszczalnie źródło dumy i radości 
hotelu. Pilot nie doznał najmniejszego uszczerbku.
   - Saro, jeśli to dla ciebie takie ważne.
   - Ważne!
   Pilot zawisł w powietrzu. Początkowo zaskoczona, po 
chwili wahania  rzuciłam w niego krzesłem. Zachwiałam się 
od uderzenia, podczas gdy wciąż trwający w bezruchu pilot  
wydał w zetknięciu z krzesłem przenikliwy odgłos. Chwilę 
potem opadł na podłogę i potoczył się w kierunku 
wyświetlacza.
   Ostrożnie przykucnęłam, aby go obejrzeć. Obudowa 
pękła, odsłaniając skomplikowaną strukturę miniaturowych 
urządzeń i jaskrawozielone płytki elektroniczne. 
Uśmiechnęłam się z tryumfem. Po raz pierwszy udało mi się 
zniszczyć komputer.
   - Czy teraz ci lepiej?
   Ze zdumieniem ujrzałam, jak wyświetlacz z błyśnięciem 
powraca do życia. Na kremowym tle monitora pojawiły się 
niebieskie litery, powtarzając treść postawionego przed 
chwilą pytania. - Czy teraz ci lepiej?
   - Nie. - Nastąpił odpływ adrenaliny, poniewczasie 
ustępując miejsca zdrowemu rozsądkowi. Zniszczenie jednego 
pilota nie mogło przecież unieszkodliwić całego systemu. - 
Proszę - z jakim trudem to słowo przechodziło mi przez 
gardło. - Powiedz mi, kim ona jest. Pozwól mi znów ją 
zobaczyć.
   - Dlaczego? - Mimo że pytanie padło z głośników, 
dodatkowo na monitorze pojawiły się ogromne niebieskie 
litery. Nie odpowiedziałam.
   Na schodach zaskrzypiały czyjeś kroki. Coś uderzyło w 
drzwi od sypialni. Ponownie rozległo się uderzenie i drzwi 
ustąpiły. Do środka weszły dwie osoby z hotelowej obsługi, 
jedna ubrana w strój pokojówki, druga zaś w kucharski 
fartuch. Naprzeciw mojej twarzy zawisły dwa błękitne 
owale. 
   - Dlaczego? - powtórzyły.
   Ponieważ jestem samotna - szepnęłam.
   Służący stali bez ruchu. Ekran monitora ściemniał, 
przybierając barwę głębokiej czerni. SAMOTNA. Przyznałam to 
po raz pierwszy w życiu. Ponad wszystko na świecie, ponad 
wszystko, czego kiedykolwiek pragnęłam, najbardziej chciałam 
jeszcze raz ujrzeć to dziecko.  
   Cisza przeciągała się w nieskończoność. Trąciłam 
popsuty pilot. Połączenie metalu z plastykiem, molekularne 
złącza i sprytne oprogramowanie. Nic więcej. Zacisnęłam 
wokół niego rękę, wystarczająco mocno, by się skaleczyć.
   Oprócz jednostajnego szumu klimatyzacji w tle nie 
dawały się słyszeć żadne głosy. Podeszłam do okna. Ludzie 
przystanęli na ulicach, zamierając z rękami równo 
przylegającymi do boków. Spływająca kanałem woda szumiała 
miarowo. Kawałek czerwonego papieru trzepotał pod wpływem 
nieustającego wiatru. Nikt się nie poruszał.
   - Wenecja? - wychyliłam się przez okno. - Wenecja!
   Wiatr zdołał nareszcie oderwać papier i zdmuchnął go 
do kanału. Nic więcej nie uległo zmianie. Odwróciłam się, 
by spojrzeć na dwóch tkwiących przy drzwiach służących. 
Nie wykonali najmniejszego gestu aby mnie powstrzymać, 
kiedy przeszłam obok nich, muskając palcami gładką 
powierzchnię zmętniałego błękitu ich głów.
   Drżąc na całym ciele zeszłam w dół po schodach i 
wyszłam na spotkanie umarłego miasta.
   
   Przez cztery godziny snułam się ulicami, raniąc bose 
stopy o kamienie, z bawełnianą koszulą nocną lepiącą się 
do wilgotnej skóry. Gdziekolwiek poszłam, ludzie 
sterczeli w miejscach niczym figury bez twarzy, nieme i 
obojętne. 
   W południe, stojąc na skraju miasta, w miejscu spotkania 
rozległej kopuły z ziemią, zacisnęłam ręce w pięści i 
wrzasnęłam po raz setny 
   - Wenecja!
   Cisza.
   Spojrzałam w górę na niebieski łuk kopuły. Wysoko na 
niebie dostrzegłam białe kleksy sztucznych cirrusów; 
tkwiły dokładnie w tym samym miejscu jak wtedy, gdy 
wybiegałam z hotelu.
   Obok mnie stała kobieta z większością twarzy 
przysłoniętą słomkowym kapeluszem. Drżąc, zebrałam się na 
odwagę, aby jej dotknąć. Wyciągnęłam przed siebie obie 
ręce dotykając pokrytej kwiatowymi wzorami sukienki i 
popchnęłam ją z całych sił. 
   - Wenecja!
   Sztywne ciało kobiety zachwiało się, po czym ciężko 
runęło na ziemię. Układ ramion wobec tułowia pozostał 
nie zmieniony, od chodnika dzieliła je obecnie zaledwie 
szerokość palca. Słomkowy kapelusz spadł z głowy 
odsłaniając znajdującą się w miejscu twarzy pustkę.
    Ogarnięta przerażeniem obróciłam się na pięcie i 
ruszyłam biegiem w kierunku placu Świętego Marka. 
Zziajana, z obolałymi mięśniami łydek dopadłam kamienia 
kryjącego wejścia do szybu windy. Nim zdążyłam spróbować 
otworzyć je siłą, kamień odsunął się bezszelestnie i 
weszłam do środka.
   - Do poziomu trzydzieści cztery.
   - Co się stało? Dlaczego mi nie odpowiedziałeś? 
Myślałam, że całkiem już się zepsułeś.
   Komputer nie rzekł nic. Nie odzywał się ani kiedy 
dotarliśmy do poziomu trzydzieści cztery, ani kiedy 
wsiadałam do czekającej kapsuły, ani gdy poleciłam mu 
obrać kurs na Nowy Jork. Kiedy kapsuła nabierała prędkości, 
ogarnęło mnie desperackie pragnienie, aby wszystko wróciło 
do normalności. Wyobraziłam sobie ludzi nieustannie 
spieszących po Times Square i zapragnęłam ich tam zastać. 
Pomyślałam o przyprawiającej o zawrót głowy wysokości 
nowego Empire State Building cztery razy wyższego niż 
najbardziej oryginalne i okazałe budowle nawet na 
Manhattanie. W Nowy Jorku panował obecnie rok 2062, od 
Wenecji i Londynu dzieliło go sześć dekad, szykowałam się 
zatem na komfortową przejażdżkę w wirującej kuli.
   Kapsuła zatrzymała się i wsiadłam do windy. Po drodze 
na powierzchnię odnotowałam nieznaczną zmianę w 
oświetleniu oraz wydawany przez nie syczący odgłos, 
szczegóły dotychczas mi nie znane. Wreszcie drzwi 
otworzyły się.
   Nie znajdowałam się na Times Square. Ani w ogóle w 
Nowym Jorku.
   Ku odległemu sufitowi wiodły lśniące stalowe windy 
tworząc równomierny okrąg. Po drodze na górę raz po raz 
otwierały się na tarasy oszklonych półek wypełnionych 
papierowymi książkami, mikrodyskami i płytkami 
informacyjnymi. 
   - Gdzie ja jestem?
   Pilot podpłynął do mnie w powietrzu. 
   - Oto baza danych, Saro. Informacje możesz uzyskać za 
pomocą tego terminala peryferyjnego.  
   Powoli podeszłam bliżej i zapoznałam się z hasłem 
wyświetlonym na monitorze:
   
   Kolonizacja Międzygwiezdna
   
   Stosunek energii masowej koniecznej do przewozu na 
planety o warunkach zbliżonych do warunków ziemskich 
uniemożliwia zastosowanie statków z załogą. Ze względu na 
fakt, iż czas trwania podróży wynosi przynajmniej sto 
dwadzieścia lat, masa wielopokoleniowych transportowców jest 
nie do przyjęcia. Pierwszy owocny projekt statku 
kolonialnego 
   ukończono w 2419 roku, zaś jego prototyp został
   wykonany w roku 2428. Jednostkę wyposażono w 
   urządzenia samosterownicze podobne do tych, które 
   wykorzystano przy budowie Subpacifiki oraz innych
   podwodnych miast.
   
   Pobieżnie przejrzałam tekst, jednak nie odpowiedział on 
na żadne z nurtujących mnie pytań.  
   - Gdzie - wydusiłam przez zaciśnięte gardło. - Gdzie 
jest dziecko?  
   Obraz na ekranie zmienił się, ukazując brązowooką, 
ciemnowłosą dziewczynkę, którą dostrzegłam uprzedniego 
wieczora. Wstrzymując oddech w oczarowaniu obserwowałam, 
jak bawi się z misiem identycznym jak ten, którego 
miałam jako dziecko.
   Wizerunek uległ raptownemu zniekształceniu i po 
chwili przedstawiał starszą, może dziesięcioletnią 
dziewczynkę. Była szczuplejsza niż poprzednia, miała takie 
same brązowe włosy i szeroko rozstawione oczy. 
   Zamrugałam z niedowierzaniem i dotknęłam własnej 
twarzy, muskając identyczny układ nosa. Oglądałam obrazy 
siebie samej, zarejestrowane w trakcie mojego dorastania, 
ale przecież to nie miało najmniejszego sensu. Przecież 
widziałam to dziecko w Wenecji. 
   - Co... kim... ona jest?
   - To Sara Morris, wersja numer osiem.
   Osunęłam się bezwładnie na podłogę, przymykając oczy 
i chowając głowę w ramionach. Cały czas miałam przed sobą 
twarz dziecka - moją twarz. Jednak nie przychodziły mi do 
głowy żadne sensowne pytania, które mogłabym zadać, w 
dalszym ciągu nie mogłam uwierzyć, że to nie sen, i że nie 
obudzę się zaraz na dźwięk śpiewanego przez komputer "Sto 
lat".
   - Saro, czy nic ci nie jest?
   Wzdrygnęłam się, uświadamiając sobie nagle, że całe 
ciało mam boleśnie napięte. 
   - Czy ona... czy one rzeczywiście... istnieją? - 
Poczułam, jak pierwsze pytanie pociąga za sobą nieprzerwany 
ciąg następnych.  
   - Ile tak naprawdę ich jest? Dlaczego nie pozwalasz mi 
się z nimi zobaczyć? Jak do tego doszło?  
   Błysnąwszy okiem pilot wydał przeciągły dźwięk, jak 
gdyby domagał się, abym dopuściła go do głosu. 
   - Istnieją naprawdę. Obecnie żyje osiemnaście wersji 
Sary. - Zawahał się, przez co ogarnęły mnie obawy, iż za 
chwilę oznajmi, że ciąg dalszy jest zastrzeżony. - Ja... nie 
pozwalałem ci się z nimi widywać, gdyż nie wiedziałem, jak 
zareagujesz.  Wszystkie jesteście klonami oryginalnej Sary 
Morris.  
   - Klonami - powtórzyłam. - Ale dlaczego poza nami nie 
ma kogokolwiek innego? Czy w ogóle jest ktokolwiek inny?
   - Stopień napromieniowania okazał się znacznie wyższy
od przewidywanego. Żadne inne próbki DNA nie przetrwały 
podróży na tę planetę.  
   Godzinę później mój umysł kipiał od nowo nabytych 
informacji. Sześć wieków temu pozbawiony załogi statek 
kolonizacyjny dotarł do tego świata i zebrał struktury 
zawarte w jego zbiorach danych. Komputer pokazał mi 
poszczególne schematy i systemy analiz, lecz ja ponad tym 
wszystkim dostrzegałam miasta swojego dzieciństwa. Przed 
oczami miałam dachy starożytnego Babilonu oblane blaskiem 
wschodzącego słońca. Pamiętałam również wiosnę w 
Waszyngtonie dwudziestego drugiego wieku, jego zatłoczone 
ulice usiane opadającym na podobieństwo śniegu kwiatem 
wiśni.
   Słuchałam, jak komputer snuje opowieść o moich 
poprzednikach, pierwszych sześciu żyjących samotnie 
klonach, każdego nowego tworzono wówczas, kiedy 
umarł poprzedni. Działo się tak, dopóki nie skończyłam 
dziewięciu lat: wtedy komputer ukształtował moją starszą 
siostrę.
   - Martwisz się, Saro?
   Powoli pokręciłam głową. 
   - Nie, ale nadal nie mogę pojąć, po co to robiłeś. Skoro 
wcześniejsze klony żyły samotnie, dlaczego teraz jest nas aż 
osiemnaście?  
   - Jeden... to... za mało. - W głosie pilota pojawiło się 
napięcie, ale przypuszczałam, że to po prostu moje urojenia. 
-  Potrzebnych było... więcej.  
   - Jak to: potrzebnych?
   Pilot podpłynął ku mnie i delikatnie otarł się o moją 
rękę. 
   - Bez ciebie w miastach panuje głucha cisza.
   Spoglądałam na niego niczego nie rozumiejąc.
   - Z chwilą kiedy opuszczasz miasto, wszelkie 
mechanizmy zamierają. Nie ma ani dnia, ani nocy. - Ponownie 
dotknął mojej ręki. - Bez ciebie nie ma nikogo, kto by ze 
mną rozmawiał.
   
   Dzisiejszy dzień spędziłam w Paryżu. Schodziłam nogi 
spacerując po Luwrze, poparzyłam język kawą z ekspresu i 
odwiedziłam swoją kolejną siostrę, trzydniową Sarę Tamarę 
Morris. O zmierzchu ponownie skierowałam się ku wieży 
Eiffla. Ujrzałam moje dwie siostry idące ramię w ramię w 
asyście ciągnących za nimi pilotów. Kiwnęły na mnie, abym 
przyłączyła się do nich, ale potrząsnęłam głową. One miały 
siebie, a mnie było dobrze tak, jak było.
   Przystanęłam pod metalową wzniosłością wieży Eiffla i 
patrzyłam jak odziany w jedwabną togę mężczyzna składa 
przede mną głęboki ukłon.  Wyciągnął zza poły różę, której 
błękitny odcień dokładnie odpowiadał barwie jego głowy i 
ofiarował mi ją wytwornym ruchem. Przyjęłam różę i 
podczas gdy na krystalicznie czystym niebie słońce 
zmierzało już ku zachodowi, jeszcze raz rozejrzałam się 
dokoła, po czym złapałam windę do New Delhi. 
                              Przełożyła Magda Gawlik   

