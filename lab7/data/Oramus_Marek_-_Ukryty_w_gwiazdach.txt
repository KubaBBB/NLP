Autor: Marek Oramus
Tytul: Ukryty w gwiazdach

Z "NF" 5/92

Tego dnia, kiedy w telewizji pojawiła się pierwsza wzmianka 
o Stalowym Ptaku, ojciec długo w nocy chodził po swoim 
gabinecie. Zanim zasnąłem, słyszałem przez ścianę, jak łapał 
zagraniczne radiostacje. Zawsze to robił, kiedy na świecie 
działo się coś niezwykłego. Tym razem jednak poszedł na 
całość: następnego dnia zwolnił się z pracy.
   - Mamy trochę oszczędności - tłumaczył matce, która jak 
zwykle zarzucała mu lekkomyślność. - Chwila jest epokowa, a 
ja mam chodzić do biura. Jeżeli to obca sonda kosmiczna, to 
za miesiąc świat zostanie wywrócony do góry nogami.
   Chyba jej nie przekonał, bo słyszałem, jak wieczorami 
często wracali do tego tematu. Ja natomiast postanowiłem być 
sprytny.
   - Tato - powiedziałem - chwila jest epokowa, a ja muszę 
chodzić do szkoły.
   Ojciec podrapał się po głowie, niby to z zakłopotaniem. 
Uśmiechnął się do mnie, jak zawsze kiedy obmyślił jakiś 
żart.
   - I co proponujesz? - spytał dla formalności, bo 
oczywiście już wiedział.
   - No... mógłbym przestać, nie? Zmora to w ogóle położył
lagę na stopnie. Demonstruje pełny zwis i szamański luz.
   - Szamański? - upewnił się ojciec.
   - Jego brat mówi, że w szkole uczą nas samych bzdur, bo 
ta sonda unieważni całą naukę ziemską.
   - Hm - mruknął ojciec poważniejąc - unieważni albo nie 
unieważni. Myślisz, że brat Zmory dostał jakiś przeciek?
   - Ale przecież oni wszystko nam dadzą. Gotowe maszyny i w 
ogóle.
   - Dadzą albo nie dadzą - odparł ojciec z niezmąconym 
spokojem. - A nawet jeśli dadzą, ktoś powinien sprawdzić, co 
to za prezenty. Najmądrzejsi z nas muszą je obejrzeć. 
Ludzkość nie może zachowywać się jak debil.
   - Te ich maszyny będą robić wszystko, co się pomyśli. 
Każdy będzie mógł im rozkazywać - wypaliłem z entuzjazmem. 
Chyba przeholowałem, ojciec zmarszczył brwi.
   - Posłuchaj - powiedział - masz bombę atomową i masz 
małpę. Dałbyś małpie bombę atomową?
   - No... nie dałbym.
   - Coś się zrobił taki skąpy? Daj jej. Bomb masz pod 
dostatkiem, a ta małpa wygląda sympatycznie. Bomba się jej 
przyda.
   - Ale ona może niechcący wysadzić się w powietrze - 
oświadczyłem z przekonaniem. - I jeszcze innym zrobi 
krzywdę.
   - No popatrz, nie pomyślałem o tym. Ty dajesz jej bombę, 
a ona myśli, że to banan. A wiesz, dlaczego tak myśli? Bo 
nie chodziła do szkoły. - Zagarnął mnie wielkim łapskiem i 
przyciągnął do siebie tak, że jego głos dobiegał zza moich 
pleców. - Pochodź jeszcze trochę, co ci szkodzi. Nie bądź tą 
małpą.
   Informacje o Stalowym Ptaku nadchodziły skąpo. Na dobrą 
sprawę nie wiedzieliśmy nawet, skąd poszła jego nazwa. 
Pojawiał się koło Ziemi, to tu, to tam, raz daleko, raz 
bliżej. Na podstawie tych manewrów uczeni wnioskowali 
przebiegle, że musi mieć własne źródło napędu. Latał sobie 
wokół nas, ani nie eksponując się specjalnie, ani nie 
starając się ukryć. Było mu zdaje się obojętne, co sobie o 
nim myślimy. Może o nas nie wiedział? Oczywiście zrobiono mu 
trochę zdjęć z satelitów, ale wszystkie ze zbyt wielkich 
odległości, żeby było widać jakieś szczegóły. Moim zdaniem 
przypominał raczej kapelusz niż ptaka.
   Przez ten pierwszy tydzień ojciec zachowywał się 
dziwacznie: wychodził gdzieś bardzo wcześnie rano, wracał 
wieczorem, zawsze z torbą na ramieniu, raz wypchaną, a raz 
prawie pustą. Coś zbierał? Był maj, na grzyby stanowczo za 
wcześnie. Zaproponowałem kiedyś, że z nim pójdę, ale 
odmówił. To nie byłoby dla ciebie ciekawe, powiedział. 
Wieczorami dłubał w piwnicy, słyszałem dzwonienie rurek czy 
prętów, raz wycie jakby generatora. Co to było, nie 
dowiedziałem się, bo drzwi zamykał na klucz, a okno 
szczelnie zasłaniał firanką. Denerwowały mnie te tajemnice.
   Z dnia na dzień ojciec zaprzestał wycieczek, za to zajął 
się troskliwie domem. Właził w najbardziej niedostępne 
zakamarki, coś tam skrobał, piłował, cementował. Moją ofertę 
pomocy odrzucił dość opryskliwie. Doszedłem do wniosku, że 
wiem, dlaczego tak się upierał przy szkole: wolał, żebym mu 
nie wchodził w paradę.
   Raz po obiedzie zagadnąłem mamę o sprawy ojca.
   - Naprawia dach - powiedziała oschle. - Połowa dachówek 
przecieka. Najwyższy czas, żeby ktoś się nimi zajął.
   - Mógłbym mu trochę pomóc - bąknąłem.
   - Lepiej pomyśl o szkole. Stopnie masz nie najlepsze.
   Znowu ta szkoła.
   Trudno było zmylić czujność ojca, nie budząc zarazem 
podejrzeń matki, ale w końcu udało mi się to. Wylazłem pod 
sam dach, otworzyłem klapę i zdębiałem: pod krokwiami, na 
których były osadzone dachówki, ktoś zawiesił wiązki 
suszonych ziół, mnóstwo jakichś drutów, cynfolii, bibułki i 
podobnych szpejów. Wyglądało to jak skład ozdób choinkowych 
przeznaczonych dla jakiejś sekty. Jedno było pewne: dachówki 
zupełnie ojca nie interesowały. Z łatwością dostrzegłem 
jedną, która pękła, rysa światła świadczyła o tym wyraźnie. 
Czyżby te wstążeczki, druciki, pręty i cynfolie miały 
odpędzać deszcz?
   Z przykrością pomyślałem, że mój ojciec zwariował.
   Niestety, wrażenie to potwierdzały wyczyny ojca w 
ogrodzie. Mieliśmy koło domu kawałek ziemi, na której 
rosło trochę warzyw. Ojciec zasadził też parę drzew owocowych, 
ale nie dbał o nie zanadto. Teraz każdą chwilę spędzał poza 
domem: rył jakieś rowy, układał kamienie, znosił nieustannie 
dziwne rośliny i sadził je w pośpiechu, ale nie na grządkach, 
jak uczciwy ogrodnik, tylko w rzędach monstrualnej długości, 
które przerzynały cały ogród tworząc dziwaczny labirynt. 
Matka zrzędziła, że trawa wyrosła za wysoko, ale ojciec ani 
myślał imać się kosiarki. I ani słowem nie wtajemniczał mnie 
w swoje plany, choć na otwartej przestrzeni o wiele trudniej 
było mnie spławić. Wreszcie przystał z niechęcią na moje 
towarzystwo i bywało, że pracowaliśmy obok siebie w 
milczeniu, wykonując całą tę absurdalną robotę, która 
zdawała się nie mieć końca.
   Doszło wreszcie do tego, do czego dojść musiało: krążący 
tam i sam Stalowy Ptak lekko się wszystkim znudził. Mogło 
minąć z dziesięć dni, odkąd się pokazał. Dni te, wbrew 
zapowiedziom ojca, w najmniejszej mierze nie wstrząsnęły 
światem. Oglądaliśmy we troje piekielnie rozwlekły program 
telewizyjny, w którym przedstawiciele różnych sił 
politycznych wypowiadali się ze swadą, co też należy począć, 
jeśli Stalowy Ptak wyląduje. Kiedy prowadzący program zadał 
mordercze pytanie, jak wygląda struktura parlamentu tam, 
skąd Ptak przybył, ojciec poruszył się groźnie, ale 
powstrzymał się od komentarza. Byliśmy obaj nieludzko 
uznojeni po całym popołudniu spędzonym w ogrodzie, nasz 
labirynt przybierał imponujące rozmiary. Powiedziałem, że 
chce mi się spać i wymknąłem się z pokoju.
   Oczy istotnie zdrowo mi się kleiły, ale przed snem 
chciałem przekartkować świerszczyk pożyczony od 
Zmory. Właśnie kończyłem przeglądać go drugi raz, analizując 
na spokojnie niektóre szczegóły, kiedy zza uchylonych drzwi 
dobiegły mnie podniesione głosy. Dopadłem bezszelestnie 
szpary i wypełzłem na korytarz. Ojciec z matką nadal tkwili 
przed telewizorem, którego poświata obrysowała miękko ich 
sylwetki. Już miałem wrócić do świerszczyka, kiedy matka 
rozpoczęła natarcie. 
   - Arnoldzie - powiedziała dobitnie i uroczyście - pal 
sześć twoją pracę. Jak wiesz, obiecaliśmy sobie wzajemną 
tolerancję w sprawach naszych dziwactw. Starałam się ze 
wszystkich sił tej umowy dotrzymać i byłoby mi się to udało, 
ale traf chciał, że wyszłam dziś rano do ogrodu. Właściwie 
to sąsiadka zadzwoniła, co my tam szykujemy. - Przerwała, 
lecz ojciec nie zareagował. - Arnoldzie, muszę ci wyrazić mój 
najgłębszy niepokój.
   Ojciec wydawał się bez reszty skoncentrowany na 
telewizorze.
   - Czy możesz mi powiedzieć, co ty do diabła wyprawiasz z 
tym Bogu ducha winnym, bezbronnym kawałkiem ziemi?
   Ojciec nie reagował. Miał chyba stalowe nerwy.
   - Kiedy przeryłeś transzejami teren pod drzewami, 
myślałam: niech tam. Choć oczywiście powinieneś wiedzieć, że 
drzewa z podciętymi korzeniami po pewnym czasie usychają. - 
Dała ojcu czas na ogarnięcie bezmiaru zbrodni, jakiej się 
dopuścił. - Kiedy zacząłeś sadzić te łodygi, myślałam: niech 
sadzi. W jesieni się wykopie i fertig. Notabene kto to 
widział przesadzać takie rozwinięte rośliny. Czy zauważyłeś, 
że niektóre zaczynały już prawie kwitnąć? Nie dziwota, że ci 
wszystkie uschły.
   - Nie wszystkie.
   - Ale większość - głos matki był surowy i pewien swoich 
racji. - Kiedy zacząłeś znosić te kamienie i układać z nich 
jakieś spirale, pomyślałam: tylko spokój, Alicjo. Chłop musi 
mieć zajęcie, chyba nie wolałabyś, żeby pił wódkę. Nie ma 
się czym przejmować. To, że inni pozbywają się kamieni ze 
swej ziemi, zbierają je i wywożą jak najdalej, o niczym 
przecież nie świadczy. Ścierpiałabym to w milczeniu, 
ścierpiałabym wszystko, gdybyś nie angażował do tych 
absurdów Artura. Cóż ci zawiniło to biedne dziecko?
   - Sam przyszedł i chciał pomagać. Miałem go przepędzić?
   Nie była to do końca prawda. Przyszedłem zobaczyć, o co 
ojcu chodzi z tym ogródkiem. Po prostu chciałem się czegoś 
dowiedzieć. Ale ojciec nie zdobył się na żadne wyjaśnienie, 
tylko powiedział: - Podaj mi tamte kamienie.
   - Ale i Artura bym przebolała, w końcu to także twój syn. 
Oboje za mało się nim zajmujemy. Czy wiesz, że on znosi do 
domu pisma z nagimi kobietami?
   Zrobiło mi się gorąco. Na szczęście ojciec stanął na 
wysokości zadania.
   - No i dobrze - powiedział - martwiłbym się, gdyby tego 
nie robił. Przynajmniej w noc poślubną nie przerazi się tych 
waszych urządzeń, jak to mnie się zdarzyło.
   - Nie zmieniaj tematu - skarciła go matka. - Dobrze 
pamiętam, że nie byłeś żadnym niewiniątkiem. Więc pomyślałam 
sobie: w porządku, niech Artur pobędzie przy ojcu. Niczego 
się wprawdzie nie nauczy, ale łyknie przynajmniej świeżego 
powietrza. Nic tylko w kółko ten komputer, gry i inne 
brednie.
   - Mówiłaś przecież, że pisma - ojciec odzyskiwał rezon. 
Jeśli matka chciała nakłonić go do skruchy, musiała się 
jeszcze solidnie napracować.
   - Nie zarzucisz mi po tym wszystkim, że byłam mało 
tolerancyjna. Ale kiedy wdarłeś się ze swoimi sadzonkami na 
grządki, które z takim trudem urządziliśmy, zrozumiałam, że 
miarka się przebrała. Rzodkiewka prawie już wschodziła! - 
krzyknęła boleśnie. - Nie wahałeś się ani przez chwilę, by 
przeorać koperek, pietruszkę i marchewkę. Dla wątpliwej 
zabawy poświęciłeś efekty naszej wspólnej pracy.
   - Wahałem się - rzekł ponuro ojciec - ale naprawdę nie 
widziałem innego wyjścia.
   - Dalie i mieczyki udały się w zeszłym roku 
nadzwyczajnie. Miałam prawo sądzić, że i teraz będzie 
podobnie. Zaczęły kwitnąć tulipany, ale ciebie oczywiście 
nic to nie obchodzi, wjechałeś ze swymi wiechciami na 
najpiękniejsze rabatki. Pytałeś mnie chociaż o zgodę?
   - Nie było czasu.
   - Czasu było aż nadto.
   - Dobrze, powiem ci - zdecydował się ojciec. - Starałem 
się urządzić ogród w tajemnicy przed tobą, bo wiedziałem, że 
cię nie przekonam.
   Matkę aż zamurowało. - Urządzić. Coś takiego. Nie 
sądziłeś chyba, że tak szeroko zakrojone roboty ziemne ujdą 
mojej uwagi. Bądźże poważny, Arnoldzie. Wprawdzie jestem 
osobą zajętą...
   - Alicjo, w tym cały szkopuł, że nie wiedziałem, za co 
się biorę. Z początku zapowiadało się to skromnie, dopiero w 
trakcie nabrało rozmachu. Z powodu tulipanów jest mi 
naprawdę łyso, ale nie byłem w stanie bardziej zacieśnić 
spirali. Teren dwa razy większy od naszego nie zdołałby 
wszystkiego pomieścić. Uwierz mi na słowo: ta spirala to 
naprawdę majstersztyk miniaturyzacji.
   - Myślę, Arnoldzie - powiedziała uroczyście matka - że 
czas, abyśmy sobie wyraźnie powiedzieli, czemu ma służyć 
twoja ostatnia działalność. Wykroczyła ona znacznie poza to, 
co przyjęło się określać jako niewinne hobby. Po co 
zawiesiłeś te bibeloty pod dachem? Po co to wszystko?
   - Szkopuł w tym - oświadczył prostolinijnie ojciec - że 
nie wiem.
   Matka usiłowała ochłonąć po tym uderzeniu. - Wiesz co, 
Arnoldzie? Wolałabym chyba, żebyś skłamał. Kompletnie 
przestałeś się ze mną liczyć, jeśli już nawet nie chce ci 
się obmyślić głupiego kłamstwa.  
   Oboje zamilkli, pochłonięci jakimś ciekawszym fragmentem.
   - Po co miałbym kłamać? - odezwał się ojciec. - Pamiętasz 
taki film archiwalny... "Bliskie spotkania trzeciego 
stopnia", jeśli się nie mylę. Puszczali go ze trzy miesiące 
temu. Pewien facet wrzucał tam ziemię przez okno do swojego 
pokoju, a potem uformował z niej wzgórze.
   - Zachowywał się dokładnie tak jak ty.
   - Do tego zmierzam. Pod wpływem jakiegoś potężnego 
impulsu zaczął robić coś, co przedtem nawet nie przyszłoby 
mu do głowy. Odczuwał po prostu wewnętrzny przymus. Nie miał 
pojęcia, dlaczego to robi, wiedział tylko, że tak musi. Od 
pewnego czasu myślę o tym bez przerwy.
   - Arnoldzie, to bardziej przerażające niż sądziłam. 
Przyznajesz oto, że jesteś automatem sterowanym przez tego 
tam...
   - Nie wykorzystuj mojej szczerości przeciwko mnie. Nic 
takiego nie powiedziałem.
   - Ale dałeś do zrozumienia.
   - Nie. Posłuchaj, nie zaprzeczam, że ostatnio moje 
posunięcia są trochę... niekonwencjonalne. Zdaję sobie 
sprawę, że coś dziwnego się ze mną dzieje, ale jednocześnie 
mam przekonanie, że pozostaję przy zdrowych zmysłach. To 
żaden dowód, wiem. Usiłuję zrozumieć, co mnie opętało - i 
nie widzę innej drogi niż brnąć w to dalej. Jest jedna 
ciekawostka: budowanie spirali dostarcza mi niewytłumaczalnej 
satysfakcji, jakiegoś spełnienia, zaspokojenia... słuchasz, 
co do ciebie mówię?
   Chyba zasnąłem, bo obudziło mnie, jak ojciec zbierał mnie 
z podłogi i zanosił do łóżka. Byłem skostniały, z 
przyjemnością zapadłem pod kołdrę. Ojciec usiadł obok, 
poczułem, że głaszcze mnie po głowie i usłyszałem dziwne 
słowa:
   - Nie staraj się być dorosły. Masz czas.
   W ciągu następnych kilku dni dokończyliśmy budowę czegoś, 
co ojciec nazywał Spiralą - kiedy o tym mówił, duże S 
narzucało się samo przez się - ja zaś Labiryntem. 
Powiedziałem o tym ojcu; rozpromienił się i nie spuszczając 
wzroku z pobojowiska, w jakie zamieniliśmy nasz ogród, 
przygarnął mnie brudną ręką.
   - Każdy z nas widzi w tym co innego - skwitował. - Ja 
linię ułożoną z kamieni i roślin, ty - pas ziemi między jej 
zwojami. Ale bez wątpienia mamy na myśli tę samą rzecz.
   Entuzjazm ojca - czy jego szaleństwo - udzielił mi się 
bez reszty. Nie pytałem już, po co kładziemy pod kamienie 
rozłożyste i kłujące kępy, z których dopiero w przyszłości 
miały wystrzelić łodygi. Wyglądało to tak, jakbyśmy kamienne 
bochenki układali na zielonych serwetkach. Ochoczo podawałem 
ojcu jego druciki i skorupki, które upychał obok kamieni 
zgodnie z niepojętą dla mnie instrukcją. Gdzieniegdzie 
sadził wiecheć rośliny, której nazwy sam nie znał, przy czym 
nie sprawiało mu żadnej różnicy, czy był on kompletnie 
suchy, czy też między zeszłorocznymi źdźbłami przebijały 
zielonkawe kiełki. Całość obsypywał ziemią - i tak 
wędrowaliśmy po ziarnach tego niesamowitego różańca.
   Uporaliśmy się z Labiryntem pod wieczór, zostawiając całe 
sprzątanie na następny dzień. Wykąpany, obciąłem sobie zbite 
o kamienie paznokcie i w radosnym poczuciu, że oto dobiegł 
końca kawał zbędnego trudu, położyłem się do łóżka. Coś mnie 
zbudziło w nocy. Wstałem; przez otwarte drzwi wlewał się do 
pokoju potok księżycowej poświaty. Była pełnia, a kwitnące 
drzewa pachniały jak oszalałe. Wyszedłem na balkon, żeby 
przyjrzeć się tej niecodziennej scenerii; blada tarcza 
księżyca zanurkowała właśnie między rzadkie obłoczki jak w 
dym dalekiego ogniska. Pod drzewami, gdzie rozciągał wężowe 
sploty nasz Labirynt, coś się poruszyło. Zamarłem i 
wycofałem się ku drzwiom, a potem przylgnąłem do chłodnej 
posadzki. Było cicho i jakby uroczyście, białe płatki 
opadały z drzew bezgłośnie jak śnieg. Ojciec, w płaszczu 
kąpielowym narzuconym na piżamę, przemieszczał się wzdłuż 
Labiryntu, przystając na długie momenty kontemplacji. 
Niekiedy rozkładał ręce i sunął tak, podobny do ptaka, 
potrącając gałęzie, siejąc za sobą białymi płatkami. To 
znikał w cieniu, i wtedy jego kształt ledwo bielał w 
półmroku, to wyłaniał się w plamie bladego światła jak 
zjawa. Nie śmiałem głębiej odetchnąć, śledziłem jego 
wędrówkę po zacieśniających się łukach, aż dotarł do środka 
Labiryntu i gałęzie drzew skryły go przede mną.
   Potem na krótko zapatrzyłem się we wzory, jakie poświata 
księżyca wyczarowywuje na obłokach. Ktoś wołał mnie 
półgłosem spod balkonu. Doszedłem do wniosku, że leżenie na 
zimnej płycie znudziło mi się i wyjrzałem przez barierkę.
   Ojciec stał na trawniku z rękami w kieszeniach płaszcza. 
Z zafrasowaniem przyglądał się swoim kapciom, całym w rosie 
i w błocie. Ale w jego głosie dźwięczało zadowolenie i jakby 
odprężenie, kiedy zawołał: - Idź spać, Artur. I zamknij 
drzwi, robi się zimno.
   Sąsiedzi, rzecz jasna, interesowali się Labiryntem, ale 
ich ciekawość wydawała się ojcu zbyt daleko posunięta. 
Dociekali głośno, czemu nasze dziwactwo ma służyć, a ojciec 
odpowiadał, że tworzymy właśnie system orientacyjny dla 
wędrownych ptaków. Nie, nie orientacyjny, tylko irygacyjny, 
i nie dla ptaków, tylko dla kretów, poprawiał się. Krety, 
stworzenia, jak wiadomo, niezmiernie pożyteczne, lada dzień 
znajdą się w fazie rozrodu. Pod żadnym pozorem nie wolno 
dopuścić, by woda zalała im nory z młodymi.
   - Dlatego tak się śpieszymy - dodawał z kamiennym wyrazem 
twarzy. - Odłożyliśmy na bok wszelkie inne prace.
   Bywało, że ojciec wychodził na jeden albo dwa kufle piwa, 
posłuchać głosu ludu, jak mówił. Celem tych peregrynacji, w 
których nieodmiennie mu towarzyszyłem, była restauracja 
"Parkowa". Zasiadaliśmy przy białych blaszanych stolikach 
wśród białych pni brzóz, ja piłem piwo karmelowe z małego 
kufla, zaś ojciec zatapiał się w myślach nad kuflami 
jasnego. Wbrew zapowiedziom nie lgnęliśmy do ludzi, nawet 
sami do siebie mało się wtedy odzywaliśmy, ceniąc sobie 
atmosferę tych rzadkich posiedzeń.
   Ale tego dnia - czy to pod wpływem Stalowego Ptaka, czy 
też trafiliśmy na dzień wypłaty - "Parkowa" pękała w szwach. 
Zaraz po wejściu wpadliśmy na brata Zmory, który dzierżył w 
obu dłoniach po kuflu i rozglądał się za wolnym miejscem. 
Cudem znaleźliśmy stolik. Czekając na kelnera ojciec pił 
piwo Zmory, interesując się kurtuazyjnie jego studencką 
karierą.
   - Niedługo sesja, co? - zagadnął. - Roboty naukowej 
pewnie pod dostatkiem?
   Brat Zmory nastroszył się lekko, ale odparł z godnością, 
że od pojawienia się Stalowego Ptaka inne sprawy pochłaniają 
ludzi nauki. Ptak wywołał ferment w środowisku i podzielił 
kadrę. W tych warunkach obiboki, do których należał starszy 
Zmora, korzystali na całego z osłabienia dyscypliny.
   - A czy świat nauki powziął już jakieś ustalenia co do 
Stalowego Ptaka? Czym jest, skąd przybył, po co...
   Zmora zasępił się. - Hm - powiedział - krążą pewne 
pomysły. Część hipotez zna pan pewnie z telewizji.
   - Drogi panie Zmora - ojciec wyprostował się w krześle - 
to, co nadaje telewizja, przeznaczone jest dla pospólstwa i 
dociekliwy umysł nie tam powinien kierować się w 
poszukiwaniu prawdy.
   Nadszedł kelner. Ojciec oddał piwo Zmorze i postawił 
przede mną kufel jasnego z wianuszkiem piany.
   - Pijesz tylko do połowy - zastrzegł, ale i tak czułem 
się pasowany na mężczyznę. Zerknąłem, czy Zmora to zauważył, 
ale był zbyt rozkojarzony.
   - Jakieś dziesięć lat temu nagrodę Nobla z fizyki 
otrzymał profesor Alfred Testa za zmatematyzowanie i 
zmodyfikowanie starszej już hipotezy nie jego autorstwa. 
Według Testy Wszechświat jest areną i zarazem wynikiem gry, 
jaką toczą ze sobą od miliardów lat najstarsze cywilizacje.
W efekcie tej gry powstała znana nam materia, prawa i stałe 
fizyczne... to wszystko, co składa się na swoistość naszego 
Wszechświata. - Zmora upił piwa. - Testa jednak przyjął 
pewne założenie... czy też był to jeden z jego wniosków - 
wie pan, znam jego pracę z omówień, człowiek nie ma czasu 
czytać wszystkiego w oryginale - że gra przebiega niejako 
korespondencyjnie. Cywilizacje nie kontaktują się ze sobą 
bezpośrednio, fizycznie - uniemożliwia to bezmiar 
rozdzielających je przestrzeni. Do kolizji dochodzi - czy 
raczej dochodziło - na granicach kontrolowanych przez nie 
stref. Strefy te oznaczały obszary obowiązywania konkretnej 
fizyki. W wyniku kolizji gracze modyfikowali parametry i 
warunki gry, aż cały kosmos został doprowadzony do 
dzisiejszego stanu.
   Tego faceta zauważyłem już wcześniej, jak zaczepiał 
kelnera, a potem z zakłopotaniem rozglądał się w 
poszukiwaniu wolnego stolika. Wiedziałem, że w końcu 
podejdzie do nas. Był wielki i gruby, w białej koszulce z 
krótkimi rękawami i płóciennych jasnych spodniach, nalany na 
twarzy. Usiadł jakoś bokiem, jak gdyby jeszcze nie stracił 
nadziei na znalezienie innego miejsca.
   Ojciec obrzucił przybysza przelotnym spojrzeniem. - I 
oczywiście z chwilą pojawienia się Stalowego Ptaka cała ta 
koncepcja wzięła w łeb.
   - No, może nie cała, ale założenie, że każda cywilizacja 
sobie rzepkę skrobie - na pewno. Do tej pory Testa miał 
komfortową sytuację: jego hipoteza była matematycznie 
niesprzeczna i kto by chciał ją podważyć, musiałby grzebać 
się w aparacie opisowym, bo w dziedzinie faktów nie było 
większych konkretów. A w matematyce Testa niestety był 
mocny.
   - Czyli fizycy mają swoją zagwozdkę.
   - No, nie tylko oni. Stalowy Ptak namieszał nie tylko 
naukowcom. Niech pan weźmie na przykład kwestie religijne. 
Dlaczego Kościół tak ostentacyjnie ignoruje obecność 
Stalowego Ptaka? No bo jeśli to jest pojazd międzygwiezdny, 
to ktoś go musiał zbudować. Ktoś go musiał pilotować albo 
zaprogramować. Ktoś go musiał tu wysłać. Stoi za nim, krótko 
mówiąc, jakiś rozum, nie-ziemski i nie-ludzki. Zaś uznanie 
tego faktu otwiera całe wachlarze nieprzyjemnych problemów 
teologicznych. - Zmora odgiął od pięści palec i zaczął 
wyliczać: - Jeśli na innych planetach są istoty rozumne, czy 
dokonało się tam również odkupienie? Czy ziemskie Ewangelie 
mają tam zastosowanie? Czy wobec tych istot - które prawie 
na pewno są poganami - uprawniona jest działalność 
misjonarska? I tak dalej.
   - No dobrze - powiedział ojciec - a co na to sam Testa?
   - Profesor Testa nie żyje - odezwał się grubas w 
koszulce. - Pół roku temu zginął w katastrofie lotniczej. 
Można się włączyć do rozmowy? - Przedstawiając się wymruczał 
jakieś nazwisko, które utonęło w ogólnym gwarze.
   Znałem tego jegomościa - tylko nie mogłem sobie 
przypomnieć skąd. Z telewizji? Gdzieś go już widziałem albo 
słyszałem jego tubalny głos. Zauważyłem, że także ojciec 
wpatrywał się w niego z uwagą.
   - Pomysł Testy jest godny pożałowania. - Grubas tylko 
tyle zdążył powiedzieć, gdyż właśnie zawisła przed nim taca 
pełna kufli z piwem. Zgarnął je zręcznie na blat, wcisnął 
kelnerowi banknot o wysokim nominale, ruchem ręki wygasił 
niemrawe przygotowania do wydania reszty. Spojrzał na nas 
przepraszająco, sięgnął po kufel i po prostu wylał sobie 
zawartość do paszczy, a jego brzucho zafalowało. Z mniejszą 
już łapczywością opróżnił do połowy drugi kufel, westchnął 
przeciągle, po czym niechętnie wrócił do spraw przyziemnych.
   - Częstujcie się, panowie, bez żenady - wskazał kufle - 
jak kto ma ochotę.
   - Pan tutejszy? - zapytał ojciec z powątpiewaniem.
   - Nie, przejazdem. Tam stoi mój samochód - machnął ręką w 
stronę parkingu.
   - I zamierza pan prowadzić po alkoholu?
   - E... - stropił się grubas. - Piwo to nie alkohol. - Nie 
certolił się zbytnio; drugi kufel pokazał dno. W dłoni 
grubasa wyglądał jak kubek. - Żona będzie prowadzić - 
oznajmił tonem odkrywcy.
   Brat Zmory bez żenady poczęstował się z jego puli.
   - Pan jest fizykiem?
   - Nie, skądże. Jeszcze by tego brakowało. Ale po 
amatorsku interesuję się tym i owym. Panowie, profesor Testa 
nie miał racji. Bardzo szanuję jego dokonania, ale wiele 
hipotez można przedstawić w sposób matematycznie 
niesprzeczny. Sam taki opis niczego jeszcze nie dowodzi. 
Możliwe, że we Wszechświecie toczyła się albo toczy jakaś 
gra. Tylko że ktoś najpierw musiał puścić to wszystko w 
ruch, zaprogramować całą maszynerię. Ktoś wyprodukował 
materię, powołał graczy, ustalił reguły - i powiedział: 
start.
   - Jest pan duchownym - wtrącił bez przekonania brat 
Zmory.
   - Z takimi nawykami? - zagrzmiał brzuchacz. Przyłożył 
następny kufel do ust; poziom piwa w naczyniu obniżał się 
piorunem. - Jestem inżynierem. Budowlanym, jeśli chce pan 
wiedzieć.
   - Ale obecność Boga w pana wywodach narzuca się sama 
przez się - ojciec pośpieszył Zmorze w sukurs.
   - Dlaczego od razu Boga? Po co ciągać do wszystkiego 
tego znużonego starca? - Wydawał się rozsierdzony, ale po 
chwili spuścił z tonu. - Widzi pan, Bóg zawsze był sytuowany 
poza granicami ludzkiej wiedzy. Najpierw jego rezydencją 
były niebiosa, potem jakieś nieokreślone miejsce poza 
Ziemią. W miarę coraz to nowszych ustaleń nauki Boga 
eksmitowano wciąż dalej i dalej. O ile się nie mylę, dziś 
Bóg przebywa poza czasem, gdzieś poza granicami widzialnego 
Wszechświata.
   - Chce pan powiedzieć, że Boga nie ma? - nastroszył się 
brat Zmory. Znać było po nim wypite piwo.
   - Bynajmniej, młodzieńcze. Ale pogląd, że Bóg pierzcha 
pod naporem reflektora myśli ludzkiej, wydaje mi się 
okropnie wulgarny. Że kryje się przed nami tam, gdzie już 
nie jesteśmy w stanie go dopaść. Bóg, młody kolego, jest 
wszędzie. Przenika wszystko i wszystkiemu jest winien. 
Uczestniczy we wszystkim jako siła sprawcza. Ale też w 
niczym mu nie przeszkadza, że jacyś gracze próbują 
przestawić klocek w jego gospodarstwie. Mnie osobiście 
denerwuje natomiast, że każdą lukę w wiedzy, każdą 
elementarną ignorancję próbuje się wypełniać ingerencją 
Boga. On nie ma na to czasu. Jego to nie interesuje.
   - A jak się to ma do tezy profesora Testy? - 
zainteresował się ojciec. - Można? - sięgnął po jeden z 
kufli zamówionych przez gościa.
   - Właśnie do tego zmierzam. Jeśli określiłem jego ideę 
mianem godnej pożałowania, to tylko ze względu na zakres, 
jakim Testa się posługuje. Czemuż jego gracze mieliby 
gustować w jakichś lokalnych przeróbkach, podczas gdy do 
dyspozycji stoi mrowie innych wszechświatów? Przyjąwszy, że 
każdy wszechświat to taki niewielki bąbel, na ich inwencję 
czeka cała piana złożona z tych bąbli. Z pewnością w 
poszczególnych wszechświatach upłynęło wystarczająco wiele 
czasu, by przynajmniej kilka cywilizacji wyrwało się poza 
ich granice i zaczęło najpierw dokonywać penetracji, a potem 
modyfikacji owej gąbki, pumeksu czy piany - jak zwał tak 
zwał - na skalę naprawdę godną uwagi. - Pochłonął następne 
piwo. - Sami panowie widzą, że do tłumaczenia takich 
prostych rzeczy nie ma co angażować Boga.
   - O ile dobrze rozumiem - podjął ojciec - nie odmawia pan 
racji profesorowi Teście, ale pod warunkiem zmiany skali. 
Gra toczy się, ale szczebel wyżej.
   - Tak jest. A przynajmniej mogłaby się toczyć. Zechce pan 
sobie wyobrazić nieskończenie rozległy plaster miodu. Jakąś 
taką monstrualną budowlę sporządzoną z materiału o strukturze 
plastra miodu. Każdej komórce tego plastra odpowiada jeden 
wszechświat, podobny z grubsza do tego tutaj - powiódł ręką 
nad głową. - Cywilizacje, które wydostały się ze swych 
komórek, prowadzą w ich bezpośredniej bliskości swoje prace. 
O innych sobie podobnych ani wiedzą, ani chcą wiedzieć, gdyż 
kontakt na takie odległości w międzyprzestrzeni przewyższa 
już wszystko co możliwe. Niektóre cywilizacje wnioskują 
jednak o istnieniu pobratymców na podstawie zmian, jakim 
ulega plaster. W tym właśnie sensie gra opisana przez 
profesora Testę trwa w najlepsze.
   - Pszczoły w plastrze miodu - westchnął ojciec.
   - Właśnie, dobrze pan to określił: pszczoły, nie 
cywilizacje. Nie należy sobie wyobrażać pod tym pojęciem 
zbiorowości podobnych do naszej, raczej są to jednorodne 
twory zajmujące względnie mało miejsca, które mogą dowolnie 
się dzielić i przybierać dowolne postacie. Ale te pszczoły 
są bardzo samotne: gdyby nawet każda z nich poświęciła się 
wyłącznie poszukiwaniu innych, prawdopodobieństwo spotkania 
należy uznać za znikome - z powodu chociażby mamucich 
rozmiarów plastra. Przypuśćmy, że pewna pszczoła operuje tu, 
na Ziemi, a najbliższa w okolicy Procjona. Jaka jest szansa, 
że na siebie trafią?
   - Mimo to mogłyby teoretycznie zaistnieć gniazda takich 
pszczół. Plaster nie ma przecież cech jednorodności, więc 
nie jest powiedziane, że dokładnie z jednej komórki na 
miliard uwolni się pszczoła. W pewnych sektorach plastra 
pszczół będzie więcej, a w pewnych mniej.
   - Na pewno.
   - Zatem nie da się wykluczyć powstawania koalicji pszczół 
- oczywiście niezmiernie rzadko, przy zaistnieniu mnóstwa 
sprzyjających czynników. Te pszczoły mogą wtedy omijać 
zakaz Testy i kontaktować się ze sobą bezpośrednio w celu - 
bo ja wiem - ustalania wspólnych reguł gry czy wspólnej 
strategii wobec plastra.
   - Nawet jeśli ma pan rację - rzekł oschle tłuścioch - to 
takich gniazd naliczy pan nawyżej cztery, pięć na cały 
plaster. Rozważmy jednak bliżej pańską sugestię. Nawet wśród 
tak zaawansowanych speców jak te pszczoły nie obejdzie się 
bez konfliktów. Nic nie wiemy wprawdzie o ich moralności, 
lecz konflikty z góry można uznać za interkosmiczną stałą. 
Ktoś spośród graczy może kwestionować niekorzystne dla 
siebie wyniki gry, próbować zmieniać reguły, zalegać z 
wypłatą tym, co z nim wygrali, albo się od niej uchylać. Co 
wtedy?
   - Ja na jego miejscu bym uciekł - powiedziałem.
   Grubas spojrzał na mnie z uznaniem. - Ja także bym nie 
czekał, aż mnie obedrą ze skóry. Próbowałbym ukryć się w 
jednej z komórek plastra albo wręcz wybudować nową. Przy 
technice, jaką dysponują te pszczoły, jest to w pełni 
realne. Oczywiście, gra pszczół to nie żaden kosmiczny poker, 
w którym stawką są określone obiekty materialne. Już prędzej 
rozgrywka idzie o to, kto zdominuje gniazdo, a kto się 
będzie musiał podporządkować. Kto narzuci swoje koncepcje 
czy metody, a kto ograniczy się do realizacji.
   - Wracając do takiego kontestatora gry: zastanawiam się, 
po co miałby ponosić dodatkowe nakłady i ryzyko, budując 
nowy bąbel, skoro inne pszczoły mają mapy tej okolicy i nowy 
element nie ujdzie ich uwagi. Gdybym ja chciał się schować, 
korzystałbym z gotowych komórek - oznajmił Zmora.
   - Brawo, młodzieńcze. Tylko że wybierając konkretną 
komórkę skazujesz się na panujące w niej warunki, 
niewykluczone więc, że ewentualna ekspedycja karna może cię 
łatwo dopaść idąc po twoich śladach. Bąbel, w którym się 
ukryłeś, jest znany twoim prześladowcom nie gorzej niż 
tobie. Tworząc nowy bąbel pszczoła-uciekinier wskazuje, co 
prawda, od razu miejsce swego schronienia, lecz w środku 
prawie wszystko zależy od jej inwencji, o ile ma dość czasu 
i sposobności, by należycie rzecz przygotować. Panowie - 
wzniósł uroczyście kufel - myślę nad tym zagadnieniem nie od 
dziś i doszedłem do wniosku, że nasz bąbel, nasz 
Wszechświat, został skonstruowany specjalnie z myślą o tym, 
aby kogoś ukryć.
   Wykorzystując zaabsorbowanie ojca dyskusją opróżniłem mój 
kufel i debatowałem, czy chwycić za następny, zanim 
nienasycony grubas pochłonie całą baterię. Kręciło mi się w 
głowie, ale w miarę: treningi z młodszym Zmorą nie poszły na 
marne.
   Z wywodów grubasa niewiele rozumiałem. Padały 
sformułowania: mur Plancka, teorie inflacyjne, zasada 
antropiczna...
   - Inflacja Wszechświata nie pozwala na przykład ustalić 
żadnych konkretnych danych przed momentem, od którego 
nastąpiła - grzmiał ten wielbiciel piwa i kosmosu. - Służy 
zatem zamazywaniu jego historii. Pokażcie mi lepszy sposób 
na zacieranie śladów! Z kolei zasada antropiczna, która - 
jestem o tym przekonany - nie w każdym bąblu obowiązuje, 
przyczynia się do wytworzenia masy różnych pod-cywilizacji, 
co nie pozwala ścigającym w krótkim czasie przeskanować 
całości bąbla, tylko zmusza ich do męczących i 
czasochłonnych podróży od gwiazdy do gwiazdy, galaktyka po 
galaktyce. Komu się będzie chciało w to bawić? - Miłosnym 
ruchem przytulił kufel do twarzy. - Tak, nasz uciekinier 
chytrze to sobie wykoncypował.
   - Chwila moment - wpadł mu w słowo Zmora - zasada 
antropiczna oraz inflacja Wszechświata są to idee w pewnym 
sensie przeciwbieżne. Pierwsza domaga się nałożenia 
precyzyjnych parametrów od samego Big-Bangu, druga zaś 
polega na ich rozchwianiu, na zamazywaniu historii, jak pan 
to słusznie określił.
   Grubas uśmiechnął się z wyrozumiałością. - Chodzi panu o 
to, czy nie wykluczają się wzajemnie? Tak się wydaje nam. 
Naszym uczonym, naszej nauce. Na wyższym poziomie z 
pewnością jest to do pogodzenia.
   Zdawało mi się, że ojciec pobladł.
   - Sądzi pan więc, że Stalowy Ptak...
   - Ja nic nie sądzę - wzruszył ramionami gruby jegomość. - 
Jestem tylko inżynierem budowlanym. - Kilkoma ruchami 
ustawił na swoim brzegu stolika piramidę o podstawie z 
czterech pustych kufli. Dopił ostatnie piwo i zwieńczył 
budowlę. - Jeśli myśli pan, że Stalowy Ptak kogoś tu 
poszukuje, to dał się pan schwytać w pułapkę własnej 
fantazji. No, na mnie czas. Przyjemnie się z panami 
gawędziło.
   - Ale przecież...
   - Powtarzam panu: jego pojawienie się tutaj to czysty 
przypadek. Czymkolwiek jest, brakuje mu programu albo 
rozeznania - inaczej by się tak nie kręcił. Zresztą, czy 
mamy pewność, że Ptak naprawdę istnieje?
   - Odprowadzimy pana - postanowił ojciec.
   - Lepiej nie... zbędna fatyga - wymruczał piwożłop. 
Ruszyliśmy jednak pospołu ku wyjściu, Zmora z jednej, ja z 
ojcem z drugiej strony. - Wie pan, co Jung napisał o UFO? 
"Widuje się coś, ale nie wiadomo co" - i potraktował 
latające talerze jako rodzaj pogłoski wizyjnej. Ludzkość 
tak się otumaniła, proszę pana, że być może zaczęła 
produkować takie projekcje na własny użytek.
   Wyszliśmy za bramę i skierowaliśmy się ku parkingowi. 
Ojciec perorował coś o obiektywizmie kamer i teleskopów.
   - Proszę nas kiedyś odwiedzić - uciął te wywody inżynier. 
Wydobył z kieszeni notes i nagryzmolił w nim coś szybkimi 
ruchami długopisu. Wsunął ojcu do ręki złożoną wpół 
karteczkę. - Dziękuję za towarzystwo. Zawsze mówię: czas 
spędzony przy piwie nigdy nie jest stracony.
   Uścisnął nam ręce i oddalił się do czerwonego merkurego o 
wypolerowanej karoserii. Na całym parkingu nie było takiego 
samochodu. Jego przednia szyba wydawała się prawie czarna, 
odbijając niebo, ciemne korony drzew. Dostrzegłem jednak w 
głębi jakby blady owal twarzy otoczony chmurą jasnych włosów. 
Inżynier wsiadł, nachylił się ku żonie, coś do niej 
zagadał. Pomachała nam ręką. Cofnęła wóz do wyjazdu, merkury 
wydostał się na szosę i zniknął nam z oczu.
   Ojciec rozwinął kartkę, wpatrując się w nią z 
niedowierzaniem. Zajrzałem obok jego ramienia: skrawek 
papieru był zupełnie czysty.
   Pierwszym miejscem, które odwiedziliśmy po rozdzierającym 
serce pożegnaniu z czerwonym merkurym, była toaleta. Czułem, 
jak wraca mi jasność myślenia.
   - A ten facet po tylu piwach wcale nie myślał o wc - 
zauważyłem. - Musi mieć pęcherz jak wielbłąd.
   - Może woli to robić w plenerze - odparł ojciec zdawkowo.
   W domu matka czekała już z kolacją. - Wyobraźcie sobie - 
oznajmiła, kiedyśmy jedli - że ktoś obcy kręcił się tu 
niedawno białym merkurym.
   - Jak wyglądał?
   - Biały, lśniący - jak prosto z myjni. Albo z fabryki.
   - Facet, nie samochód.
   - Gruby, łysy, w białej koszulce. Typ buldoga.
   - Rękawy?
   - Krótkie. Wiem, bo prowadził z łokciem wystawionym przez 
okno. Przejechał wolno, potem cofnął, jakby kogoś szukał. 
Chyba zatrzymał się naprzeciwko waszych wykopalisk. Potem 
ruszył i odjechał.
   - Sam prowadził? Nie było z nim kobiety?
   - Raczej nie. Rzuciłaby mi się w oczy. Mogła co najwyżej 
siedzieć z tyłu. Szyby miał chyba metalizowane, nic nie było 
widać.
   Spojrzeliśmy z ojcem na siebie.
   - A ten merkury - wtrąciłem - nie był przypadkiem 
czerwony?
   - Masz mnie za daltonistkę? Jak mówię biały, to biały.
   - Kobietę mógł gdzieś wysadzić - zastanawiał się ojciec - 
ale o karoseriach zmieniających kolor na zawołanie jeszcze 
nie słyszałem. Wypił też niemało: dziesięć piw, i to w jakim 
tempie. Słoń by się obalił.
   - Moglibyście jaśniej? - zniecierpliwiła się matka. 
Ojciec odchrząknął, wyraźnie zabierając się do relacji. 
Odszedłem do swoich spraw.
   Zasiadłem przy komputerze i połączyłem się z informacją 
naukową. Zażądałem danych o Wszechświecie: teorii, liczb. 
Krótko mówiąc, zamierzałem rozważyć parę modeli bąbla, w 
których najłatwiej byłoby się ukryć. Jednak zaraz na wstępie 
ogarnęły mnie wątpliwości, czy podołam ogromowi zadania. 
Budowanie wszechświatów na skalę przemysłową tylko w relacji 
inżyniera wydawało się proste. Ot, powyjmować z pudła 
mgławice, galaktyki, czarne dziury, pozawieszać w 
przestrzeni, zakręcić tym jak należy, spowodować ekspansję - 
nic trudnego, prawda? Albo wziąć kulkę i detonować ją - 
wcześniej zakodowawszy w niej swoisty program genetyczny, 
aby bąbel rozwijał się sam z siebie. Krótki kurs 
konstruowania wszechświatów. Niestety, dwie godziny to za 
mało, żeby dostatecznie wprawić się w tym zawodzie, a choćby 
pokusić o zamknięcie całego zagadnienia w algorytm. 
Wyobrażałem to sobie dość naiwnie: ustalę kilkanaście 
najważniejszych parametrów, będę je modyfikował i 
obserwował, co z tego wyniknie. Z komputerem wszystko wydaje 
się łatwe.
   W końcu musiałem przyznać, że wyprodukowanie 
programu do modelowania wszechświatów jest ponad moje siły. 
Pocieszałem się, że nawet gdybym miał taki program - od 
starszego Zmory na przykład - mój komputer z pewnością 
okazałby się dla niego za ciasny.
   Siedziałem więc przed pustym ekranem, ubolewając w głębi 
duszy, że nic mnie już nie uchroni od zajęcia się lekcjami. 
Rozległo się pukanie, skrzypnęły drzwi. Ojciec.
   - Stalowy Ptak znikł. Podali w wiadomościach.
   Stał w progu, wspierając się barkiem o futrynę. Sprawiał 
wrażenie, jakby chciał wspólnie ze mną zastanowić się nad 
tym.
   - Jak to zniknął? - powiedziałem. - Odleciał?
   - Nie, znikł. Był - i w jednej chwili zgasł jak wyłączona 
lampa. Tak mówią.
   - I co teraz zrobisz?
   Wzruszył ramionami. - Idę posłuchać Labiryntu.
   Leżałem już w łóżku, kiedy wrócił.
   - Jeszcze nie śpisz? Późno już.
   - Co powiedział Labirynt?
   - Och, Artur - ojciec ni to zaśmiał się, ni to żachnął - 
ty naprawdę wyobrażasz sobie, że Labirynt służy do śledzenia 
Stalowego Ptaka? Że to taki radioteleskop domowej roboty? 
Przecież wycelowany jest ciągle w ten sam sektor nieba, a 
Ptak latał sobie, gdzie popadło.
   - Więc po co go budowaliśmy? Po co po nim chodzisz i 
czego słuchasz?
   - Sam nie wiem - odparł równie prostodusznie jak kiedyś 
matce. - Sprawdzam, czy wszystko jest w porządku. - Zaczął 
spacerować po pokoju z rękami założonymi do tyłu. - Co do 
Ptaka, to moim zdaniem zastosował kamuflaż. Czy tak trudno 
odciąć promieniowanie, które się emituje? Wystarczy postawić 
jakieś ekrany albo włączyć pochłanianie, a potem przenieść 
się w zupełnie inny sektor sfery niebieskiej. O ile przy 
okazji nie zakryje się żadnej większej gwiazdy, rzecz jest 
praktycznie nie do wytropienia.
   - Czemu więc nie zrobił tego na samym początku?
   - Pewnie nie przypuszczał, że są tutaj ludzie. A może 
prowadził jakieś badania i nie mógł się izolować optycznie? 
Tak czy owak chyba nadal czai się gdzieś w okolicy. W 
telewizji pełny kociokwik. Dobranoc, Artur.
   - Tato...
   Zatrzymał się w progu.
   - Zastanawiałem się nad tym wszystkim... no wiesz. 
Przyszło mi do głowy, że gdybym był tym graczem z 
opowiadania o pszczołach, który przegrał, ale nie chce 
pogodzić się z klęską... 
   - Wiem, uciekłbyś.
   - Nie całkiem. Czy zwróciłeś uwagę, że te pszczoły mogą 
dowolnie się dzielić? Więc ja bym się podzielił na dwie 
części: większą i mniejszą. Większą zostawiłbym na miejscu 
dla niepoznaki, a mniejszą częścią bym uciekł i szukał 
sposobu, jak to odkręcić.
   - Sprytny pomysł, Artur. Naprawdę.
   - Piwo wzmaga predyspozycje umysłowe - stwierdziłem 
prowokacyjnie.
   Nawet się nie uśmiechnął.
   - Na pewno. Dobranoc.
   Śnił mi się Stalowy Ptak. Wisiał nad naszym ogrodem. 
Między inkrustowaną światłami podstawą pojazdu a Labiryntem 
przebiegały roje kolorowych robaczków świętojańskich.
   - Wsysa nasz Labirynt! - krzyknąłem. 
   - Nie stójmy przy oknie, jeszcze nas zauważy - powiedział 
ojciec.
   Ptak jakby go usłyszał. Strumień świetlików zrzedł i 
znikł. Powoli, majestatycznie srebrny kapelusz położył się 
na jedną stronę, jakby zamierzał wbić się blaszanym rondem w 
ziemię. Zamiast tego zaczął okrążać nasz dom, nie czyniąc 
najmniejszej krzywdy drzewom. Dopiero po chwili zrozumiałem, 
jak tego dokonał: Stalowy Ptak zmalał.
   Nadal był jednak na tyle duży, że przelatując za oknami 
przesłaniał je w całości. Wiedziałem, jak taki efekt osiąga 
się w kinie, dzięki czemu do mieszkań w wieżowcach zaglądają 
rozmaite potwory. Mimo całej teatralności taniec Ptaka, 
widziany od wewnątrz, był fascynujący. Uciekaliśmy z pokoju 
do pokoju, a on jakby zgadywał, w którym oknie ma się 
pokazać.
   - Do piwnicy - zaproponowała matka.
   Zbiegaliśmy po schodach. Coś zawirowało w powietrzu, 
stopnie nadęły się i urosły, osiągając wysokość parkanu. 
Żeby sforsować kilka ostatnich, musiałem opuszczać się na 
rękach. Z dołu piwnica wyglądała jak wielki, ciemny loch - 
nawet gdybyśmy chcieli włączyć światło, kontakt był wysoko, 
poza zasięgiem. Posadzka była chropowata, zagracona i pełna 
kurzu.
   - Tam - ojciec wskazał uchylone drzwi. Naparliśmy na nie; 
po nieskończenie długiej chwili udało się skutecznie 
zwiększyć prześwit. Od stołu, pod którym zamierzaliśmy się 
ukryć, dzielił nas niewielki odcinek, lecz nie zdążyliśmy go 
przebiec. Wielka szyba w oknie wygięła się pod naporem i 
pękła, a szkło spłynęło bezgłośnie po pancerzu Stalowego 
Ptaka. Jak mogłem widzieć w nim kapelusz? Był teraz 
wielkości sporego gołębia, miał dziób, deltowate skrzydła i 
bardzo jasne talerzyki oczu.
   Dalsza ucieczka nie miała sensu. Usiadłem na kupce 
czegoś, co wyglądało jak zwęglony kapeć. Czekałem z 
rezygnacją. Czułem, że Ptak stoi obok i przygląda się nam 
swoim jasnym wzrokiem.
   Wbrew oczekiwaniom najpierw zwrócił się do mnie.
   - To wszystko, co ze mnie zostało w ostatnim rozdaniu - 
powiedział wskazując kapeć. Wstałem i dokładnie przyjrzałem 
się kupce materii. Przypominała raczej miniaturową wiązkę 
chrustu albo powiększone monstrualnie wąsy Charlie Chaplina.
   Ojciec poruszył się, a Ptak momentalnie wycelował w niego 
swój stalowy dziób.
   - Przegrałeś, Rrayven - powiedział budząc powszechne 
zdumienie, bo dla wszystkich było to od dawna jasne. - 
Zostawiam wam Ptaka, Prawa Jasności i Rejestr Długów. 
Zaczynajcie od nowa.
   Patrzyliśmy na siebie; z Ptaka jakby uszło życie. Nadal 
tkwił w tym samym miejscu - poręczna zabawka do postawienia 
gdzieś na półce - ale jego duch gdzieś się zwyczajnie 
ulotnił.
   W powietrzu dogasał jego głos - jak dzwonienie 
kryształowego dzwonka.  
   - Nie narzekaj, Rrayven... nie wyszedłeś na tym 
najgorzej. Ptak jest w dobrym stanie, a Rejestr Długów 
krótki. Ty wpakowałeś mnie w gorsze tarapaty.
   Obraz piwnicy z wybitym oknem i Stalowym Ptakiem na 
środku posadzki zaczął nagle marszczyć się, pękać, dzielić 
na podłużne pasemka. Ktoś znajdujący się po drugiej stronie 
rozgarnął je rękami jak kurtynę. Do mojego snu wkroczyli 
ojciec z matką - lecz jakże odmienieni! Ledwo ich poznałem. 
On we fraku, z muszką na białym gorsie, ona w eleganckiej 
czarnej sukni i perłach, oboje uśmiechnięci, urodziwi niczym 
bohaterowie seriali telewizyjnych. Wyglądali olśniewająco: 
jak młodsze i lepsze wcielenia samych siebie. Emanowało od 
nich jakieś wewnętrzne światło, z którego dotąd nie zdawałem
sobie sprawy. 
   - Namnożyło się tych postaci - zakomunikował ojciec. - 
Namnożyło się tych postaci.
   - A wszystko to ty, a wszystko to ty - zawtórowała mu 
matka. - Obudź się, będziemy mieli gościa.
   I oczywiście natychmiast zbudziłem się. Ojciec z matką 
stali przede mną tacy sami jak we śnie, tak samo piękni i 
dystyngowani. Poczułem coś w rodzaju onieśmielenia.
   - Środek nocy - burknąłem. - W sam raz pora na wizyty.
   Zanim wyszli, matka wskazała mi strój, który wprawił mnie 
w zdumienie. Mnóstwo błyskotek, szwów, zamków, kieszeni, 
jasna tkanina w srebrne nitki, na plecach ni to płomień z 
wszystkich odcieni błękitu, ni to ogon pawi... Spodnie 
normalne, ciemne, trochę obcisłe, za to butów z tyloma 
bajerami jeszcze nie spotkałem. Brakowało przy nich tylko 
łyżew, bo cały kostium nadawał się raczej dla łyżwiarza 
figurowego niż dla mnie. Ale dla świętego spokoju odziałem 
się w to dziwactwo, a kiedy skończyłem, aż westchnąłem do 
lustra: noc przemieniła pucołowatego przeciętniaka w 
królewicza z bajki.
   W salonie stół był nakryty do uroczystej kolacji, 
najlepsza zastawa i sztućce. Na dwóch lichtarzach paliły się 
świece. Na mój widok matka podbiegła krokiem baleriny 
wygładzać jakieś urojone zmarszczki.
   Punktualnie o drugiej Stalowy Ptak sforsował ciemne szyby 
w oknie z taką łatwością, jak gdyby to była zdublowana 
powierzchnia wody. Nie towarzyszył temu żaden hałas; 
najmniejszy okruch szkła nie spadł na podłogę. Widziałem w 
zwolnionym tempie, że szyby omywają srebrzyste boki Ptaka 
jak obrys skanującego lasera. Ptak oderwał się lekko od 
szklanej tafli, która zasklepiła się natychmiast. Przez 
moment ciągnął za sobą nitkę szkła, która cieniała, aż 
pękła, cofnęła się sprężyście, przywarła do tafli i wtopiła 
się w nią. Byłem dziwnie pewien, że na szybie nie pozostała 
skaza.
   Srebrny pojazd wylądował precyzyjnie na stole, między 
dzbankiem z kawą a cukiernicą. Płomienie świec nawet się nie 
poruszyły. Jego skrzydła złożyły się bez pośpiechu; oczy 
miał żółtobiałe, głębokie. Po sekundzie na grzbiecie Ptaka 
odsunęła się klapka, coś wydobywając się stamtąd zawirowało 
kolorowo i tubalny głos w głębi pokoju powiedział:
   - Zechcą mi państwo wybaczyć, że nie korzystałem z 
bardziej konwencjonalnych sposobów, ale chciałem zrobić 
przyjemność Arturowi. Ptak należy do ciebie, mój chłopcze.
   Jegomość z "Parkowej" w zamkniętym pomieszczeniu wydawał 
się jeszcze większy i bardziej otyły, ale jakaś godność 
rozpromieniała jego oblicze. Bez wątpienia należał do tego 
samego gatunku ludzi, co ojciec z matką. Pękatą figurę 
opinał dobrze skrojony smoking, a biel jego koszuli raziła w 
oczy nie gorzej niż pancerz Ptaka.
   - A gdzież to zostawił pan żonę? - zainteresowała się 
matka. - Mieliśmy nadzieję ją poznać.
   - Droga pani, muszę się wytłumaczyć. Byłem i jestem tu 
sam. Słabo znam tutejsze zwyczaje, więc kiedy mąż pani 
zwrócił mi uwagę na naganność siadania za kierownicą po paru 
piwach, ratowałem się podstępem. Wywołałem fantom kobiety, 
nieszczególnie udany, bo bez gorsu i nóg. Dziś wiem, jaki to 
okropny czyn. Wstydząc się go już wtedy, ustawiłem samochód 
pod światło. Nie byłem pewny efektu, więc dodatkowo 
przyciemniłem szyby. Najusilniej proszę o wybaczenie.
   Wśród podobnych ceregieli siedliśmy do stołu. 
Podziękowałem za Stalowego Ptaka i wypowiedziałem 
grzecznościową uwagę, że niebywale przypomina swój 
pierwowzór - choć wcale tak nie uważałem.
   - Ależ, mój chłopcze - obruszył się inżynier - nie było 
żadnego pierwowzoru! Chcąc was odnaleźć musiałem nadać 
umówiony sygnał, a potem utrzymać go tak długo, aby mieć 
pewność, że nie zostanie przeoczony. Jednocześnie mój 
pojazd, który w niczym oczywiście Ptaka nie przypomina, 
okrążał Ziemię na różnych wysokościach w dzień i w nocy. 
Srebrzysty Ptak był rozległym, niskoenergetycznym fantomem, 
widocznym głównie od strony Ziemi. Musiałem wykonać pomiary 
szybko i solidnie, powtórzyć je na wszelki wypadek, a także 
przyjrzeć się pewnej liczbie niejasnych miejsc. Samo 
przeanalizowanie dziewięciu miliardów łańcuchów 
reinkarnacyjnych to nie w kij dmuchał. Nawet kiedy już was 
zidentyfikowałem, nękały mnie rozmaite wątpliwości. Żeby je 
rozwiać, wybrałem się na piwo do "Parkowej".
   - Nie obawiałeś się, że w ślad za tobą mogą tu nadciągnąć 
jednostki Yirs-Gidrisa?
   - Z takim niebezpieczeństwem zawsze należy się liczyć. 
Ale też moja wyprawa odbywa się z zachowaniem najwyższych 
środków ostrożności. Dysponowałem nawet własną eskortą, 
która z chwilą mojego zagłębienia się w bąbel wytworzyła 
fałszywy duplikat mojego pojazdu - że niby nadal jesteśmy w 
komplecie. W bąblu rozsiewałem uśpione czujniki, trudniejsze 
do wykrycia niż pył kosmiczny, które w jednej chwili dałyby 
mi znać, gdyby ktoś posuwał się za mną. Kluczyłem i robiłem 
postoje. Bardziej już obawiałem się, że was nie odnajdę, że 
nie rozpoznam, że mimo wszystkich znaków i pełnomocnictw nie 
pozyskam waszego zaufania.
   - Przybyłeś za wcześnie - stwierdził ojciec.
   - Bo mamy sytuację nie cierpiącą zwłoki. Odkąd Quand-
Esqual utracił Reguły na rzecz Yirs-Gidrisa, nasze położenie 
dalekie jest od komfortowego. Yirs-Gidris nie zawaha się 
przed zmianą Reguł, to jasne. Twierdzisz, że przybyłem za 
wcześnie. O ile? - o pięćdziesiąt, sto, dwieście lat? Jestem 
pełen uznania dla waszej roboty tutaj, ale sami chyba 
zdajecie sobie sprawę, że mniej niż dwa wieki mogą 
doprowadzić tutejszą ludzkość do piekła samounicestwienia. 
Gdybym zjawił się nieco później, pozostałyby mi wielce 
romantyczne spacery po zgliszczach.
   - To nie nasza wina - odezwała się matka. - Okazuje się, 
że tworząc sprzyjające warunki do powstawania cywilizacji 
traci się na jakości. Cywilizacje rodzą się wprawdzie 
masowo, ale żyją krótko. Z pewnych ukrytych cech materii 
ciągle nie dość dobrze zdajemy sobie sprawę.
   Inżynier z "Parkowej" pokiwał ze smutkiem głową. - Nic nie 
wiemy, nic nie umiemy - westchnął. Dopił kawę. - O tej porze 
wasze rozwiązanie powinno już dotrzeć, specjaliści Rrayven 
badają jego przydatność. Tym samym moje zadanie dobiegło 
końca.
   Żegnał się z nami z autentycznym smutkiem.
   - Byłbym zapomniał - rzekł sięgając do wewnętrznej 
kieszeni - wyprodukowałem to na żądanie pewnego policjanta. 
- Położył na stole prawo jazdy z dowodem rejestracyjnym. - W 
tym świecie bez umiejętności czynienia cudów ani rusz.
   Mrugnął łobuzersko okiem i rozpłynął się w powietrzu z 
perlistym plim! - jak czarodziej na filmach Disneya.
   Dwa dni później molestowałem ojca, w jaki sposób pojazdy 
Rrayven poruszają się w międzyprzestrzeni. Przecież tam nic 
nie ma?
   - Wytwarzają kanał przestrzenny wokół siebie i przed 
sobą. Podobnie postępują zbliżając się do bąbla. Bąble nie 
mają żadnych fizycznych granic, ich peryferie stopniowo 
przechodzą w międzyprzestrzeń. Krótko po takim przelocie 
utrzymuje się ślad przestrzenny.
   - Myślisz, że nasze rozwiązanie powstrzyma Yirs-Gidrisa? 
A co będzie, jeśli on już zmienił Reguły?
   - Rozwiązanie jest wystarczająco ogólne, aby to 
uwzględnić. Reguły mogą być takie lub inne, ale nie mogą być 
żadne.
   Rozmawialiśmy w ogrodzie, spacerując pod drzewami w 
miejscu, gdzie rozciągał się nasz Labirynt, zanim napotkany 
w "Parkowej" potężny wysłannik Formacji Rrayven nie 
wyekspediował go poza granice bąbla. Teraz mieliśmy pod 
nogami względnie równy trawnik bez śladu kamieni i 
posadzonych roślin. Drzewa przekwitły, na gałęziach pokazały 
się pierwsze zawiązki owoców.
   - Będzie mi żal tego wszystkiego - wyznał ojciec 
niespodziewanie. - Domu, drzew, nieba... tej bezcelowej 
celowości.
   Był to nasz ostatni dzień na Ziemi. Wieczorem 
zapakowaliśmy się do czerwonego merkurego. Wyjechaliśmy 
polną drogą w odludne miejsce, noc była pogodna, 
naszpikowana gwiazdami. Zatrzymaliśmy się. Pachniało 
wilgotną, świeżą zielenią, gdzieś daleko rechotały żaby.
   - Jak cicho - powiedziała matka.
   Powtórnie zagrał silnik. Dach nakrył nas stanowczym, 
nieodwołalnym ruchem. Prawie równocześnie merkury oderwał 
się od drogi. Zostawialiśmy za sobą świat, który nas 
stworzył, przyjął i gościł. Jeszcze po godzinie, gdy Ziemia 
zmalała do rozmiarów piłki, jej kontury rozmazywały mi się w 
oczach. Zrobiliśmy więcej niż ćwierć obrotu wokół Księżyca; 
na nasze przyjęcie otwarł się świetlisty lej po niewidocznej 
stronie. Merkury, w niczym już nie przypominający czerwonego 
samochodu, zaczął opadać prosto w złociste gardło.
   - Jeszcze parę lat i dowierciliby się prawdy - mruknął 
ojciec do swoich myśli. - Od dawna coś podejrzewali.
   W środku czekało potwierdzenie o przejęciu Labiryntu 
przez Formację Rrayven, gratulacje i podziękowania. 
Towarzyszyła im informacja o poczynaniach Yirs-Gidrisa 
zmierzających do skorygowania Reguł. Było oczywiste, że 
zmiana ograniczy obowiązywanie Praw Jasności oraz 
wpłynie niekorzystnie na Rejestry Długów. Dyskusyjny był 
jedynie zakres tych zmian.
   Sześć dni zajęła nam analiza otrzymanych danych i 
ustalenie sposobu, w jaki Labirynt rozproszkuje dzieło Yirs-
Gidrisa.
   Siódmego dnia ojciec zwinął Wszechświat.

luty 1992
                                             Marek Oramus

                        MAREK ORAMUS
Kierownik działu krytyki "NF" wraca jako autor opowiadania 
SF na nasze łamy po 2,5 roku (poprzednio: "Król antylop", 
"F" nr 10/89). Wydał: "Senni zwycięzcy" (Czytelnik 1982, KAW 
1989), "Arsenał" (Iskry 1985), "Wyposażenie osobiste" (Iskry 
1987), "Hieny cmentarne" (Śląsk 1989), "Dzień drogi do 
Meorii" (Iskry 1990).
   Opowiadanie "Ukryty w gwiazdach" należy do ożywającego w 
Polsce nurtu fantastyki realistycznej, dziejącej się w dużej 
mierze tu i teraz. Tak było w drukowanych u nas tekstach 
Pietruchy, Huberatha; podobnie w opowiadaniach innych 
autorów drukowanych na konkurencyjnych łamach.
                                                   (mp)

