Ilia Warszawski
Pojedynek
(ze zbioru: Stało się jutro)
przełożył z rosyjskiego Michał Siwiec
-----------------------------------------

Przy końcu schodów przesadził poręcz i pomknął przez westybul. Czasu pozostało niewiele, równo tyle, by zająć pozycję wyjściową na początku alei, rozwalić się na ławeczce i doczekawszy się wyjścia drugiego roku zaprosić ją na mecz. Następnie zjedzą kolację w studenckiej stołówce, po czym... Co będzie później, nie wiedział. W takich sprawach zawsze polegał na swojej intuicji. Był już myślami w parku, kiedy w głośniku rozległ się głos:
- Studenta pierwszego roku, Mucharzyńskiego, indeks fenotypu tysiąc trzysta osiemdziesiąt sześć łamane przez szesnaście em be pilnie wzywa do siebie dziekan wydziału radiotechnicznego.
Decyzję trzeba podjąć natychmiast. Do zbawczych drzwi pozostało zaledwie kilka kroków. Złożywszy usta w trąbkę, odchyliwszy rękami uszy, zmrużywszy lewe oko i utykając na prawą nogę spróbował przemknąć obok analizatora fenotypu. 
- Przestańcie pajacować, Mucharzyński! 
To już był głos samego dziekana. 
"Spóźniłem się!"
W ciągu ułamków sekundy urządzenie analityczne na podstawie wskazanego indeksu wyszukało go wśród dziesięciu tysięcy studentów i teraz obraz wykrzywionej gęby widniał na teleekranie w gabinecie dziekana. Mucharzyński przywrócił wargom normalne położenie, puścił uszy i z wciąż jeszcze zmrużonym okiem zaczął rozcierać kolano prawej nogi. Chwyt ten, jak sądził, powinien był przekonać dziekana, że to nagły atak reumatyzmu. Ciężko westchnąwszy, wciąż jeszcze utykając, skierował się na drugie piętro. Przez kilka minut dziekan z zainteresowaniem przyglądał się jego fizjonomii. Twarz Mucharzyńskiego przyjęła odpowiadający sytuacji wyraz ponurego skupienia. Obliczał on w myślach, ile trzeba mu będzie czasu ha dogonienie tej studentki drugiego roku, jeżeli dziekan...
- Powiedzcie, Mucharzyński, czy was coś w ogóle interesuje?
Dziwne pytanie. Interesowało go wiele rzeczy. Po pierwsze to, kogo bardziej kocha: Nataszę czy Musie; po drugie, pozycja "Spartaka" w tabeli turniejowych rozgrywek; po trzecie, ta studentka drugiego roku; po czwarte... słowem, krąg jego zainteresowań był dość szeroki, ale nie warto byłof wtajemniczać w to wszystko dziekana.
- Interesuje mnie zawód inżyniera radiotechnika - odpowiedział skromnie.
Było to prawie zgodne z prawdą. Wszystkie jego życiowe plany w ten lub inny sposób ściśle związane były z pobytem w miasteczku uniwersyteckim, do którego, jak wiadomo, ludzie przyjeżdżają po to, by... i tak dalej.
- W takim razie możecie mi wyjaśnić, dlaczego pod koniec drugiego semestru nie zdaliście ani jednego zaliczenia? 
Oj, niedobrze - pomyślał Mucharzyński - skreślą, jak amen w pacierzu, skreślą.
- Może dlatego, że specyfika maszynowego nauczania... - zaczął niepewnie.
- O właśnie, specyfika - przerwał mu dziekan. - Już trzy automaty uczące odmówiły zajmowania się wami. Na co wy liczycie?
Najtaktyczniej było uznać to pytanie za retoryczne i pozostawić je bez odpowiedzi.
Dziekan z zadumą bębnił palcami w stół. Mucharzyński patrzył przez okno. Alejką szła rudowłosa studentka drugiego roku. Idący obok niej dryblas w błękitnej
podkoszulce niósł wiosła. Chyba wszystko jasne. Drugi "bilet na mecz trzeba będzie odstąpić komuś, w pobliżu stadionu zawsze kręci się dużo ładnych medyczek.
- Nie chciałbym was skreślać nie przekonawszy się uprzednio, że próby dania wam inżynierskiego wykształcenia skazane są na niepowodzenie. 
Mucharzyński najchętniej zrejterowałby, ale było to ryzykowne.
- Bardzo się cieszę - powiedział opuściwszy głowę - że wierzy pan jeszcze w moje możliwości.
- Gdyby mowa była o pańskich możliwościach, to już od dawna nie byłoby pana na liście studentów. Ja mam na myśli możliwości automatów uczących, w które jeszcze wierzę. Słyszeliście o UWZSZ?
- Oczywiście... to... 
Pauza stawała się męcząca.
- Oczywiście, że słyszeliście - uśmiechnął się dziekan - przecież na pewno czytacie wszystkie prace katedry automatów uczących. UWZSZ to Uniwersalny Wykładowca ze Sprzężeniem Zwrotnym. Mam nadzieję, że wiecie, co to takiego sprzężenie zwrotne?
- No cóż, w ogólnych zarysach... - powiedział ostrożnie Mucharzyński.
- Będę demonstrować UWZSZ na międzynarodowym kongresie w Wiedniu. Teraz w celu określenia jego funkcjonalnych możliwości, uczy on kontrolną grupę studentów. Bardzo nie chciałbym w wyraźny sposób obniżać średniej ocen jego uczniów, ale elementarna przyzwoitość każe mi wypróbować go na takiej... hmm... takim... e-e-e... no, słowem na was. Krótko mówiąc, włączam pana do kontrolnej grupy.
- Dziękuję.
- Mam nadzieję, że wbije on panu do głowy przynajmniej minimalną ilość wiadomości, jego schematy... 
Schematy jakichś tam automatów niewiele interesowały Mucharzyńskiego. Z wyrazem napiętej uwagi na twarzy myślał o tym, że prawdopodobnie kończy się już pierwsza połowa i że w najgorszym wypadku Natasza...
- ... W ten sposób w czasie nauki wasz mózg tworzy jedną całość z urządzeniem analitycznym automatu, które bez przerwy zmienia taktykę nauczania w zależności od przebiegu przyswajania materiału przez studenta. Jasne?
- Jasne.
- Dzięki Bogu! Możecie iść. 
... tysiąc trzysta czterdziesty drugi rekonesans logiczny, szesnasty wariant dowodu teorii i znów urządzenie blokujące przekazuje sygnał: "Materiał nie przyswojony". Zmiana taktyki. Znów rekonesans logiczny. "Udowodnienie teorii wymaga posiadania wiadomości z zakresu szkoły średniej." Rozkaz: "Przystąpić do wykładania początków algebry". Sygnał: "Materiał przyswojony w stopniu dostatecznym", przeskok na dowód teorii, pod koniec dowodu - sygnał: "Wyjściowe wiadomości zapomniane", znów rozkaz, znów rekonesans logiczny... Na tablicy zapala się czerwony sygnał: "Przegrzanie", z transformatora wali dym. Automat wyłącza się.
Mucharzyński zdejmuje z głowy dipol i wyciera pot. Tego jeszcze nie było! On czuje nawet sympatię do starego elektronowego lektora-egzaminatora. Z nim jest nieporównanie łatwiej: można przespać cały wykład, a potem po prostu nie odpowiedzieć na pytanie. Przy UWZSZ człowiek nie uśnie! Dobrze, że automatyczny system bezpieczeństwa od czasu do czasu wyłącza go. Rozmyślania Mucharzyńskiego przerywa dzwonek wideofonu. Na ekranie dziekan.
- Dlaczego próżnujecie?
- Automat się chłodzi.
Na nieszczęście na tablicy zapala się zielona lampka. Mucharzyński wzdycha i umocowuje na głowie dipol. Znów logiczny rekonesans i w mózgu Mucharzyńskiego pojawiają się znienawidzone przezeń równania. Usiłuje walczyć z automatem, myśli o tym, co by było, gdyby Demientiew nie spudłował pod koniec drugiej połowy, próbuje wyobrazić sobie studentkę drugiego roku w dwuznacznych sytuacjach, ale wszystko na nic. 
... logiczny rekonesans, sygnał, rozkaz, zmiana taktyki, sygnał, logiczny rekonesans... 
Upływa siedem dni i o cudo! Nauka już nie wydaje się Mucharzyńskiemu tak męcząca. Automat widać też się do niego przystosował. Coraz rzadziej zapalają się sygnały przegrzania.
Upływa jeszcze tydzień i znów głośniki drą się na cały instytut:
- Studenta pierwszego roku, Mucharzyńskiego, indeks fenotypu tysiąc trzysta osiemdziesiąt sześć łamane przez szesnaście em be wzywa dziekan wydziału radiotechnicznego.
Tym razem nie chowa się przed wszystkowidzącymi oczami fenologicznego analizatora.
- Gratuluję wam, Mucharzyński - mówi dziekan - jak się okazuje, macie niezwykłe zdolności.
Po raz pierwszy w życiu Mucharzyński rumieni się.
- Sądzę - odpowiada skromnie - że należałoby raczej mówić o zadziwiających możliwościach UWZSZ, to rzeczywiście wspaniały wynalazek.
- Kiedy mówię o waszych zdolnościach, to mam na myśli właśnie was, co zaś się tyczy UWZSZ, to dwutygodniowy kontakt z wami nie wyszedł mu na dobre. Teraz nie jest to już zwykły automat, lecz jakiś donżuan, Casanovą, po prostu babiarz, stawia wyższe oceny tylko ładnym studentkom. Ponadto stał się zajadłym kibicem piłkarskim i zaraził tą pasją całą kontrolną grupę studentów. Niesamowicie się rozleniwił. Jutro go demontujemy, a was, sami rozumiecie...
- Rozumiem. Życzę panu dalszych sukcesów w nauczaniu tych... hmm... no słowem, studentów.
Ukłoniwszy się nisko Mucharzyński uszył w stronę drzwi.
- Dokąd?!
- Jak to dokąd? Kupić bilet do domu. Przecież skreślił mnie pan z listy studentów.
- Rzeczywiście, skreśliliśmy pana z listy studentów, ale za to mianowaliśmy starszym laborantem katedry automatów uczących. Odtąd ani jedna maszyna ze sprzężeniem zwrotnym nie opuści laboratorium nie wytrzymawszy pojedynku z wami. Jesteście dla nas bezcennym skarbem!

