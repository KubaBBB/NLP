Autor: PIOTR WITOLD LECH
Tytul: Karim Gryf

Z "NF" 6/98

                                 Piotrowi "Raku" Rakowi

   Tio kiwał głową.
   - Tak, tak - mówił szybko, nerwowo. - Musisz go dobrze 
naostrzyć, Jen... Co by było, gdybyś nie załatwił sprawy 
jednym cięciem?  
   Kat milczał. W skupieniu przykładał ostrze topora do 
wirującego kamiennego koła.  
   - Jen, a powiedz mi, proszę - ściszył głos do szeptu - 
ilu już ludzi zabiłeś? No ilu? Powiedz, Jen!  
   Kat uśmiechnął się ponuro. Z pogardą.
   - Odejdź, łachmyto - wycedziły wąskie, okrutne usta.
   - Lubisz to, Jen? Co, Jen? - Tio wymachiwał już teraz 
rękami.  - Jesteś mordercą, Jen, wiesz, zwykłym draniem na 
usługach skurwysyna! Słyszysz! Skurwysyn na usługach 
skurwysyna!  
   Sprzedawcy i klienci przy straganach odwrócili głowy.  
Paru z nich ujrzawszy, kto jest sprawcą zamieszania, 
popukało się w czoło.  
   Rzeźnik odłożył topór i bezradnie rozłożył ręce.  "On 
znowu fiksuje" - wrzasnęły na raz   dwie przekupki.  Gruba, 
poczciwa Dorżha wytoczyła się zza stosów warzyw i owoców. 
Pogroziła palcem szaleńcowi.  
   - Tio! Jesteś niegrzeczny. Nie zwracaj się tak do pana 
Bondara.  
   Tio odskoczył przerażony. Lillith była bardzo 
niebezpieczna. Wszyscy w Lyn o tym wiedzieli. Jako nałożnica 
samej Nefres, gustowała w okrucieństwie. Jej ulubioną 
rozrywką było przyglądanie się twarzom umierających 
skazańców.  
   Tio padł na twarz.
   - O boska! Pożądanie Bogów i najpiękniejsza we 
wszechświecie! Jam twój niewolnik.  
   Śmiech wstrząsnął ryneczkiem Furżuk-Nall. Dorżha 
spurpurowiała ze wstydu i złości. Wzięła się pod boki.  
   - To ty tak mi się odpłacasz?!  Gdyby nie ja i pan 
Bondar, zdechłbyś z głodu i gołą dupą świecił! Wynocha stąd, 
klientów płoszysz!  
   Posłuchał skwapliwie. Lillith nigdy nie powtarzała dwa 
razy. Szczęście, że wyszedł cało. Biegiem wypadł z rynku w 
najbliższą uliczkę. Potrącił paru przechodniów, ale nie 
zatrzymał się. Bał się bardzo. Bardziej niż wczoraj. Ale 
wczoraj był dzielnym spargizem. Dziś zaledwie koniuchem na 
dworze Yanthuma XIII. Nie wiedział wprawdzie, skąd na dworze 
Yanthuma XIII wzięła się Lillith, ale lepiej się nad tym nie 
zastanawiać. Jeśli się okaże, że chodzi o ujawnienie spisku 
przeciwko boskiej Nefres, w który zamieszani są najwyżsi 
kapłani Świątyni w Lyn, on, Aleh-Nal-Sall jest jednym z 
nich. No, ale widać nie poznała go jako koniucha.  Wredna 
suka!  
   Zatrzymał się i rozejrzał zdumiony. Mała uliczka, pełno 
na niej śmieci i rybich głów. Niskie domy o słomianych 
strzechach - znajome to wszystko. Furżuk-Nall? Wodził 
półprzytomnym wzrokiem, rozcierał ramiona. Sallanaj i Ger... 
Zimno.  

   Mała, śliczna dziewczynka zbierała kwiaty nad brzegiem 
jeziora. Nuciła dziecięcą rymowankę.  
   Idzie drogą czarownik
   Przed siebie idzie sobie
   Uciekaj stąd dzieweczko
   Bo pomiesza ci w głowie.
   - Ładnie śpiewasz, dziewczynko. - Tio pogłaskał ją po 
jasnych włosach. - Dałbym ci hatyta, ale jak widzisz, jestem 
w rynsztunku bojowym, a mój giermek, nicpoń jeden, gdzieś 
się zapodział.  
   Staruszka Wera Inda uśmiechnęła się łagodnie.
   - Nie szkodzi, szlachetny rycerzu, nie szkodzi. Gdzie 
zmierzasz w tym pięknym rynsztunku, na bitwę?  
   Tio machnął kijem, aż zafurczało powietrze.
   - Oj, głupiutka jesteś, dziewczynko. Mam tutaj pojedynek 
z panem Hunart Benim z Krogulczego Rogu. Nie słyszałaś, jak 
bardzo mnie znieważył?  
   Staruszka rozłożyła ręce.
   - Niestety, szlachetny panie, nie słyszałam.
   - Mniejsza z tym. Za mała jesteś, żeby to zrozumieć.  
   Wera Inda odwróciła się, wzięła naręcze chrustu i ruszyła 
w stronę miasteczka.  
   - A nie podchodź, szlachetny rycerzu, zbyt blisko jeziora.
   - Dlaczegóż to?
   - Jeszcze cię paskuda jaka porwie..
   - Idźże już, głupia! Jestem wojownikiem!
   Staruszka westchnęła i poszła. Odprowadzał ją wzrokiem.  
Przebiegły ten Nemes, pomyślał, przysyła swoich Ayorów 
przemienionych w niewinne dzieci. Nooo, ale teraz oni sami 
dali się oszukać. Nie poznali w nim Brata z Hegor. He, he, 
he, cóż, każdy mag wie, że mnisi Braterstwa potrafią 
przyoblekać inne postacie.  
   Spojrzał na zamek. Stara twierdza Chition całkiem dobrze 
się trzyma. Roland i zgraja jego przerażonych rycerzyków 
połamią sobie na niej zęby. On, brat Karim i kilku jego 
knechtów w zupełności wystarczy.  
   Od strony jeziora zbliżała się niewielka, rybacka łódka.  
Machał z niej ktoś i wołał: 
   - Jak się masz, Tio?! Jak twoja głupia łepetyna?!
   Tio uśmiechnął się. Celhil był dobrym przyjacielem.  
Uratował go spod kopyt yanthumskiej jazdy w bitwie pod 
Erylim Drakon. Razem służyli w cesarskich spargizach.  
Dlatego odkrzyknął wesoło: 
   - Witaj, Celhil, stary druhu!
   Łódka przybiła do brzegu. Arż Nah wyskoczył na piasek.  
Lubił rozmawiać z miasteczkowym półgłówkiem. Kilka chwil 
żartów rekompensowało mu zrzędzenie żony utyskującej na 
pijaństwo męża. A poza tym odgrywał się trochę za dawne 
lata, gdy Tio był zdrowym, inteligentnym mężczyzną. Arż Nah 
wreszcie czuł się mądrzejszy i ważniejszy.  
   - Co słychać, półgłówku?
   - Pamiętasz, jak uratowałeś mnie pod Erylim Drakon? - Tio 
poklepał go. - Jesteśmy druhami.  
   Arż Nah strącił jego rękę z ramienia. Uśmiechnął się 
nieszczerze.  
   - Tylko bez łap. Oczywiście, że jesteśmy druhami. Chcesz 
placka z mięsem?  
   Tio poczuł głód.
   - Tak, bardzo bym chciał.
   Rybak wcisnął mu do ręki zawiniątko.
   - To masz.  
   Tio odwinął płótno. W środku był stary, czerstwy 
placek... z czerwonymi robakami.  
   - No jedz. - Zaśmiał się Arż Nah.
   - He, he, przecież tego nie da się jeść.
   Rybak spoważnieł.
   - Odmawiasz? - Chwycił placek i wepchnął do ust Tio.
   - Żryj, kretynie! No żryj!
   Żywe, wijące się robaki w gardle i na ustach. Tio chciał 
wypluć, ale Arż wciskał je bezlitośnie. Zadławił się.  
   - Żryj, żryj, tumański łbie, debilu, głupku! - podniecał 
się rybak własnym okrucieństwem.  
   Kim jest ten pyszałek? Tio zmrużył oczy. Zbyt długo 
pozwala sobie na żarty! Thethum THOM!  
   - Aa! - Arż Nah odskoczył, trzymając się za dłoń. Robaki 
wgryzały się w ciało. Zrywał je szybko, ze wstrętem, a gdzie 
oderwał, tam puszczała się strużka krwi. Chwilę trwało, nim 
ostatnia glista zniknęła w jeziorze.  
   - Co to było, do kroćset? - szepnął. 
   Tio uciekał w stronę miasteczka. Bał się tak samo jak 
wczoraj. Na chwilę powróciła przytomność. I było to 
straszniejsze niż wizje.  

   Córka folusznika Gizeh al Maniego zniknęła koło południa. 
Pod wieczór wójt Konarż zwołał naradę w ratuszu.  Przybyli 
ławnicy i wielu nie proszonych, choć wzburzonych mieszczan z 
żonami. Wojsko reprezentował tutejszy Bej, Orani.  
   - Nikt jej nie widział od południa - oświadczył zebranym 
Bej. - Przesłuchaliśmy wszystkich w miasteczku.  Dziecko 
przepadło jak kamień w... - urwał zreflektowawszy się, że 
palnie gafę.  
   Żona Gizeh al Maniego zaszlochała głośno. Wójt spróbował 
ją uspokoić.  
   - To być nie może, aby ona... no w jeziorze.  - Konarż 
odchrząknął. - Mareja bała się wody. To wszyscy wiedzą. - Po 
czym zwrócił się do Beja: - A wyście na pewno wszystkich 
wypytali?  
   - Potrafię spełnić proste polecenie - obruszył się Bej. - 
Ja i moi ludzie od południa chodzimy po mieście.  Pięć setek 
i cztery osoby wypytaliśmy...  
   - W mieście jest pięć setek i pięć osób - poprawił wójt.
   - Jakże to? - zdziwł się Bej.
   - Zapomnieliście o Tio? 
   Bej machnął ręką.
   - Przecież z nim nie idzie gadać.
   - Ten człek tak pomylony, że do wszystkiego zdolny - 
wtrącił Arż Nah.  
   - Prawda - przytaknęło kilka osób.
   Zabrała głos Dorżha. 
   - At, dalibyście pokój nieszczęsnej duszyczce.  Chłop był 
na schwał, póki mu żony i syna zbóje nie wyrżnęli. Nie 
pamiętacie już? Melancholia go taka wtedy wzięła, że omal 
nie umarł. Potem napatoczył się ten czarownik. Powiadał, iż 
go uleczy, ale dziwnie szybko wyniósł się z miasta. A po 
kilku dniach...  
   - Wiemy, Dorżho, wiemy - przerwał jej wójt. - Tyle że on 
już nie ten Tio co niegdyś. Teraz to szaleniec. A kto może 
wiedzieć, co w szalonym łbie siedzi? - Po czym zwrócił się 
do Beja: - Idźcie, poszukajcie go i wypytajcie.  
   - On ostatnio w stodole u starej Wery Indi sypia - 
dorzucił Bandar.  
   Bej zaklął pod nosem, ale skrzyknął trzech żołnierzy i 
poszedł.  

   Strach. Zimno.
   Sallanaj tak strasznie krzyczy! Ger wierzga nóżkami na 
sznurze!  
   - Aaaaa!!! - Tio trzyma się za głowę. Jak boli, bardzo 
boli!  
   Strach mijał. Oczyma pełnymi jeszcze łez rozejrzał się 
wokoło. Twierdza Chition. Tak, solidne tutaj mury, a i on, 
brat Karin, czuje w sobie kipiącą Moc. Niech no tylko 
spróbują go wziąć cherlawe mirrońskie rycerzyki!  
   Wołanie z dołu. Wychylił się z baszty, spojrzał.  Chłop, 
mieszczanin i dwie kobiety. Ach, zaraz... To Olha i Ugurima, 
dwórki wschodniej cesarzowej.  
   - Czego tu?! - krzyknął. - Jak śmiecie zakłócać spokój 
załogi twierdzy wszechpotężnego Braterstwa Mocy Hegor?!  
   Bej spojrzał na żołnierzy. Ci pokręcili głowami.
   - Szajbus - mruknął Bej. Głośno jednak odkrzyknął: - 
Przychodzimy z zapytaniem!  
   - Czego chcecie, psy?
   Jeden z żołnierzy zaklął.
   - Cicho być - syknął Bej. - Zatnie się i niczego się nie 
dowiemy - znów zwrócił się do Tio: - Zginęła Mareja, córka 
folusznika Gizek al Maniego. Czy wiesz coś o tym?  
   Tio dumnie wziął się pod boki.
   - Myślicie, iż nie mam innych spraw na głowie, jak 
zajmowanie się waszymi bękartami?  
   - Pytam tylko.
   Tio łaskawie skinął głową.
   - Dobrze, pomogę wam, abyście sławili zakonną władzę w 
Hegorze.
   - Więc?
   - Milczeć!
   Tio zamknął oczy i trwał w bezruchu.
   - Niestety - odezwał się po chwili - żadnego dziecka nie 
widział mój duch wysłany na zwiady. Jedynie tego starego 
durnia Polinarcha, bezzębnego druida, który, niechaj chwała 
będzie bogom, zleciał na łeb do studni.  
   - Czas tu tracimy - rzucił żołnierz, który wcześniej 
klął.  
   - Czekaj - zastanowił się Bej, po czym zapytał Tio: - A 
do której studni zleciał ów druid?  
   - Cóż mnie to obchodzi, psy! Gdzieś nad jeziorem i tyle. 
A teraz odejdźcie, abym nie stracił cierpliwości!  
   Bej potarł nieogolony podbródek.
   - Jest nad jeziorem stara studnia... - mruknął. - 
Chłopcy, kopnijcie się po bosaki. Powiedzcie wójtowi i 
innym, aby migiem tam przybyli.  
   - On bredzi.
   - Może bredzi, może nie. Wykonajcie.

   Mareję znaleziono około północy. Najpierw opuszczono w 
studnię owiązanego liną Beja. Po dłuższym poszukiwaniu 
wyłowił ciało bosakiem. Dziewczynka była już napuchnięta i 
za kilka godzin sama wypłynęłaby na powierzchnię.  
   Nieszczęsna matka rzuciła się na ciało córki. 
   Płacz i lament podniósł się wśród kobiet. Gizeh al Mani 
także nie potrafił się wstrzymać. Niespokojny blask pochodni 
pełzał po błyskających łzami twarzach wstrząśniętych 
mieszczan.  
   - To on! - krzyknęła nagle folusznikowa. - Ten wariat ją 
zabił!  
   Ludzie zaszemrali, spojrzeli po sobie.
   - Może to być - pochwycił Arż Nah. - Skąd by wiedział, 
gdzie ciała nam szukać trzeba?  
   - Nie powiadajcie głupot... - zaczęła Dorżha, ale 
przerwała jej stara Wera Inda: 
   - Do mnie gadał wczoraj: dziewczynko. Znaczy się już o 
dziecku jakimś zamyślał!  
   - To Tio! Ten wariat! - rozlegały się głosy coraz 
liczniejsze i pewniejsze.  
   Dorżha patrzyła na ludzi. Najgłośniej krzyczeli ci, 
którzy dawniej żyli w cieniu obrotnego kupca, jakim był Tio. 
Przez ostatnie  dwa lata pastwili się nad nim, lżyli i 
poniżali, a teraz znaleźli okazję do wypełnienia swojej 
zemsty. Wśród dawnych wrogów Tio był i wójt Konarż. Poczciwa 
przekupka załamała ręce.  
   - Nieszczęsny - szepnęła.
   - Ludzie! - tokował Arż Nah. - Nam powiesić wariata trza!  
Ot co! Jak raz mordować zaczął, tak dalej będzie! Na sznur z 
nim!  
   - Prawda! Na sznur!
   Dorżha z udaną nadzieją spojrzała na wójta.
   - A sąd? - zapytała. - A ławnicy?
   Konarż odwrócił wzrok. Nic nie powiedział.
   - Po co ceregiele? - tokował Arż. - Ława i tak wyda wyrok 
skazujący! Chodźcie! Załatwimy to zaraz!  
   Kilkunastu mężczyzn pod wodzą wrzeszczącego rybaka i Gizeh 
al Maniego ruszyło w stronę miasteczka. Podeszli pod stodołę 
starej Wery Indi.  
   - He świrusie! - krzyknął Arż Nah. - To ja, Celhil, twój 
przyjaciel! Idę po ciebie!  
   Tio obudził się. Przez chwilę w jego głowie uformowała 
się teraźniejszość. Furżuk-Nall... Sallanaj wyrywa się, 
rzęzi. A oni wciąż gwałcą... Nogi Geran już spokojne... Nie!  
Zwymiotował i poczuł, że strach mija. O czym myślał? No tak, 
miał wczoraj szczęście, że kat Jen puścił mu płazem 
wyzwiska. Trzeba wstać. Konie musi zrychtować. Jego 
Królewska Mość wybiera się dziś na łowy.  
   Ktoś woła. Wychylił się z poddasza stodoły. Pełno ogni.  
Cóż to, festyn jakiś? O jest i Celhil! Druh nieoceniony!  
   - Witaj, Celhil. - Pomachał mu ręką.
   - A zejdziesz tu do mnie? - zapytał Celhil.
   - Po co?
   - Mam ci coś do powiedzenia. Ale na ucho, bo to 
tajemnica.  
   Tio szybko zszedł po drabinie. Rozejrzał się.
   - Pełno tu bab, dzieci i druidów - szepnął Celhilowi. - 
Wszyscy się gapią.  
   - Masz rację, chodźmy stąd - przytaknął Arż Nah. - Tam, 
do rynku.  
   - Dobrze mówisz, Celhil, mój druhu. - Tio kiwał głową. - 
W rynku nocą najspokojniej.  
   Ruszyli. Po kilkunastu krokach Tio obejrzał się.
   - Celhil...
   - Co, mój druhu?
   - Oni wszyscy lezą za nami.
   - Ano, że lezą.
   - Nie wiesz, po co?
   - Wiem.
   - Po co?
   Arż Nah porwał go za kołnierz.
   - Żeby cię powiesić, druhu.
   Kilkunastu mężczyzn chwyciło Tio za włosy, nogi i 
ramiona. Podniosła się wrzawa.  
   - Morderca! Wariat! Zła krew!
   - Celhil, co to znaczy?
   Strach przyszedł nową falą. Jen poskarżył się królowi!
   Wkroczyli na rynek. Tutaj zobaczył innych. A wśród 
nich... Lillith! A więc rozpoznała go! Cwana suka!  
   - Niech żyje wolność! - krzyknął. - W końcu skończą się 
rządy twojej kochanicy, tej lesby Nefres! Moja śmierć nic 
nie  zmieni! Bądź przeklęta! Ja, druid Aleh-Nal-Sall, 
przeklinam cię!  
   Poczciwa Dorżha załamała ręce. 
   - Biedny szaleńcze.  Niechaj kolejne wcielenie będzie dla 
ciebie łaskawsze...  
   Choć wciąż było ciemno, krótka, letnia noc miała się ku 
końcowi. Ludzie z całego miasteczka wylegli na ulice, 
rozbudzeni krzykami. Opowiadano, co się wydarzyło.  Teraz 
już jako pewnik przedstawiano, iż głupi Tio utopił córkę 
Gizeh-al-Maniego.  
   Przerzucono sznur przez belkę szubienicy. Wrzawa ucichła.
   - Chcesz coś powiedzieć, matołku? - zapytał Arż Nah.
   Cisza. Tio rozejrzał się zdumiony. Coś przedarło się 
przez pamięć. Furżuk-Nall... Świt jakby... Sallanaj ma 
suknię rozdartą i podwiniętą. Wystaje stamtąd rękojeść 
kindżału... Oczy czarownika. Czego chciał? Raz... dwa...  
trzy... cofnę cię teraz.  
   Idzie drogą czarownik.
   Przed siebie idzie sobie
   Uciekaj stąd dzieweczko
   Bo pomiesza ci w głowie.
   Cóż za niedorzeczność! Zaraz... czego chcą ci ludzie? Ach 
tak, to buntownicy! Durnie! Złapać zakonnika Hegor to jakby 
złapać wiatr! Muszą zostać ukarani!  
   - Widzisz, debilku łachmyto - cedzi przez zęby Arż Nah. - 
Podyndasz sobie...  
   I nagle - puste dłonie! Arż patrzy, głos grzęźnie mu w gardle.
   Tio zniknął.
   Zafalowała setka pochodni, ludzie zaszemrali. Nim 
ktokolwiek zdołał się otrząsnąć, przestrzeń rozbłysła 
perłowo-białą mgłą miliona iskier. W ułamku chwili 
rozszerzyła się i skurczyła przyoblekając materię w nowy 
kształt.  Wystrzelił z niej wielki gryf o orlich skrzydłach.  
Zawirował nad rynkiem. Znienacka uderzył. Lwią łapą zahaczył 
Arż Naha, rozorał mu głowę od oczu do szyi. Krew.  Potężny 
ryk poniósł się echem po uliczkach miasta i dalej po tafli 
jeziora.  
   Panika. Ludzie rozbiegają się do najbliższych domów, 
barykadują drzwi i okiennice. W tłoku ktoś zaprószył ogień.  
Jedna z chałup staje w płomieniach. Domownicy gaszą ją nie 
zwracając uwagi na niebezpieczeństwo.  
   Gryf bowiem tylko dwa razy zawirował ponad ryneczkiem. 
Obniżył lot. Coraz nieudolniej bił błoniastymi skrzydłami. 
Był dobre dwa metry nad ziemią, gdy lwia łapa zamieniła się 
w ludzką dłoń o drapieżnie rozcapierzonych palcach. Dalsza 
przemiana dokonała się błyskawicznie. Tio spadł w kurz 
ziemi, tłukąc się boleśnie.  
   Rozejrzał się nieprzytomnie. Świt w Furżuk-Nall...  
Dlaczego tak cicho i pusto? Nieopodal szubienicy leży 
człowiek. Jęczy, trzymając się za głowę krwawymi dłońmi.  
Wokół niego także pełno krwi... Krew... Sallanaj krwawi...  
Ger nie rozumie, co się dzieje, gdy przekładają mu przez 
główkę pętlę sznura... Boli! Jak bardzo boli! Tio chwycił 
się za głowę. Nie! Nie chcę!  
   Odetchnął. Ponownie się rozejrzał. Nigdy nie lubił tej 
dzielnicy Lyn - smród, brud, niewyobrażalna nędza. Z drugiej 
strony właśnie tutaj najlepiej można było zobaczyć, do czego 
doprowadziła ta suka! Od rana do nocy rozpusta z faworytami, 
kochanicami, eunuchami lub ze wszystkimi naraz.  Porządku 
pilnował Oldinzegi, jej wierny pies łańcuchowy. W okolicy 
zabrakło już drewna na krzyże. Ale on, Aleh-Nal-Sall wraz z 
innymi kapłanami Świątyni położą temu kres! Tio powstał, 
otrzepał podarte przez oprawców łachmany, zasznurował 
konopny powróz wokół pasa. Szata nieco przybrudzona, 
pomyślał, ale to nic. Bogowie w miłosierdziu swoim 
wysłuchają go i takim.  Szybko! Do Świątyni! Jak co rano 
trzeba wznieść potajemne modły do Wszechmogących o zgubę dla 
tej dziwki!  
   Tio biegiem rusza w stronę stodoły Wery Indi. Nie widzi 
przerażonych oczu, obserwujących go przez szpary w 
okiennicach.  

   Dzień wstał piękny i słoneczny, jak wszystkie dni tego 
lata w Landorze. Nikt jednak nie wyszedł z towarami na 
rynek, nikt nie ruszył w pole. Ludzie przemykali z chałupy 
do chałupy na palcach. Arż Naha przeniesiono do ratusza.  
Tutaj zajęła się nim Wera Inda, która sama bała się wracać 
do swego gospodarstwa. Rybak stracił oko i miał naruszoną 
czaszkę, niemniej żył i staruszka twierdziła, iż wyliże się 
z ran. Orani Bej z dziesiątką swoich wojowników podkradali 
się pod stojące na uboczu gospodarstwo Wery. Wszyscy 
uzbrojeni w łuki i kołczany pełne strzał.  
   - Jak tylko wystawi swój pomylony łeb, strzelajcie - 
rozkazał Bej. - Aby celnie.  
   - Tak jest - przytaknęli żołnierze, choć ręce im drżały.  
Woleliby nie musieć wychylać się zza węgłów.  
   Teraz już nikt nie wątpił o winie Tio, choć - jeśli się 
zastanowić - nadal nie było niezbitych dowodów, że utopił 
dziecko foluszników. Konarż pchnął umyślnego do pobliskiego 
Tyrs Marż, gdzie przebywał druid. Tylko on mógł coś 
poradzić. Sprawa jasna.  Tio został opętany przez demony. 
Należało szybko go pojmać i zgodnie z prawem Świątyni spalić 
na stosie. Umyślny - młody, bystry chłopak od Bondarów - 
wskoczył na najściglejszego w miasteczku konia i pomknął 
tarskim traktem.  
   Wojownicy Beja do południa tkwili na stanowiskach, nic 
nie wskórawszy. Z piętra stodoły dochodziły śpiewy i 
rytmiczne modły w języku niezrozumiałym dla landorczyków.  
Dopiero jeden z żołnierzy, który zetknął się kiedyś z 
Hybrończykami wyjaśnił, iż to słowa modlitwy do Bogów 
Panteonu, po hybrońsku właśnie odprawianej. Tio nigdy nie 
był w Hybronie, nigdy też nie uczył się tamtejszego języka.  
Wiedzieli o tym wszyscy w miasteczku. Nieoczekiwaną 
znajomość hybrońskiego postrzegano więc jako kolejny dowód 
demonicznego opętania.  
   Umyślny powrócił szybko, bo już po kilku godzinach. 
Przyprowadził człowieka, napotkanego na trakcie, który 
twierdził, że potrafi dopomóc w tej sprawie. Wójt Konarż 
nieufnie przyjrzał się nieznajomemu: młody był jeszcze, choć 
z dziwną powagą na opalonym obliczu.  Przybrany jak 
większość wędrujących po szlakach kupców i włóczęgów, a jego 
koń, czarny jak smoła, mocarny, na pierwszy rzut oka 
bardziej do orki się nadawał aniżeli pod siodło. Konarż 
wzruszył ramionami, ale zaprosił nieznajomego do ratusza. 
Tutaj powiedział mu o Tio.  
   Nieznajomy słuchał cierpliwie, zadając też pytania. Potem 
zamknął się na krótko w przyległej izbie, zakazując sobie 
przeszkadzać.  
   Nim słońce minęło zenit, nieznajomy skierował się w 
stronę stodoły Wery Indi. Tłumek gapiów ruszył w ślad za 
nim, lecz ofuknął ich i kazał iść precz. Najbliżej stojący 
usłyszeli, jak mamrocze pod nosem niezrozumiałe słowa. Dla 
nikogo nie było tajemnicą, iż musi to być czarownik.  

   Tio czuł głód. Nie pamiętał, kiedy jadł ostatnio. Jak 
przez mgłę przypominał sobie kiełbasę, którą dostał od kata 
Jena. Wtedy nie bardzo mu smakowała, bo pomyślał, że może 
być zrobiona z ludzkiego mięsa. Teraz wspominał ją z 
przyjemnością. Czuł się też zmęczony. Nie wyspał się 
dzisiaj, gdyż z samego rana musiał doglądnąć królewskich 
koni. Bał się myśleć, co by się stało, gdyby któryś z 
wierzchowców okazał się kulawy lub chory! Brr, otrząsnął 
się, miał wtedy służbowe spotkanie z Jenem... Wyjrzał z okna 
pałacu. Dziedziniec pusty. Gdzież podziali się wszyscy, do 
kroćset!  
   O, idzie ktoś... Któż to jest? Przyjrzał się uważniej.  
Góral? Tak, to góral, przewodnik po Totar. Nazywa się...  
mhm... zaraz... Blajhor, tak Blajhor. Smutny jakiś i 
zbolały. Prostaczek, chyba dobry chłop. Ciekawe, że wpuścili 
go do pałacu.  
   "Tio" - usłyszał w głowie szept. Odskoczył na siano.  
Pomasował czoło. A to dopiero, chyba fiksuje... "Tio, nie 
bój się". Jakby na przekór głosowi strach eksplodował z całą 
siłą. Dreszcz wstrząsnął ciałem. Furżuk-Nall... Nie! "Tak, 
Tio, tak". Siano - stodoła czyjaś... Sallanaj. Odczep się, 
sukinsynu! "Tio" - nieubłaganie rozbrzmiewał szept -
"Postrzegasz mnie jako kogoś innego niż w istocie jestem.  
Nazywam się Rokhorm, jestem magiem. Przyszedłem ci pomóc, 
Tio. Nie bój się".  
   Czarownik! Strach nie pozwalał słuchać słów przybysza.
   Idzie drogą czarownik
   Przed siebie idzie sobie
   Uciekaj stąd... Tio
   Bo pomiesza ci w głowie!
   Spokój zaczął powracać: duma i siła. Tio rozejrzał się.  
Tak, tutaj go nie wezmą. Chition oprze się wszystkiemu!  
Przysłali arońskiego chłystka, cha, cha, cha! Zaraz go 
rozdepcze!  
   Rokhorm był już pod drabiną wiodącą na poddasze stodoły, 
kiedy poczuł jak słowa zaklęcia, które tkał od dłuższej 
chwili, powracają do niego pokonane innymi słowami Mocy.  
   - Nie, Tio! - krzyknął. - Nie rób... - nie dokończył.  
Poczuł wrogi czar wślizgujący się do umysłu. Na szczęście 
Arcymag i bracia Wielkiego Kręgu czuwali. Czar został 
odsunięty szybkim słowem wypowiedzianym w Komnacie Wielkiej 
Rady na Górze Bez Wyjścia. Teraz Rokhorm zrozumiał, jak 
dobrze zrobił, nawiązując uprzednio Kontakt z klasztorem.  
Karina nie zraziła jednak obecność nowych, potężnych 
przeciwników. Błyskawicznie dokonał Przemiany. Gryf 
wystrzelił spod dachu stodoły. Runął na Rokhorma. Mag w 
ostatniej chwili przypadł do ziemi. Wielki hakowaty pazur 
tylko drasnął rękaw kaftana.  
   Gryf przysiadł na czterech łapach. Długim ogonem nerwowo 
bił boki, czaił się do ponownego skoku. Rokhorm wyszarpnął z 
woreczka wiszącego na szyi garść proszku, poderwał się. 
Rzucił proszek w powietrze i szybkim ruchem uformował 
kształt hagarskiego krzyża. Gryf skoczył - miękko, kocio. Z 
rozpostartymi skrzydłami sunął w stronę maga. Wleciał w 
pułapkę. Krzyż rozbłysnął ostrym złocistym światłem: uwięził 
w swej strukturze gryfa niczym bursztyn owada. Drgnęły orle 
rysy głowy. Przemiana.  
   Tio upadł na ziemię. Patrzył na maga półprzytomnym, 
pełnym zdziwienia wzrokiem.  
   - Cóżem ci uczynił, człowieku, żeś mnie poturbował - 
zapytał z wyrzutem. - Jestem zaledwie koniuchem Jego 
Królewskiej Wysokości i nie szukam zwady...  
   "Tio" - Rokhorm utkwił w nim oczy - "Teraz przypomnisz 
sobie wszystko. Ale uważaj... to będzie bolało. Seramikos 
Ishty Ishty Seramikos ARON!" 
   Oczy czarownika: duże, brązowe, z pozoru rozumne.
   - Cofasz się w czasie, Tio. Raz... dwa... trzy. Co 
widzisz?  
   - Jedziemy: ja, Sallanaj i Ger. Wóz kołysze się na 
wybojach tarskiego traktu. Noc blisko, a my mamy jeszcze z 
pięćdziesiąt mil do domu. Ger śpi z tyłu, na belach 
materiału.  
   - Co dalej?
   - Nie... nie chcę...
   - Co dalej, Tio?
   - Oni wyskoczyli z lasu. Sześciu czy siedmiu... Sallanaj 
tak strasznie krzyczy, a oni... na naszych oczach wieszają 
Gera... Ger wierzga nóżkami. Potem kładą Sallanaj pod Gerem, 
"Żebyś widziała ścierwo swojego bachora, suko!" i gwałcą...  
Wbijają jej w brzuch kindżał! Nie! Nie!  
   - Uważaj. Teraz cofnę cię w czasie do dzieciństwa. Sam 
wybierz moment i cofnij się do najprzyjemniejszej chwili w 
swoim życiu, jaką pamiętasz. Raz... dwa... trzy.  
   Cisza.
   - Tio, gdzie jesteś teraz?
   Cisza.
   - Tio...
   - Radzę ci szybko wynieść się z miasta, miernoto - dumny, 
chrapliwy głos Karima - Thethum THOM!  
   Czarownik chwyta się za głowę. Z nosa płynie mu krew.
   "Pamiętasz, Tio?" - spokojny głos Rokhorma. - "Cofnąłeś 
się wtedy za daleko. Chciałeś uciec. Ujrzałeś swoje 
poprzednie wcielenia i otworzyłeś korytarz dla ducha. Nikt 
go nie zamknął, bo tamten partacz przestraszył się i uciekł 
z miasta. Teraz Arcymag ARON wraz z braćmi Wielkiego Kręgu 
wypowiedzą zaklęcie i zamkną bramę pomiędzy wcieleniami.  
Twój duch przestanie odtąd błądzić, powrócisz do 
teraźniejszości. Bądź silny, Tio, będziesz musiał z tym 
żyć".  

   Wiele godzin minęło od czasu, gdy nieznajomy i Tio z 
powrotem weszli do stodoły.  Wszyscy widzieli walkę z gryfem 
i teraz wielu zaczęło przebąkiwać, iż nieznajomy nie jest 
zwykłym czarownikiem.  Nieśmiało padło słowo mnich. 
Wzbudzało strach równie wielki jak Tio przemieniony w gryfa. 
Konarż klął w duchu i łajał się za lekkomyślność: trzeba 
było nieznajomemu grzecznie podziękować, niechby sobie precz 
poszedł. Krucho z nami będzie, gdy druid z Tyrs Marż dowie 
się, żeśmy gościli zakonnika magii i korzystali z jego 
usług.  
   Cały dzień zeszedł na oczekiwaniu. Zaczęło zmierzchać.
   - Nie podoba mi się tutaj - mruknął Bej.
   Konarż westchnął.
   - Trudno, co będzie, to będzie - powiedział. - Trzeba iść 
i zobaczyć.  
   Nagle szum, krzyk, kurz. Rzeźnik Bondar co sił w nogach 
biegnie w ich stronę.  
   - Wójcie! 
   - O co chodzi?
   - Koń czarownika... mnicha znaczy się...
   - Co z koniem?
   Bondar wyrzucił jednym tchem:
   - Przepadł jak kamień w wodę.
   Konarż był wystarczająco inteligentny, aby dwa dodać do 
dwóch.  
   - Za mną - rzucił i biegiem ruszył w stronę stodoły.
   Tak jak przypuszczał, Tio i nieznajomy zniknęli.

   Tarski trakt wydawał się pusty. Stary bór trwał 
nieruchomy w ciszy upalnego popołudnia. Gałęzie wielkich 
drzew przesklepiały się, tworząc ciemny tunel rozświetlany 
jasnymi smugami.  
   Z oddali rozległ się odgłos kopyt. Ruda wiewiórka, 
chrupiąca orzecha pośrodku traktu, znieruchomiała, nastawiła 
uszy. Rozejrzała się, ale droga była pusta. Zdezorientowana 
śmignęła na najbliższą sosnę i stamtąd bacznie przyglądała 
się traktowi. Ogłos kopyt zbliżył się, by znienacka 
umilknąć.  
   W ciszy rozległo się słowo. Czar Złudzeń przestał 
działać.  
   Rokhorm i Tio siedzący na grzbiecie Czarnego pojawili się 
pośrodku drogi. Mag zeskoczył z konia.  
   - Zejdź, Tio, czas odpocząć.
   Zamyślona twarz Tio drgnęła. Spojrzał przytomnie.
   - Tak - potwierdził beznamiętnie, zsuwając się z siodła.
   Rokhorm usiadł w cieniu sosny. Upił z bukłaka kilka 
łyków, po czym podał go Tio. Ten odmówił, oddał naczynie, nie 
upiwszy ani kropli. Twarz miał jak z kamienia: nieruchomą, 
poważną.  
   - A więc przez dwa lata byłem wariatem - mruknął.
   Rokhorm przyjrzał mu się z uwagą.
   - Nie... - zaczął ostrożnie. - To nie tak. Miałeś...  
hm... powiedzmy przeżycia z poprzednich wcieleń.  
   - A więc jest jakieś życie po śmierci - podchwycił Tio.
   - Byłeś tego najlepszym przykładem. Widziałeś siebie jako 
druida Aleh-Nal-Salla, który istotnie żył w czasach Nefres 
II, a ta istotnie miała nałożnicę Lillith...  
   - Czy to znaczy, że stara poczciwa Dorżha...
   - Jest to możliwe.
   - A koniuch?
   - Arcymag i to sprawdził na moją prośbę. Faktycznie 
istniał człowiek o tym imieniu na dworze Yanthuma XIII.  
Marnie skończył.  
   - Kat go wydał?
   - Mhm.
   - A zakonnik Karim? - Tio zadał wreszcie pytanie, do 
którego w istocie od początku zmierzał.  
   Rokhorm rozłożył ręce.
   - Tego, niestety, nie da się sprawdzić. Wszystkie zakony 
otaczają swoje sprawy największą tajemnicą. Wiemy tylko, że 
obecnie twierdza Chition znajduje się w ręku Agnusa IV. Ale 
nie musiało tak być wcześniej, bowiem w mirrońskiej wojnie 
twierdze często przechodzą z rąk do rąk.  
   Tio powstał.
   - Pewnie powinienem podziękować tobie i twojemu zakonowi 
- powiedział z kamiennym wyrazem twarzy. - A więc dziękuję 
za... to życie.  
   - Musisz poukładać sobie wszystko od nowa - stwierdził 
Rokhorm. - Do Furżuk-Nall nie masz co wracać. Powieszą jak 
nic. Ja wprawdzie niewiele mam, ale to powinno wystarczyć na 
początek. - Chciał wcisnąć Tio mieszek hatytów, lecz ten nie 
przyjął.  
   - Mam zakopane w lesie skromne oszczędności z dawnych lat 
- wyjaśnił.  
   - Spróbuj nie myśleć o tamtym... - Rokhorm chciał dodać 
mu otuchy, ale Tio odwrócił się i szybkim krokiem ruszył 
przed siebie.  
   Rokhorm pogłaskał Czarnego. Patrzył za oddalającym się 
Tio. Czy dobrze robi puszczając go samego?  
   - Sam nie wiem, przyjacielu - powiedział do konia. - Może 
powinienem spędzić z nim kilka dni? No tak, ale przecież on 
nie chce mnie już widzieć. Rozumiem go. Mój widok przypomina 
mu wszystko, co przeżył. A poza tym cóż jeszcze mogliby dla 
niego zrobić bracia Wielkiego Kręgu? Są sprawy, z którymi 
człowiek musi uporać się sam i żadna magia tu nie pomoże.  
Klasztor zrobił,  co należy, zgodnie ze swoim powołaniem. 
Reszta to sprawa siły ducha. Hm... a swoją drogą, ciekawe, w 
którym z poprzednich wcieleń był Bratem Hegor? Dziwne, że 
mag stał się kupcem... Niezbadane, jak widać, są zamiary 
Stwórcy.  
   Koń musnął go czubkiem nosa w twarz.
   - Tak, masz rację - stwierdził mag. - Lepiej chodźmy już.  
- Wskoczył w siodło. - Wio! - Truchtem oddalili się w stronę 
Tyrs Marż.  

   Tio obejrzał się. Aroński mag zniknął za dalekim zakrętem 
traktu. Pozostała cisza usypiającego lasu.  Smugi światła 
przedzierającego się między koronami drzew z żółtych stawały 
się różowe. Milkły ptaki.  
   Zatrzymał się. Ciężko usiadł pod starym dębem o 
okaleczonej koronie. Dziwne, jak ból szybko mija - Sallanaj 
i Ger byli teraz zaledwie wspomnieniem. Epizodem w długim 
kręgu wcieleń, chwilą w wieczności. Zapewne ich duchy 
mieszkają już w innych ciałach i być może spotkają się 
kiedyś. Ale czy potrafią się rozpoznać?  
   Dlaczego arońscy magowie nie odkryli najważniejszego?  
Wielka zaiste musi być moc tajemnicy, jaką zakony otaczają 
swoje sprawy! Ale on, Tio, wiedział - zapamiętał. Pamiętał 
rok, w którym brat Karim zwany Gryfem zasiądzie na twierdzy 
Chition: dokładnie za trzydzieści pięć lat. Wolny duch, 
potrafiący przemykać przez otwarty korytarz wcieleń widzi 
nie tylko przeszłość. Jeśli jest wystarczająco silny, 
okrzepły po doświadczeniach kolejnych żywotów - bliższy więc 
ostatecznego spełnienia niż był na początku, gdy słowem 
powołany został przez Stwórcę do istnienia - potrafi ujrzeć 
przyszłość.  
   Tio jeszcze raz zapragnął spojrzeć oczyma brata Karima.  
Przymknął powieki.  
   Z mroku wyłaniały się kontury innej rzeczywistości.  
Ujrzał w oddali liściaste hybrońskie lasy, a pomiędzy nimi 
wioski z chałupami o słomianych strzechach. Stał na wysokiej 
baszcie i władczym spojrzeniem obejmował okolicę. Widział, 
jak ludzie przemykają pod surowymi murami twierdzy Chition, 
lękliwie spoglądając w jego stronę. Uśmiechnął się 
pogardliwie. Nędzne robactwo! Czują respekt przed rycerzem-
magiem potężnego Bractwa Mocy Hegor! Zadowolony pokiwał 
głową. To dobrze, bo inaczej... Roześmiał się na głos. Wziął 
głęboki wdech chłodnego powietrza. Lekki wiatr szarpał 
czerwoną opończą, odsłaniał złoto kolczugi.  
   Wypowiedział słowo.
   Powiewające poły opończy stały się wielkimi skrzydłami, 
zaszumiały złociste pióra. Ugrowe ciało lwa sprężyło się - 
skoczył. Chwycił wiatr w skrzydła i poszybował wysoko.  
Widział teraz oddalającą się basztę twierdzy i swój wielki 
cień kładący się na polach, drogach i wioskach. Wypełniająca 
go Moc wydobyła się z gardła gromką pieśnią potęgi.  
   Tio otworzył oczy. Jakże blade wydały mu się barwy 
teraźniejszości: pustej, pozbawionej sensu, jak nędzna kopia 
pięknego oryginału. Głos gryfa przyzywał z przyszłości.  
   Spojrzał na konar poczerniałego dębu. Odwiązał konopny 
sznur z pasa. Zrobił pętlę.  
                                       Piotr Witold Lech

                      PIOTR WITOLD LECH
   Urodził się 25 lutego 1966 roku w Krakowie. Po 
przełamaniu syndromu Dicka (niechęć do zorganizowanych form 
szkolnictwa), studiuje na III już roku historii Uniwersytetu 
Jagiellońskiego, co dobrze mu służy przy konstruowaniu 
światów fantasy. Autor nierówny, kontrowersyjny, nękany 
przez recenzentów (również w "NF"), lubiany jednakowoż przez 
sporą część czytelników, także poza granicami Polski. 
Opublikował: "Dżamis" (nakład własny '93, zbiór opowiadań), 
"Twierdza Kozic" (PiT '94, powieść), "HEXY" ("NF" 5/94 
opowiadanie), "Bracia" ("Złoty Smok" 3/95, opowiadanie), 
"Rokhorm z ARON" (PiT '96, zbiór opowiadań). Nowelka Lecha 
"Jezdci ve vanici" ukazała się w 1996 roku w czeskiej 
antologii polskiej fantasy, "Maladie"; przygotowywane jest 
też na południu czeskie wydanie kompletu tekstów o 
Rokhormie.
   Mag, czarownik Rokhorm, bohater znanego Państwu "HEXY", 
pomaga ludziom intensywniej niż by należało, czym bezwiednie 
szkodzi i sobie, i zakonowi ARON. Ukończył Piotr niedawno 
nowy tom (około 300 stron maszynopisu) poświęcony przygodom 
tej postaci; "Karim Gryf" jest jedną z krótszych 
pomieszczonych tam opowieści. Najbardziej lubiani przez 
Lecha autorzy to Ursula Le Guin i twórca Conana, Robert 
Ervin Howard (jednak!); z Polaków niezwykle poważa Piotr 
Sapkowskiego, choć bardzo stara się unikać naśladownictw. 
Najbardziej ceniony przezeń krytyk - wrocławianin Jacek 
Inglot (ha!).
                                                     (mp)




