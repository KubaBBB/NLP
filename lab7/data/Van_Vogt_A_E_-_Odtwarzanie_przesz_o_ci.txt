Odtwarzanie przeszłości

Czuł pod sobą twarde łóżko szpitalne. Przez chwilę Drake'owi zdawało się, że to go 
właśnie dręczy. Ale kiedy zmienił pozycję na wygodniejszą, pojął, że przyczyną nie jest 
doznanie fizyczne. To coś tkwiło w jego umyśle - uczucie pustki w głowie od chwili, 
gdy podano mu datę.
Po dłuższym - jak mu się zdawało - czasie drzwi się otworzyły i stanęło w nich dwóch 
mężczyzn i pielęgniarka. Jeden z przybyłych powiedział wylewnie:
- No i jak się pan ma, Drake? To skandal znaleźć pana w takim stanie!
Mężczyzna był zażywny, typowy porządny chłop". Drake przyjął jego krzepki 
uścisk ręki. Przez chwilę leżał bez ruchu, po czym pozwolił sobie na niezręczne, lecz 
niezbędne pytanie:
- Przepraszam - powiedział sztywno - my się znamy?
- Jestem Bryson - odpowiedział mężczyzna - kierownik sprzedaży w Quik-Rite 
Company. Produkujemy wieczne pióra, ołówki, atrament, papier do pisania i kilkanaście 
innych podobnych artykułów, którymi handlują nawet sklepy spożywcze. Dwa tygodnie 
temu zaangażowałem pana jako akwizytora i wysłałem w drogę. Potem się dowiedziałem, że 
znaleziono pana nieprzytomnego w rowie, a szpital zawiadomił mnie, że jest pan tutaj. 
Miał pan przy sobie papiery - zakończył - z których wynikało, że pracuje pan u nas.
Drake kiwnął głową. Czuł się jednak zawiedziony. Wydawało mu się, że wystarczy, by 
ktoś wypełnił lukę w jego pamięci. Ale to było za mało. W końcu powiedział:
- Przypominam sobie tylko tyle, że postanowiłem się starać o pracę w pańskiej 
firmie. Komisja wojskowa odrzuciła mnie z jakiegoś dziwacznego powodu. Widocznie coś 
się stało z moją pamięcią od tamtej chwili...
Urwał. Oczy mu się rozszerzyły już na samą myśl o tym.
- Widocznie miałem chwilowy zanik pamięci - powiedział powoli, doznając niemiłego 
uczucia.
Ujrzał, że lekarz dyżurny, który wszedł razem z Brysonem, przygląda mu się 
badawczo. Drake zdobył się na blady uśmiech.
- Pewno już wszystko jest w porządku, panie doktorze. Ciekawi mnie tylko, co 
robiłem przez ostatnie dwa tygodnie. Leżę tutaj i wytężam mózg. Coś tam tkwi na dnie, ale 
nie mogę sobie tego przypomnieć.
Lekarz uśmiechnął się spoza swych binokli.
- Cieszy mnie, że znosi to pan tak dzielnie. Naprawdę nie ma się czym przejmować. 
Mogę pana zapewnić, że z naszych doświadczeń wynika, iż ofiary amnezji zwykle 
prowadziły przedtem umiarkowany, rozsądny tryb życia. Jedną z najczęściej występujących 
cech charakterystycznych jest to, że zmieniają swe zajęcie. Pan nawet tego nie zrobił.
Umilkł, a zażywny Bryson powiedział kordialnie:
- Mogę panu przypomnieć pierwszy tydzień. Kiedy przyjmowałem pana do pracy, 
dowiedziałem się, że jako mały chłopiec mieszkał pan w pewnej wsi na linii kolejowej 
Warwick-Kissling. Naturalnie, wyznaczyłem panu tę trasę. Dostaliśmy od pana zamówienia 
z pięciu miast na tym szlaku, ale nie dotarł pan do Kissling. Może to coś pomoże... Nie! - 
Bryson wzruszył ramionami. - No dobrze, nieważne. Jak tylko stanie pan na nogi, proszę 
wpaść do mnie. Jest pan porządnym człowiekiem, a takich spotyka się dziś rzadko.
- Chciałbym pracować na tej samej trasie, jeśli można - powiedział Drake.
Bryson kiwnął głową.
- Jeśli o to chodzi, to pozostało tylko dokończyć to, co pan ominął, a potem ruszyć 
dalej wzdłuż głównej magistrali. Oczywiście, że to pańska trasa. Pewnie chce się pan 
dowiedzieć, co się wydarzyło?
- O to mi właśnie chodzi - przyznał Drake. - Chcę odzyskać utraconą pamięć. - 
Zmusił się do uśmiechu. - A teraz... teraz dziękuję, że pan przyszedł.
- Nie ma za co. Do zobaczenia.
Bryson uścisnął mu ciepło dłoń. Drake odprowadził go wzrokiem do drzwi.
W dwa dni później Drake wysiadł z pociągu transkontynentalnego na stacji Warwick i 
stał mrużąc oczy w jasnym słonecznym blasku wczesnego Poranka. Doznał już pierwszego 
rozczarowania: do tej pory miał nadzieję, że widok osady rysującej się na tle linii wzgórz 
obudzi w nim wspomnienia.
Przypomniał sobie jedynie swe dzieciństwo, kiedy to wraz z rodzicami przejeżdżał 
przez Warwick w czasie rozmaitych podróży. Teraz stały tu nowe domy, także nowa stacja 
kolejowa, której nie było tu przed dwudziestu laty. W jego pamięci nie ożywały nawet 
najbardziej mgliste wspomnienia tego, co działo się z nim przed szesnastoma dniami.
Drake pokręcił głową, zdezorientowany. Przecież ktoś mnie tu zna, pomyślał. Ktoś 
musiał mnie widzieć. Rozmawiałem z właścicielami sklepów, podróżnymi, kolejarzami, 
hotelarzami. Zawsze byłem towarzyski, więc...
- Cześć, Drake! Jak się masz, stary - usłyszał wesoły głos za plecami. - Masz 
minę jak na pogrzebie.
Drake obrócił się i ujrzał młodego, dość szczupłego mężczyznę o ciemnych włosach i 
śniadej cerze, około trzydziestki. Miał zgarbioną sylwetkę wątłego człowieka uginającego się 
pod ciężarem zbyt wielu bagaży. Widocznie uderzyło go coś w oczach Drake'a, bo zaraz dodał 
pośpiesznie:
- Pamiętasz mnie, prawda? Bill Kellie! - Zaśmiał się swobodnie. - No, powiedz sam, 
miałem z tobą na pieńku, nie? Co zrobiłeś z tą dziewczyną, Selanie? Od czasu, gdy 
widzieliśmy się ostatnio, byłem jeszcze ze dwa razy w Piffer's Road, i nie spotkałem jej. 
Ona... 
Urwał i nagle jego spojrzenie stało się badawcze:
- Hej, nie pamiętasz mnie?
Dla Drake'a zdumiewający, a przynajmniej godny uwagi był fakt, że padła nazwa 
Piffer's Road. Czyż to możliwe, że przyszło mu do głowy odwiedzić dom na farmie, gdzie się 
urodził? Gdy już opadło z niego silne podniecenie, dostrzegł wyraz twarzy Kelliego, który 
świadczył, że pora na wyjaśnienia. Opowiedział, więc wszystko, a zakończył słowami:
- Jak więc widzisz, mam kłopoty z pamięcią. Może ty, jeśli nie masz nic 
przeciwko temu, mógłbyś mi wyjaśnić, co się działo, kiedy byłem z tobą. Co to za 
dziewczyna, ta Selanie?
- Och, jasne, że tak - odparł Kellie.  Pewnie, że mógłbym... - Urwał, marszcząc brwi. 
- Ale nie nabierasz mnie, co? - Machnięciem ręki zbył ewentualne zapewnienia Drake'a. - 
Dobrze, dobrze, wierzę ci. Mamy pół godziny do czasu przyjazdu podmiejskiego do Kissling. 
Amnezja, co? Słyszałem o czymś takim, ale... hej, chyba nie sądzisz, że ten stary mógł mieć coś 
wspólnego z... - zabębnił prawą pięścią w lewą dłoń. - Założę się, że o to chodzi.
- Jaki stary?! - wykrzyknął Drake, po czym opanował się i dodał już spokojnie: - Co 
to za historia?
Pociąg zwolnił. Poprzez smugi na szybie okiennej Drake widział falistą dolinę z 
kępami zielonych drzew i błyszczącą, wijącą się wstęgą wody. Potem zjawiło się parę domów, 
kilka bocznych torów i wreszcie początek drewnianego peronu.
Wysoka, szczupła, piękna dziewczyna przeszła obok jego okna, niosąc w ręku koszyk. 
Za jego plecami odezwał się komiwojażer, który wsiadł na ostatniej stacji i z którym Drake 
rozmawiał:
- O, jest Selanie. Ciekaw jestem, co ma dziś do sprzedania. Drake odchylił się na 
swym siedzeniu, przeświadczony, że zobaczył już w Piffer's Road wszystko, co było godne 
uwagi. Dziwne, że nie odczuwał żadnego zainteresowania. Przecież urodził się tutaj, w tej 
miejscowości, o trzy mile od szosy.
- Selanie! - Drake dopiero teraz zareagował na to, co usłyszał. - Dziwaczne imię. 
Mówiłeś, że ona coś sprzedaje?
- Coś sprzedaje! - wykrzyknął impulsywnie Kellie.
Musiał zdać sobie sprawę z gwałtowności swych słów, bo głęboko, głośno zaczerpnął 
powietrza. Jego niebieskie oczy patrzyły surowo na Drake'a. Chciał coś powiedzieć, ale się 
powstrzymał; wreszcie usiadł, uśmiechając się zagadkowo. Po chwili się odezwał:
- Naprawdę muszę cię przeprosić. Widzę teraz, że przez cały czas naszej rozmowy 
nie dopuściłem cię do głosu.
Drake uśmiechnął się z uprzejmą wyrozumiałością.
- Och, to było bardzo zajmujące.
- Chciałem powiedzieć - obstawał przy swoim Kellie - że dopiero teraz dotarło do 
mnie, co mi mówiłeś - że między innymi sprzedajesz wieczne pióra.
Drake wzruszył ramionami. Zastanawiał się, czy znać po nim zakłopotanie. Patrzył, jak 
Kellie wyciąga wieczne pióro i wręcza mu je ze słowami:
- Czy widzisz w tym coś niezwykłego?
Pióro było długie, cienkie, zrobione z ciemnego materiału, wyglądającego na 
kosztowny. Drake powoli odkręcał zakrętkę - w jego głowie nagle zrodziło się podejrzenie, że 
czeka go jeszcze jeden z tych bezsensownych sporów na temat zalet piór, jakie sprzedaje. 
Powiedział więc szybko:
- Mówiąc szczerze, jest znacznie wyższej klasy niż moje. Pióra naszej firmy 
kosztują dolara za sztukę.
Powiedziawszy to zdał sobie sprawę, że był zbyt szczery. Kellie podchwycił z 
triumfem w głosie:
- Tyle samo ona zażądała od mnie.
- Kto?
- Selanie! Ta dziewczyna, co właśnie wsiadła do pociągu. Za parę minut będzie tu 
sprzedawała coś nowego. Zawsze ma coś nowego. - Wyrwał pióro Drake'owi z ręki. - 
Pokażę ci, co w nim jest niezwykłego.
Sięgnął po papierowy kubek stojący na parapecie.
- Spójrz - powiedział z irytującym zadowoleniem z siebie. Trzymając pióro nad 
kubkiem naciskał jego koniec. Zaczął spływać atrament. Po jakichś trzech minutach kubek 
wypełnił się po brzegi. Kellie otworzył okno i ostrożnie wylał niebieski płyn na ziemię między 
wagonem i peronem.
Drake otrząsnął się z odrętwienia.
- Dobry Boże! - wykrzyknął. - Co za zbiornik jest w tym piórze? Ależ...
- Czekaj!
Głos Kelliego był opanowany, ale demonstracja sprawiała mu najwyraźniej taką 
przyjemność, że Drake pohamował się z wyraźnym wysiłkiem. Zaczęło mu się mącić w głowie, 
gdy Kellie wciąż naciskał czubek pióra i atrament nadal spływał.
- Czy zwróciłeś uwagę na atrament? - zapytał Kellie. Drake chciał już powiedzieć, 
że jego jedyną osobliwością jest obfitość, kiedy nagle wykrztusił chrapliwie:
- Czerwony atrament!
- A może - spokojnie zaproponował Kellie - wolałbyś purpurowy? Lub żółty? A 
może zielony? Czy fioletowy?
Z pióra sączyła się cienka strużka atramentu każdego koloru, który wymieniał. Za 
każdym razem przekręcał koniuszek pióra, leciutko naciskając.
- Masz, sam spróbuj - zakończył triumfalnym tonem człowieka, który już 
wykorzystał cały dramatyzm sytuacji.
Drake wziął od niego niezwykły przedmiot jak koneser pieszczący drogocenny klejnot. 
Jakby z wielkiego oddalenia dobiegało do niego nieustanne trajkotanie Keliego:
- ...wyrabia je jej ojciec - mówił. - On jest mistrzem od gadgetów. Żebyś widział niektóre 
z tych rzeczy, jakie Selanie sprzedawała w pociągu w zeszłym miesiącu. Kiedyś wreszcie on 
nabierze rozumu i zacznie produkcję na wielką skalę. A wtedy wszystkie firmy produkujące 
wieczne pióra oraz wiele innych  zostaną na lodzie.
To samo przyszło na myśl Drake'owi. Zanim jednak zdążył coś powiedzieć, 
pióro wyjęto mu z rąk, a Kellie pochylał się w przejściu między ławkami nad siedzącym 
tam przystojnym siwowłosym mężczyzną.
- Zauważyłem, że pan się przyglądał, gdy pokazywałem to pióro znajomemu - 
mówił Kellie. - Chciałby je pan obejrzeć?
- Chętnie - odparł mężczyzna.
Mówił cicho, ale jego głos dźwięczał donośnie w uszach Drake'a Gdy pióro 
znalazło się w rękach starszego pana, złamało się na pół.
- Och! - wykrzyknął Kellie, nie rozumiejąc.
- Proszę mi wybaczyć - powiedział starszy pan. W jego rękach pojawił się banknot 
dolarowy. - Moja wina. Kupi pan drugie u tej dziewczyny, gdy się tu pojawi. - Oparł się 
wygodnie i zagłębił w lekturze gazety.
Drake widział, że Kellie zagryza wargi. Patrzył to na swoje złamane pióro, to na 
banknot, to znów na siwowłosego mężczyznę ukrytego teraz za gazetą. Wreszcie westchnął:
- Nie pojmuję. Mam je już od miesiąca. Raz upadło mi na betonowy chodnik, a 
dwa razy na podłogę z twardego drewna. Teraz zaś złamało się jak kawałek próchna.
Wzruszył ramionami, ale w jego głosie brzmiała skarga, gdy po chwili podjął dalej:
- Sądzę, że nie można liczyć na to, by ojciec Selanie wyrabiał rzeczy 
pierwszorzędne przy swych ograniczonych możliwościach... - urwał, podniecony. - Spójrz, 
jest już Selanie. Ciekawe, co ma dzisiaj niezwykłego? - Na jego twarzy pojawił się chytry 
uśmieszek. - Czekaj, pokażę jej złamane pióro. Żartowałem sobie z niej, gdy je kupowałem, że 
musi być w tym jakiś trick. Rozgniewała się i gwarantowała, że nigdy się nie zepsuje ani nie 
wyczerpie. Co ona, u diabła, w ogóle sprzedaje? Patrz, jaki tam ścisk koło niej.
Drake wspiął się na palce. Wyciągnął szyję, by lepiej widzieć ponad głowami ludzi 
tłoczących się wokół dziewczyny pokazującej coś w samym końcu przedziału.
- O Boże! - wykrzyknął męski tubalny głos. - Ile bierzesz za te kubki? Jak to działa?
- Kubki! - wykrzyknął Drake i ruszył w kierunku zafascynowanej gromadki. Jeśli dobrze 
widział, to dziewczyna puszczała w obieg pojemnik wciąż wypełniający się jakimś płynem. 
Ludzie pili z niego, a on momentalnie napełniał się na nowo. Ta sama zasada, co w piórze, 
pomyślał Drake. Jej ojciec odkrył jakąś zasadę kondensowania płynów. To prawdziwy 
geniusz. Gdyby tak udało się ubić interes z tym człowiekiem dla mojej firmy, albo choćby dla 
mnie samego, miałbym zapewnioną przyszłość.
Te rozważania przerwał wyraźny, czysty głos dziewczyny, który wzniósł się ponad 
entuzjastycznym gwarem.
- Cena wynosi jeden dolar za sztukę. Działanie polega na chemicznej kondensacji 
gazów z powietrza. Metoda ta znana jest tylko mojemu ojcu. Ale proszę popatrzeć, jeszcze 
nie skończyłam.
Jej głos, spokojny i silny, rozbrzmiewał w ciszy, jaka zapanowała dookoła:
- Widzicie państwo składany kubek bez ucha. Najpierw go otwieramy. Przekręcamy 
górną część zgodnie z ruchem wskazówek zegara. I oto napływa woda. A teraz - proszę 
popatrzeć - obracam dalej nakrętką. Płyn staje się zielony; jest to słodki i bardzo 
aromatyczny napój. Przekręcam dalej - i płyn staje się czerwony, zmienia się w napój 
słodko-kwaskowaty, bardzo orzeźwiający w upalne dni.
Dziewczyna puściła kubek w obieg. Podczas gdy naczynie przechodziło z rąk do rąk, 
Drake'owi udało się oderwać wzrok od gadgetu i przyjrzeć się dokładnie dziewczynie. Była 
wysoka, około metra siedemdziesiąt; miała ciemnokasztanowe włosy. Jej twarz zdradzała 
wybitną inteligencję. Na tej twarzy, szczupłej i pięknej, malowała się jakaś szczególna duma, co 
nadawało jej wyraz powściągliwości, gdy przyjmowała banknoty wciskane jej przez 
kupujących.
Znów rozległ się jej głos:
- Przykro mi, ale tylko po jednym dla każdego. Będą w wolnej sprzedaży zaraz po 
wojnie. To są jedynie upominki.
Tłum się rozproszył, każdy wracał na swoje miejsce. Dziewczyna przeszła między 
ławkami i zatrzymała się przy Drake'u. Ten cofnął się instynktownie, ale opamiętawszy się 
powiedział natarczywie:
- Chwileczkę! Mój znajomy pokazywał mi wieczne pióro, które kupił od pani. 
Ciekaw jestem...
- Mam jeszcze parę sztuk - skinęła głową z poważną miną. - Chce pan także 
kubek?
Drake przypomniał sobie o Kelliem.
- Mój znajomy chciałby także kupić jeszcze jedno pióro. Tamto się złamało...
- Przykro mi, ale nie mogę mu sprzedać drugiego. - Zamilkła. Jej oczy się 
rozszerzyły. Po chwili powiedziała z naciskiem:
Mówił pan, że pióro się    złamało?
Zachwiała się na nogach, zdumiona, po czym wykrzyknęła gwałtownie:
- Proszę mi je pokazać! Gdzie jest pański znajomy?
Wzięła z rąk Kelliego dwie części złamanego pióra i przyglądała się im uporczywie. 
Wargi zaczęły jej drżeć. Trzęsły się ręce. Twarz poszarzała, ściągnęła się.
- Proszę mi powiedzieć - wyszeptała - jak to się stało? Dokładnie.
- No... - Kellie cofnął się, zaskoczony - pokazałem je temu starszemu panu, gdy...
Zamilkł, ponieważ stracił nagle słuchaczkę. Dziewczyna zakręciła się na pięcie. Było to 
jak sygnał. Starszy pan opuścił gazetę i spojrzał na nią. Odpowiedziała mu zafascynowanym 
wzrokiem - jakby ptaka zahipnotyzowanego przez węża. Potem zachwiała się po raz drugi w 
ciągu tych paru chwil. Koszyk omal się nie wyślizgnął jej z rąk, gdy biegła pochylona pomiędzy 
ławkami, ale jakoś go utrzymała.
Po chwili Drake zobaczył, jak pędzi po peronie. Jej postać biegnąca przez Piffer's 
Road oddalała się coraz bardziej.
- Co, u diabła! - wybuchnął Kellie. Odwrócił się do starego. -Co pan jej zrobił? - 
zapytał z natarczywą pretensją w głosie. - Pan...
Głos mu zamarł. Drake, który miał zamiar dodać kilka przykrych słów, również się 
nie odzywał.
Głos komiwojażera, stojącego w jaskrawym słońcu na peronie w Warwick, zamilkł. 
Upłynęła chwila, zanim Drake uświadomił sobie, że Kellie już skończył swą opowieść.
- To znaczy - rzekł z pretensją w głosie - że na tym się skończyło? Że 
siedzieliśmy tam jak para manekinów, zbici z tropu przez jakiegoś starego? I to wszystko? 
Nie wiesz, co wystraszyło tę dziewczynę?
Na twarzy Kelliego można było wyczytać, że szuka w myślach odpowiedniego słowa 
czy też wyrażenia, próbując opisać coś, co jest nie do opisania. Wreszcie powiedział:
- Wiesz, w nim było coś takiego... jakby wszyscy ci twardzi kierownicy działów 
sprzedaży z całego świata w jednej osobie... Po prostu zamknęliśmy gęby na kłódki.
Ten opis przemówił do wyobraźni Drake'a. Kiwnął ponuro głową.
- I on nie wysiadł? - zapytał powoli.
- Nie, to ty wysiadłeś.
- Cooo?
Kellie popatrzył na niego.
- Wiesz, to jest cholernie zabawne. Ale tak właśnie było. Poprosiłeś konduktora, by 
wyładował twoje bagaże w Inchney. Na koniec, gdy pociąg ruszył, widziałem jeszcze, jak 
szedłeś przez Piffer's Road w tym kierunku, dokąd biegła dziewczyna i... o, jest 
podmiejski do Kissling.
Kombinowany skład pociągu pasażerskiego z towarowym wjechał hałaśliwie tyłem. 
Później, gdy pociąg pokonywał grzbiet wzgórz okalających dolinę, Drake wpatrywał się 
ciekawie w okolicę, mgliście przypominając sobie dzieciństwo, ledwie słuchając gadania 
siedzącego obok Kelliego. Wreszcie postanowił, co zrobi: wysiądzie w Inchney, obejdzie miasto 
aż do zamknięcia sklepów, a potem jakoś dostanie się do Piffer's Road i spędzi tam cały długi 
letni wieczór, zasięgając języka. O ile dobrze pamięta, odległość między miastem a osadą 
wynosi około dziesięciu kilometrów. W najgorszym razie wróci do Inchney piechotą w parę 
godzin.
Pierwsza część jego zamierzeń okazała się jeszcze prostsza w realizacji. W miejscowym 
hotelu powiedziano mu, że o szóstej odchodzi stamtąd autobus.
Dwadzieścia po szóstej Drake wysiadł i stojąc na polnej drodze zwanej Piffer's Road 
patrzył, jak odjeżdża autobus. Warkot zamilkł w oddali, a Drake ruszył, ciężko stąpając przez 
szyny kolejowe. Wieczór był ciepły i cichy, marynarka ciążyła mu na ramieniu. Później może 
się ochłodzić, pomyślał, ale teraz prawie żałował, że ją zabrał.
Na trawniku przed najbliższym domem pracowała na klęczkach jakaś kobieta. Drake 
zawahał się, lecz potem podszedł do ogrodzenia i przyglądał się jej przez chwilę. Zastanawiał 
się, czy już ją kiedyś spotkał. Wreszcie odezwał się:
- Bardzo panią przepraszam.
Kobieta nie podniosła oczu. Nie wstała z grządki, którą kopała. Była to koścista osoba 
w pokrytej drukowanym deseniem sukience. Na pewno widziała go, jak nadchodzi, skoro 
teraz uparcie milczała.
- Czy mogłaby mi pani powiedzieć - Drake nie ustępował - gdzie mieszka pewien 
mężczyzna w średnim wieku z córką. Dziewczyna nazywa się Selanie i sprzedaje wieczne 
pióra, kubki i tak dalej, ludziom w pociągu.
Kobieta wstała i podeszła do niego. Z bliska nie wydawała się już taka wielka i 
niezgrabna. Miała szare oczy, które mierzyły go z równą wrogością, co ciekawością.
- Noo, niech mi pan powie - odezwała się ostro - czy to nie pan tu zachodził jakieś 
dwa tygodnie temu i pytał o nich? Mówiłam już, że mieszkają tam, w tamtym zagajniku. - 
Machnęła ręką w stronę paru drzew rosnących gdzieś pół kilometra od szosy, ale oczy miała 
zwężone, gdy patrzyła na Drake'a. - Nie pojmuję tego - powtórzyła z uporem.
Drake nie mógł się zdobyć na to, by wyjaśniać sprawę amnezji tej nieprzystępnej, 
podejrzliwej kreaturze; nie miał też zamiaru wspominać o tym, że mieszkał kiedyś w tych 
stronach. Powiedział więc pośpiesznie:
- Dziękuję bardzo. Ja...
- Nie ma sensu chodzić tam jeszcze raz - powiedziała kobieta. - Oni wyjechali jeszcze 
tego samego dnia, gdy pan tu był ostatnim razem... wyjechali tą swoją wielką przyczepą. I 
już nie wrócili.
- Wyjechali! - wykrzyknął Drake.
Pod wpływem głębokiego rozczarowania już miał powiedzieć coś więcej, kiedy 
zauważył, że kobieta przypatruje mu się z bladym uśmiechem satysfakcji. Wyglądało to tak, 
jakby znokautowała jakiegoś wyjątkowo niesympatycznego osobnika.
- A jednak - powiedział sucho Drake - pójdę tam i się rozejrzę. Obrócił się na pięcie, 
tak rozzłoszczony, iż przez chwilę ledwie zdawał sobie sprawę, że idzie rowem, a nie 
szosą. Jego wściekłość przerodziła się stopniowo w rozczarowanie, które ustąpiło na myśl o 
tym, że skoro już się tu znalazł, może się rozejrzeć.
Po pewnym czasie poczuł zdziwienie, że dał się do tego stopnia wyprowadzić z 
równowagi jakiejś kobiecie. Pokręcił głową z przyganą pod swym adresem. Powinien być 
ostrożniejszy. Próba odtworzenia przeszłości wyczerpuje go.
Gdy skręcił w zacieniony zagajnik, zerwał się lekki wietrzyk. Dmuchnął mu delikatnie w 
twarz, a jego szelest między drzewami był jedynym dźwiękiem, który zakłócił wieczorną ciszę. 
Drake'owi nie potrzeba było wiele czasu, by się zorientować, że jego mgliste nadzieje, które 
pchnęły go w tę podróż, nie spełnią się. Nie znalazł nic. Nawet śladu, że tu ktoś mieszkał: ani 
puszki po konserwach, ani torby na śmieci czy popiołu. Dosłownie nic. Chodził naokoło 
niepocieszony, rozgarniając ostrożnie kijem stos martwych gałęzi. Na koniec wrócił na szosę. 
Tym razem to kobieta go zawołała. Zawahał się, ale w końcu podszedł do niej. Mogła wiedzieć 
o wiele więcej, niż mu powiedziała. Spostrzegł, że patrzy nań przyjaźniej.
- Znalazł pan coś? - zapytała ze źle powściąganą skwapliwością. Drake uśmiechnął się 
ponuro na myśl o potędze ludzkiej ciekawości, po czym markotnie wzruszył ramionami.
- Kiedy odjeżdża przyczepa, to tak jak dym - znika wszelki ślad po niej.
Kobieta prychnęła wzgardliwie:
- Wszystkie ślady na pewno zniknęły, gdy pojawił się ten stary. Drake starał się nie 
okazywać podniecenia.
- Stary!? - wykrzyknął.
Kobieta kiwnęła głową, mówiąc z urazą:
- Tak, świetnie się trzymający starszy gość. Najpierw dopytywał się każdego, co to za 
rzeczy sprzedała nam Selanie. A w dwa dni potem, gdyśmy się obudzili, nie znaleźliśmy 
żadnego z tych przedmiotów.
- Ukradł je!
Kobieta spojrzała nań spode łba.
- Tak jakby. Za każdą sztukę zostawił banknot jednodolarowy. Ale to tak jak 
kradzież. Czy pan wie, że ona miała patelnię, która...
- Ale czego on chciał? - przerwał jej Drake, zdziwiony. - Niczego nie wyjaśnił, 
kiedy tak się rozpytywał? Pani by przecież nie pozwoliła mu się tak szwendać.
Ku jego zdziwieniu kobieta straciła kontenans.
- Nie wiem, co mi się stało - wyznała wreszcie ponuro. - W nim było coś takiego... 
Wyglądał tak godnie i imponująco, jakby był jakąś wielką szychą. - Zamilkła, 
rozgniewana. - Łajdak! - prychnęła.
Oczy jej raptem zwęziły się z wrogością. Popatrzyła na Drake'a.
- Pan to się udał z tym mówieniem o rozpytywaniu. A pan to co? Stoi tutaj i piłuje 
mnie przez cały czas. Niech no pan powie wprost: czy to pan zachodził tu dwa tygodnie 
temu?
Drake zawahał się. Perspektywa opowiedzenia całej historii osobie tego pokroju nie 
wydawała mu się łatwa. Ale kobieta musiała wiedzieć coś więcej. Pewnie też ma wiele 
informacji z tego okresu, który Selanie wraz ze swym ojcem spędziła w tej okolicy. Jedno 
wydawało się pewne: jeśli znane są jakieś fakty, to na pewno tej kobiecie.
Zdecydował  się wreszcie. Wyjaśnił jej wszystko, kończąc trochę niepewnie:
- Jak więc pani widzi, jestem człowiekiem, który szuka swej przeszłości. Może 
zostałem uderzony w głowę, chociaż nie mam guza. Albo mnie odurzono. Coś mi się 
przytrafiło. Mówiła pani, że tam poszedłem. Czy wróciłem stamtąd? Co robiłem?
Zamilkł drgnąwszy gwałtownie, bo kobieta niespodziewanie wrzasnęła 
rozdzierającym głosem:
- Jimmy! Chodź no tu zaraz!
- Juu..., mamo! - doleciał chłopięcy głos z wnętrza domu. Drake oszołomiony 
zobaczył, jak z domu wypada rozczochrany dwunastolatek o żywej, pełnej entuzjazmu 
twarzy. Drzwi trzasnęły za nim. Drake słuchał, wciąż nie całkiem jeszcze rozumiejąc, jak 
matka wyjaśnia chłopcu, że ten pan dostał po głowie od tych ludzi z przyczepy i stracił pamięć, 
a teraz chciałby, żebyś mu opowiedział o tym, co widziałeś".
Kobieta zwróciła się do Drake'a:
- Jimmy - wyjaśniła z dumą - nigdy nie miał zaufania do tych ludzi. Był przekonany, 
że oni są z zagranicy, czy coś, więc miał ich stale na oku. Widział, jak pan tam poszedł, i 
wszystko, co się zdarzyło do czasu, gdy przyczepa odjechała. Może więc panu opowiedzieć z 
detalami, co pan robił - zakończyła - bo widział wszystko przez okno, a poza tym wszedł tam 
raz do środka, kiedy ich nie było, i obejrzał sobie to miejsce, by sprawdzić, oczywiście, 
czy oni czegoś nie kombinują.
Drake przytaknął jej, tłumiąc w sobie cynizm. Powód był równie dobry, jak każdy, by 
wtykać nos nie w swoje sprawy. W tym przypadku okazał się dla niego szczęśliwym trafem.
Jego myśli przerwał ostry głos Jimmy'ego w zapadającym zmierzchu.
Było gorące popołudnie. Dowiedziawszy się od kobiety z pierwszego napotkanego 
domu, gdzie mieszkają ojciec z córką Selanie, Drake zbliżał się wolno ku zagajnikowi, który 
mu wskazała.
Gdzieś z tyłu za nim pociąg gwizdnął dwa razy, a potem zasapał. Drake opanował 
odruch, by zawrócić i wsiąść do pociągu. I tak by zresztą nie zdążył. Poza tym żaden człowiek 
nie rezygnuje tak łatwo z nadziei zdobycia fortuny. Przyspieszył kroku na myśl o wiecznym 
piórze i kubku.
W zagajniku dostrzegł przyczepę, ale dopiero, gdy skręcił w pierwszą cienistą kępę 
drzew. Ujrzawszy wóz zamarł na miejscu. Przyczepa była o wiele większa, niż się spodziewał, 
długa jak wagon towarowy i równie wysoka, o dziwacznym opływowym kształcie.
Nikt nie odpowiedział na jego pukanie.
Rozmyślał intensywnie: dziewczyna biegła tą drogą. Musi być w środku. Niepewnie 
obszedł monstrum na kołach. Rząd okien, na wysokości jego oczu, całkowicie opasywał 
przyczepę dookoła. Widać było przez nie błyszczący sufit i górną część ścian, 
wyłożonych, zdawało się kosztowną boazerią. W środku znajdowały się trzy pokoje, a 
jeszcze jedne drzwi prowadziły do kabiny samochodu, który holował przyczepę.
Wróciwszy do wejścia Drake nasłuchiwał czujnie. Ale nie dobiegł go żaden 
dźwięk - poza słabym podmuchem wiatru, który dął leciutko w wierzchołkach drzew. 
Gdzieś daleko zagwizdał płaczliwie pociąg. Drake nacisnął klamkę i drzwi ustąpiły tak 
łatwo, że zniknęły wszystkie jego opory. Uchylił je powoli i stanął w nich, mając przed 
oczami środkowy trzech pokoi.
Jego zaskoczony wzrok napotkał przepych. Podłoga wyglądała okazale: ciemno 
połyskująca, oszlifowana niczym klejnot. Ściany harmonizowały z nią swą kosztowną, 
choć stonowaną boazerią. Naprzeciw drzwi znajdowała się kanapa, dwa krzesła, trzy 
szafki i kilka kunsztownie rzeźbionych półek z dziełami sztuki. Pierwszą rzeczą, jaką 
dostrzegł Drake po wejściu do środka, był stojący przy ścianie, na lewo od drzwi, 
koszyk dziewczyny.
Na ten widok Drake zamarł w miejscu. Usiadł na progu z nogami zwisającymi 
na zewnątrz przyczepy. Jego zdenerwowanie ustąpiło całkowicie wobec trwającej wciąż 
ciszy; z ciekawością zaczął więc badać zawartość koszyka. Znajdowało się w nim 
kilkanaście owych magicznych wiecznych piór, co najmniej trzy tuziny składanych, 
samonapełniających się kubków, około dziesięciu obłych czarnych przedmiotów, co nie 
pod dawały się jego manipulacjom, i trzy pary drucianych okularów. Każda para miała 
maleńkie przezroczyste kółeczko z boku prawej soczewki Zdawało się, że nie 
potrzebowały wcale futerałów, ponieważ nie zachodziła obawa, że mogą się stłuc. Te, 
które założył, pasowały jak ulał i przez moment sądził, że odpowiadały także jego 
wzrokowi. Po chwili zauważył różnicę: wszystko się przybliżyło - pokój, jego ręka - 
przedmioty nie były zaś powiększone czy zamazane, ale zupełnie takie, jakby patrzył 
przez lornetkę średniej mocy. Obraz nie był wcale zdeformowany. Wkrótce Drake 
przypomniał sobie o małym kółeczku. Obróciło się lekko.
Nagle wszystko stało się jeszcze bliższe, jakby patrzył przez lornetkę dwukrotnie 
silniejszą. Drżąc nieco pokręcił kółkiem najpierw w jedną, potem w drugą stronę. 
Wystarczyło parę sekund, aby potwierdzić ten niezwykły fakt: oto miał okulary z 
regulowanymi soczewkami, niespotykane połączenie teleskopu z mikroskopem; jednym 
słowem superlornetkę.
Prawie nie myśląc Drake odłożył te cudowne okulary do koszyka powziąwszy 
nagłą decyzję wszedł do środka i ruszył ku drzwiom prowadzącym do pokoju z tyłu 
przyczepy. Miał zamiar tam tylko zajrzeć.
Ale już pierwszy rzut oka wystarczył: zobaczył ściany zapełnione półkami, a na 
każdej z nich starannie poustawiane rozmaite przedmioty. Drake wziął coś, co 
przypominało aparat fotograficzny - precyzyjnie wykonany niewielki przyrząd. Dokładnie 
obejrzał obiektyw; jego palce natrafiły na coś, co ugięło się elastycznie. Rozległ się trzask. 
I w tym samym momencie błyszcząca karta papieru wysunęła się ze szczeliny z tyłu 
aparatu. Zdjęcie.
Przedstawiało górną część twarzy mężczyzny. Miało niezwykłą głębię i 
zdumiewająco naturalne barwy. W piwnych oczach malowało się takie napięcie, że przez 
moment rysy twarzy wydawały mu się nieznajome. Dopiero po chwili poznał siebie 
samego. Zrobił sobie zdjęcie, które od razu zostało wywołane.
Zdumiony, wetknął fotografię do kieszeni, odłożył aparat i drżąc cały wyszedł z 
przyczepy, po czym ruszył szosą w kierunku osady.
- ... a potem - mówił Jimmy - po minucie wrócił pan, wszedł do przyczepy, 
zamknął za sobą drzwi i poszedł do pokoju od tyłu. Wrócił pan tak szybko, że o mało mnie 
pan nie zauważył; myślałem, że pan już sobie poszedł. A później...
Drzwi przyczepy otwarły się. Głos dziewczyny brzmiał nagląco, ale Drake nie 
zrozumiał, o co jej chodziło. Po chwili w odpowiedzi dało się słyszeć mruknięcie 
mężczyzny. Drzwi się zamknęły, słychać było poruszenia i oddechy w środkowym 
pokoju.
Skuliwszy się, Drake wycofał się pod lewą ścianę.
- ... i to wszystko, proszę pana - zakończył Jimmy. - Pomyślałem sobie, że z tego 
może być jakaś bieda, więc poszedłem do domu powiedzieć mamie.
- To znaczy, że byłem na tyle nierozsądny, by wrócić akurat wtedy i dać się 
przyłapać, ale nie ośmieliłem się ujawnić?
Chłopak wzruszył ramionami.
- Przyciskał się pan do przepierzenia w przyczepie. Tyle widziałem.
- A oni cię nie zauważyli, kiedy ich podglądałeś? Jimmy zawahał się.
- No, bo - zaczął dziwnym, obronnym tonem - stało się coś niezwykłego. Wie 
pan, kiedy obejrzałem się za siebie, po odejściu jakichś stu metrów, ciężarówka z 
przyczepą zniknęły.
-  Zniknęły? - powtórzył powoli Drake. Sytuacja robiła się niesamowita. - Chciałeś 
powiedzieć, że włączyli silnik i wyjechali na szosę?
Chłopak z uporem pokręcił głową.
- Zawsze chcą mnie na tym przyłapać, ale ja wszystko dobrze widziałem i 
słyszałem. Nie było żadnego warkotu. Oni zniknęli nagle i już.
Zimny dreszcz przebiegł Drake'owi wzdłuż kręgosłupa.
- A ja byłem w środku? - zapytał.
- Tak, był pan w środku - potwierdził chłopak.
Ciszę, jaka po tym nastąpiła, przerwała dopiero kobieta mówiąc głośno:
- No,  już dobrze, Jimmy. Idź się bawić. - Zwróciła się do Drake'a: - Wie pan, 
co o tym myślę? - zapytała.
Drake z trudem wyrwał się z zamyślenia.
- Co takiego?
- Że oni musieli robić jakieś kanty, ta cała szajka. To całe gadanie, że jej ojciec to 
wszystko wytwarza... Że też mogliśmy w to uwierzyć. On przez cały ten czas obchodził 
okolicę skupując złom. Przecież pan wie - przyznała prawie niechętnie - że oni mieli 
fantastyczne rzeczy. Rząd nas nie buja, kiedy mówi, że po wojnie wszyscy będziemy żyli 
sobie jak królowie. Ale w tym jest jakiś kant. Przecież oni mieli wszystkiego kilkaset tych 
przedmiotów. Sprzedawali je w jednym miejscu, a potem wykradali i odsprzedawali w 
innym.
Drake, mimo że pochłonięty własnymi myślami, popatrzył teraz na nią. Już nieraz 
spotykał się z tak szczególnym brakiem logiki u ludzi o podobnej mentalności, ale zawsze 
szokowało go to wyraźne ignorowanie faktów, aby tylko dowieść swoich racji.
- Nie mieliby z tego żadnych korzyści - stwierdził. - Przecież za każdy przedmiot 
dostaliście z powrotem jednego dolara.
- Och! - Kobieta wydawała się zaskoczona; mina się jej wydłużyła. Wreszcie, gdy 
dotarło do niej, że jej ulubiona teoria wzięła w łeb, gniewne wypieki wystąpiły na jej 
ogorzałej od słońca i wiatru twarzy. - Pewnie to jakiś chwyt reklamowy! - prychnęła.
Drake pomyślał, że pora kończyć tę rozmowę. Zapytał więc pospiesznie:
- Czy zna pani może kogoś, kto wybiera się jeszcze dziś do Inchney? Zabrałbym 
się, jeśli można.
Zmiana tematu zrobiła swoje. Ciemne wypieki zniknęły z twarzy kobiety.
- Nie, nikt, kogo bym znała - zaprzeczyła po namyśle.
- Ale niech się pan nie boi, wystarczy wyjść na szosę i złapać okazję...
Drake'a zabrał drugi z kolei samochód. Siedział teraz w hotelu, w zapadających 
ciemnościach. Dziewczyna i jej ojciec w wozie pełnym najwspanialszych towarów na świecie! 
myślał. Ona sprzedaje je jako upominki, po jednej sztuce dla każdego. On skupuje złom. A 
potem - jak w obłędnym śnie - jakiś starzec chodzi i skupuje sprzedane towary albo (przypomniał 
sobie pióro Kelliego) je niszczy. Wreszcie sprawa dziwnej amnezji u akwizytora handlującego 
wiecznymi piórami, nazwiskiem Drake.
Gdzieś za plecami Drake'a jakiś męski głos wykrzyknął z żalem:
- Och, niech pan zobaczy, co pan zrobił! Złamał je pan.
W odpowiedzi rozległ się spokojny, dźwięczny głos dojrzałego mężczyzny:
- Bardzo pana przepraszam. Kosztowało dolara, prawda? Naturalnie zwrócę go 
panu. Proszę - i niech mi pan wybaczy.
W ciszy, jaka zapadła, Drake podniósł się i odwrócił. Ujrzał wysokiego, doskonale 
prezentującego się mężczyznę o siwych włosach, który podnosił się z miejsca obok młodego 
człowieka wpatrującego się w dwa kawałki złamanego wiecznego pióra, jakie trzymał w ręku. 
Starzec skierował się ku obrotowym drzwiom hotelu, prowadzącym na ulicę, ale Drake go 
wyprzedził.
- Chwileczkę, proszę pana - powiedział spokojnym, lecz szorstkim tonem. - Chcę się 
dowiedzieć, co stało się ze mną, kiedy znalazłem się w przyczepie Selanie i jej ojca. I sądzę, że 
pan mi może odpowiedzieć na to pytanie.
Zamilkł. Patrzył w oczy mężczyzny, które płonęły szarym blaskiem i które zdawały się 
przenikać Drake'a, wręcz sięgać w głąb jego mózgu. Zdążył jeszcze z przestrachem 
przypomnieć sobie, jak Kellie mówił że ten człowiek w pociągu sparaliżował go jednym 
nieubłaganym spojrzeniem, gdy naraz starzec tygrysim ruchem przyskoczył do niego i 
chwycił go za przegub dłoni. Drake poczuł uścisk jakby żelaznej obręczy; ból rozchodził się 
promieniście wzdłuż ramienia.
- Proszę tędy, do mego samochodu - usłyszał niski, zniewalający głos.
Drake ledwie pamiętał, jak wsiadł do długiego wozu o lśniącej karoserii. Reszta 
pogrążyła się w mroku... fizycznym... psychicznym...
Leżał na wznak na twardej posadzce. Otworzył oczy i przez chwilę patrzył na 
kopułę sklepienia pięćdziesiąt metrów w górze. Kopuła miała co najmniej sto metrów 
szerokości, a prawie jedną czwartą jej część zajmowało okno, przez które dochodziło 
mgliste, szarobiałe światło, jakby niewidoczne słońce z trudem torowało sobie drogę przez 
rzadką, ale wszechobecną mgłę.
Szeroka czeluść okienna biegła od środka sufitu gdzieś prosto w dal, I to jaką dal! 
Drake uniósł się z okrzykiem zdumienia. Przez chwilę nie mógł uwierzyć własnym 
oczom.
Korytarz zdawał się ciągnąć w nieskończoność w obie strony, aż rozmazywał 
się w plamę marmuru i szarego światła. Znajdował się tam balkon i galeria, i druga 
galeria; każde piętro miało własny boczny korytarz zakończony balustradą. Widział też 
niezliczoną ilość drzwi i co pewien czas odgałęzienia korytarza - każde wskazujące na 
dalsze rozgałęzienia tego budynku najwyraźniej monstrualnych rozmiarów.
Wolniutko, gdy minął już pierwszy szok, Drake wstał. Ciążyło mu wspomnienie 
starego człowieka - i tego, co działo się wcześniej. Zabrał mnie do swego samochodu i 
przywiózł tutaj, myślał posępnie.
Ale dlaczego tutaj? Na całym bożym świecie nie ma takiego domu! 
Dreszcz przebiegł mu po plecach. Z wielkim wysiłkiem ruszył ku najbliższym z 
długiego szeregu wysokich, rzeźbionych drzwi i otworzył je. Nie umiałby powiedzieć, co 
spodziewał się ujrzeć. Ale pierwszą reakcją było rozczarowanie. Zobaczył gabinet - 
olbrzymi pokój o gładkich ścianach. Pod ścianą stało kilka pięknych szafek. Olbrzymich 
rozmiarów biurko zajmowało kąt na wprost drzwi. Obrazu dopełniało kilka krzeseł i 
komfortowe dwie sofy, a także jeszcze jedne, bardziej ozdobne drzwi. W gabinecie nie 
było nikogo. Biurko było czyściuteńkie, bez śladu kurzu, bez śladu życia.
Drugie drzwi okazały się zamknięte lub też zamek był zbyt skomplikowany dla 
Drake'a.
Znów znalazł się na korytarzu. Zdał sobie naraz sprawę z kompletnej ciszy. Jego buty 
stukały głucho w korytarzu. A drzwi jedne po drugich ukazywały tak samo umeblowany, 
lecz pusty gabinet.
Na jego zegarku upłynęło pół godziny. A potem następne pół. Wreszcie ujrzał w 
oddali drzwi. Najpierw była to tylko jasność. Połyskliwe kontury okazały się olbrzymim 
witrażem, z wielobarwnych szybek, osadzonym w ramie. Drzwi mogły mieć swobodnie 
jakieś piętnaście metrów wysokości. Zajrzawszy przez szybę Drake dostrzegł wielkie białe 
schody prowadzące w dół, w gęstniejącą o jakieś pięć metrów poniżej mgłę; dalej 
stopnie były już niewidoczne.
Patrzył na schody zaniepokojony. Coś mu się w tym nie podobało. Ta mgła 
spowijająca wszystko, nie ustępująca godzinami, lgnąca mrocznie. Otrząsnął się. 
Prawdopodobnie tam w dole, u podnóża schodów, była woda; ciepła woda, z której przy 
stałym strumieniu zimnego powietrza tworzyła się gęsta mgła. W duchu wyobraził sobie 
długi na piętnaście kilometrów budynek, położony nad jeziorem, spowity wiecznie w szarej 
mgle.
Trzeba się stąd wydostać, uświadomił sobie gwałtownie Drake.
Klamka u drzwi znajdowała się na normalnej wysokości. Aż trudno było jednak 
uwierzyć, że tak maleńka w porównaniu z nimi dźwigienka jest w stanie uruchomić 
gigantyczną konstrukcję. Ale drzwi otworzyły się cicho i lekko jak doskonale 
zrównoważona maszyna. Drake wstąpił w napierającą mgłę i zaczął schodzić w dół, z 
początku szybko, a potem z rosnącą ostrożnością. Nie miał zamiaru wylądować w wodzie. 
Setny schodek okazał się zarazem ostatnim, ale nie było tam wcale wody. Była pustka i 
mgła, żadnego podnóża schodów ani ziemi.
Doznawszy nagłego zawrotu głowy Drake na czworakach wczołgał się z powrotem 
w górę. Był tak wyczerpany, że zdawało mu się, iż posuwa się ledwie centymetr za 
centymetrem. Teraz, gdy odkrył, że u podstawy schodów nie ma nic, doznawał 
koszmarnego wrażenia, że stopnie się pod nim kruszą.
Drugiego, jeszcze większego koszmaru doświadczył na myśl, że drzwi już się nie 
otworzą i że on zostanie tu na zawsze, odcięty od świata, na skraju wieczności.
Otworzyły się jednak; choć dokonał tego ostatkiem sił. Gdy leżał już w środku na 
podłodze, naraz doznał ogromnego zdziwienia: co miała wspólnego z tym wszystkim 
Selanie, dziewczyna sprzedająca w pociągu cudowne gadgety? To pytanie zdawało się nie 
mieć odpowiedzi.
Wreszcie z upływem czasu przestrach ustąpił poczuciu bezpieczeństwa. Wstydząc 
się swej paniki podniósł się z niezłomnym postanowieniem: musi zbadać to fantastyczne 
miejsce od piwnicy aż po dach. Gdzieś tu znajdują się zapewne ukryte zapasy kubków, które 
same napełniają się wodą. A może również znajdzie coś do jedzenia. Przecież wkrótce 
odczuje głód i pragnienie. Ale najpierw - do jednego z gabinetów. Przeszuka każdą 
szafkę, włamie się do biurka.
Nie było potrzeby się włamywać. Szuflady wysuwały się za najlżejszym 
pociągnięciem. Szafki nie były zamknięte na klucz. Wewnątrz znajdowały się dzienniki, 
rejestry, dziwne teczki. Zaabsorbowany Drake przejrzał kilka z nich, rozkładając je na olbrzymim 
biurku. Druk wydał mu się zamazany, gdyż drżały mu ręce i kręciło mu się w głowie. Wreszcie z 
wysiłkiem woli odłożył wszystkie dzienniki na bok oprócz jednego. Otworzył go na chybił 
trafił i znalazł w nim wydrukowany tekst:
SKRÓT SPRAWOZDANIA KOORDYNATORA KINGSTONA CRAIGA
w sprawie Imperium Lyceusza II W LATACH 27346-27378"
Drake zmarszczył brwi spojrzawszy na datę; potem zaczął czytać
Historia tego okresu opowiada o chytrym przejęciu władzy przez okrutnego 
imperatora. Dokładne studium tego człowieka dowiodło, że wykazuje on nienaturalny popęd 
do chronienia siebie kosztem innych.
ROZWIĄZANIE TYMCZASOWE: Ostrzeżenie imperatora, który omal nie doznał 
szoku stanąwszy twarzą w twarz z Koordynatorem. Jego instynkt samozachowawczy skłonił go 
do dania rękojmi co do przyszłego sprawowania rządów.
UWAGA: To rozwiązanie wytworzyło świat prawdopodobny typu 5 i musi być 
uznane za tymczasowe z powodu pracy o charakterze kluczowym, jaką profesor Linka stale 
prowadzi w zakresie całego CCLXXIV wieku.
ZAKOŃCZENIE: Powrót do Pałacu Nieśmiertelności po trzydniowej nieobecności".
Drake siedział z początku sztywno wyprostowany, po czym odchylił się na oparcie 
fotela, ale w głowie wciąż miał pustkę. Nie wiedział, co myśleć o tym sprawozdaniu. 
Wreszcie odwrócił stronę i przeczytał:
SKRÓT SPRAWOZDANIA KOORDYNATORA KINGSTONA CRAIGA
Jest to sprawa Lairda Graynona, inspektora policji z posterunku Sektora 900 w 
Nowym Jorku; został on 7 lipca 2830 roku fałszywie oskarżony o przyjęcie łapówki i 
odłączony.
ROZWIĄZANIE: Inspektor Graynon na dwa miesiące przed datą podaną w 
oskarżeniu został przeniesiony na emeryturę. Wyjechał na swą farmę i od tej pory miał 
niewielki wpływ na sprawy o szerszym znaczeniu.
Żył w tym świecie prawdopodobnym aż do roku 2874 i tak stworzył niemal 
doskonały 290 A.
ZAKOŃCZENIE: Powrót do Pałacu Nieśmiertelności po godzinie.
Wpisów było więcej - setki, tysiące we wszystkich dziennikach. Każda z nich 
zatytułowana była Sprawozdanie Koordynatora Kingstona Craiga", który zawsze wracał do 
Pałacu Nieśmiertelności" po tylu to a tylu dniach, godzinach, tygodniach. Raz trwało to trzy 
miesiące i dotyczyło niejasnej, bezosobowej sprawy ustalenia czasu demokracji między 
wiekiem XCVIII a XCIX", co wymagało wskrzeszenia w ich własnych światach 
prawdopodobnych trzech zamordowanych mężczyzn o nazwiskach...".
Ostry atak głodu i pragnienia uprzytomniły Drake'owi, że oto siedzi w tym 
ogromnym, ponurym domu i czyta bezsensowne wypociny jakiegoś faceta, który musiał 
być szaleńcem. Spostrzegł, że pozornie nie mające źródła światło w pokoju coraz bardziej 
słabnie. Musiało więc jednak dochodzić z zewnątrz. W olbrzymim pustym korytarzu poznał 
prawdę: mgła za oknem w suficie szarzała i ciemniała. Nadchodziła noc. Starał się nie myśleć o 
tym, że zostanie tu sam w tym grobowym domu, obserwując, jak mrok wkrada się powoli w 
marmurowe ściany, i zastanawiając się, co też może wyjść z ukrycia, gdy ciemności staną się już 
nieprzeniknione.
- Przestań, idioto! - powiedział do siebie na głos, z wściekłością.
Głos zabrzmiał głucho w ciszy. Musi tu być przecież jakieś miejsce, pomyślał, gdzie ci... 
Koordynatorzy... mieszkają. Na tym piętrze były tylko gabinety, ale są przecież jeszcze inne 
piętra. Trzeba znaleźć klatkę schodową. Na głównym korytarzu nie widział żadnej.
Wreszcie w pierwszym bocznym korytarzu znalazł szerokie schody. Wszedł na górę i 
otworzył pierwsze drzwi, na które się natknął. Był to salon wspaniałego apartamentu, 
składającego się z siedmiu pokoi oraz kuchni, lśniącej w zanikającym świetle, zabudowanej 
szafkami, w których stały przezroczyste pojemniki, a w nich żywność, zarówno znana mu, jak i 
nieznana.
Drake nie odczuwał żadnej emocji. Nie był też zdziwiony, że gdy Poruszył małą 
dźwigienkę na wierzchu puszki gruszek, owoce wysypały się na stół, chociaż puszka wcale się 
nie otworzyła. Po prostu stwierdził, że będzie miał co jeść, to wszystko. Po zjedzeniu poszukał 
kontaktu. Ale nie mógł go znaleźć w ciemności.
Z mroku sypialni wynurzyło się łoże z baldachimem. W szufladach znajdowały się 
piżamy. Leżąc w chłodnej pościeli, ociężały i senny, Drake pomyślał: dlaczego ta 
dziewczyna, Selanie, bała się tego starego? I co też zaszło w przyczepie, że Ralph Carson 
Drake został w to wszystko tak nieodwołalnie wmieszany?
Spał niespokojnie; myśl ta nie opuszczała go nawet we śnie.
Z początku światło było gdzieś daleko. Potem przybliżało się i rozjaśniało. Było 
tak jak po każdym przebudzeniu. Ale gdy Drake otworzył oczy, od razu napłynęły 
wspomnienia. Stwierdził, że leży na lewym boku. Był jasny dzień. Kątem oka ujrzał nad 
sobą srebrzystobłękitny baldachim. Nad nim, wysoko w górze, znajdował się sufit.
W ciemnościach minionej nocy ledwie dostrzegł, jak przestronny i luksusowy jest 
ten apartament. Znajdowały się w nim grube, puszyste dywany i wykładane boazerią ściany 
oraz różowe meble aż lśniące przepychem. Łoże było ogromne, z baldachimem wspartym 
na czterech filarach.
Gdy Drake odwrócił głowę z lewej strony na prawą, jego wzrok padł na drugą 
połowę łóżka. Leżała tam pogrążona w głębokim śnie młoda kobieta. Miała 
ciemnokasztanowe włosy i śnieżnobiałą szyję; nawet we śnie jej piękna twarz zdradzała 
inteligencję. Miała około trzydziestki.
Drake nie patrzył na nią dłużej. Niczym złodziej wyślizgnął się spod kołdry i 
przykucnął na podłodze. Wstrzymał oddech, rozpaczliwie przerażony, gdy miarowe 
oddychanie kobiety w łóżku ucichło. Rozległo się westchnienie - i w końcu katastrofa!
- Mój drogi - usłyszał jej głęboki kontralt - co ty, u licha, robisz na podłodze?
Poruszyła się na łóżku i Drake skurczył się oczekując krzyku, gdy kobieta przekona 
się, że nie jest jej drogim". Ale nic się nie stało. Piękna główka wychyliła się spoza brzegu 
łóżka. Szare oczy patrzyły nań spokojnie. Młoda kobieta widać zapomniała o swym 
pytaniu, bo powiedziała teraz:
- Kochany, czy wybierasz się dzisiaj na Ziemię?
Pytanie było tak zaskakujące, że kwestia jego osobistego udziału w tym 
wszystkim wydała mu się sprawą drugorzędną. Nagle zaczął pojmować.
A więc był to jeden z tych światów prawdopodobnych, o których czytał w 
dziennikach Koordynatora Kingstona Craiga. To właśnie mogło się przytrafić Ralphowi 
Drake'owi. I gdzieś, za kulisami, ktoś to reżyserował. A wszystko dlatego, że on usiłował 
odtworzyć swą przeszłość.
Drake podniósł się z podłogi. Pocił się. Serce mu biło jak młot, kolana drżały. 
Ale wstał i powiedział:
- Tak, wybieram się na Ziemię.
To jest powód, myślał w napięciu, by jak najprędzej stąd wyjść. Podszedł do 
krzesła, gdzie leżało jego ubranie. Naraz sens jego własnych słów dotarł do niego i to 
wywołało kolejny, jeszcze większy szok w jego rozchwianej równowadze psychicznej.
Wybiera się na Ziemię! Czuł, że jego umysł z trudem ogarnia ten fakt, który 
przekraczał granice ludzkiego doświadczenia. Wybiera się na Ziemię - ale skąd? 
Obłąkańcza odpowiedź zaświtała w końcu w jego umyśle. Oczywiście z Pałacu 
Nieśmiertelności, pałacu we mgle, w którym mieszkają Koordynatorzy.
Trafił do łazienki. Poprzedniej nocy odkrył w jej mroczniejącym wnętrzu 
przezroczysty słoik maści, z nalepką: Krem usuwający zarost - natrzeć twarz, a potem zmyć 
wodą". Zajęło mu to zaledwie pół minuty, reszta - pięć minut. Wyszedł z łazienki już 
całkowicie ubrany. Głowa ciążyła mu jak kamień i jak kamień zanurzający się w wodzie 
ruszył ku drzwiom bliższym łóżka.
- Kochany!
- Tak? - Odwrócił się zesztywniały. Z ulgą zobaczył, że kobieta nie patrzy na 
niego. Trzymała w ręku jedno z magicznych piór, marszcząc brwi nad jakimiś liczbami w 
rejestrze. Nie podnosząc głowy powiedziała:
- Nasza wzajemna relacja temporalna wciąż się pogarsza. Powinieneś dłużej 
przebywać w pałacu i odmładzać się, podczas gdy ja udałabym się na Ziemię, dodając sobie 
parę lat. Załatwisz to, kochanie?
- Tak - odparł Drake. - Oczywiście!
Wyszedł do niewielkiego przedpokoju; potem do salonu. Wreszcie znalazłszy się na 
korytarzu oparł się o jego chłodną, gładką marmurową ścianę i pomyślał rozpaczliwie: 
odmłodzenie! A więc temu służy ten niesamowity budynek. Każdego dnia stajesz się tutaj 
młodszy i dlatego trzeba udawać się na Ziemię, by utrzymać równowagę.
Szok się potęgował. To, co przytrafiło mu się w przyczepie, było więc tak istotne, że 
ta nieznana organizacja nadludzi starała się przeszkodzić mu w poznaniu całej prawdy. 
Ale dziś musi znaleźć jakiś sposób, by odkryć tę prawdę; przeszukać każde piętro i 
postarać się odnaleźć jakąś centralę. Z wolna się odprężał rozluźniając swą intensywną 
wewnętrzną koncentrację umysłu, kiedy naraz zdał sobie sprawę, że słyszy jakieś głosy. Głosy 
ludzkie!
Przesadziwszy balustradę balkonu Drake doszedł do wniosku, że powinien się był 
tego domyślić. Już sama obecność tej kobiety - tam, w łóżku - wskazywała, że świat ten jest 
kompletny w każdym szczególe. Ale mimo wszystko czuł zaskoczenie. Oszołomiony 
spoglądał w głąb wielkiego głównego korytarza, którego cichymi, pustymi odgałęzieniami, 
błąkał się przez tyle godzin poprzedniego dnia. Teraz kłębił się tutaj nieprzerwany strumień 
mężczyzn i kobiet. Korytarz przypominał ulicę w mieście, którą w obie strony śpieszą ludzie 
pochłonięci swymi prywatnymi sprawami.
- Hej, Drake! - usłyszał za plecami jakiś młody męski głos. Drake'a nie było już w 
stanie nic poruszyć. Obrócił się powoli jak człowiek znużony. Nieznajomy, który mu się 
przyglądał, był wysoki i proporcjonalnej budowy. Miał ciemne włosy i pełną, silną twarz. 
Ubrany był w zgrabny jednoczęściowy garnitur, dopasowany od talii w górę; spodnie zaś 
wydymały się jak bryczesy. Jego uśmiech był przyjazny, z lekka kpiący. Wreszcie odezwał 
się spokojnym tonem:
- A więc chciałbyś się wszystkiego dowiedzieć? Spokojnie, dowiesz się. Ale najpierw 
przymierz tę rękawicę i chodź ze mną. Aha, przy okazji, nazywam się Price.
Drake spojrzał na rękawicę.
- Co... - zaczął bez zastanowienia, lecz umilkł. Czuł, że za szybko chce się wszystkiego 
dowiedzieć. To, że ten mężczyzna czekał na niego przy drzwiach, to przecież nie 
przypadek. Dodał sobie odwagi. Nie przejmuj się, nakazał sobie surowo. Najważniejsze, że 
wreszcie ktoś mówi coś do rzeczy. Ale co z tą rękawicą?
Wziął ją, marszcząc brwi. Była na prawą rękę i leżała jak ulał. Lekka, elastyczna, choć 
wydawała się nienaturalnie gruba. Miała delikatny połysk metaliczny.
- Po prostu chwyć go z tyłu za ramię tą rękawicą - mówił Price. - Naciśnij opuszkami 
palców poniżej obojczyka. Naciśnij mocno! Zademonstruję ci to później, gdy już mi zadasz 
wszystkie swoje pytania.
Zanim Drake zdołał się odezwać, Price mówił dalej:
- Odpowiem ci po drodze. Uważaj na tych schodach. Drake wziął się w garść. Z 
trudem przełknął ślinę i zapytał:
- Co to za bzdury z łapaniem kogoś za ramię. Po co?... Zamilkł bezradnie. Nie o 
to trzeba było najpierw zapytać. Był jak ślepiec mający tylko fragmentaryczną wiedzę o 
świecie, którego nie można zobaczyć. Tu nie mogło być mowy o jakiejś chronologii czy 
związku logicznym; istniały tylko mgliste pół-fakty. Musi zacząć od podstaw. Od tego, że 
Ralph Carson Drake odtwarza własną przeszłość. Coś się mu przydarzyło w przyczepie 
samochodowej, a wszystko, co nastąpiło później, było tego naturalnym następstwem jak noc 
po dniu. To przede wszystkim powinien mieć na uwadze.
- Psiakrew!  wyrwało się Drake'owi dręczonemu niepewnością. - Cholera, Price, 
chcę wiedzieć, o co w tym wszystkim chodzi.
- Nie podniecaj się! - Zeszli już po schodach na dół i kierowali się bocznym korytarzem 
do wielkiego głównego holu. Price na wpół odwrócił się do niego ze słowami: - Wiem, co 
czujesz, Drake, ale musisz zrozumieć, że nie możesz przeciążać umysłu ciągłym napływem 
informacji. Wczoraj nie spotkałeś tu nikogo. No, właściwie to nie było dokładnie wczoraj.
Wzruszył ramionami. - Sam więc widzisz. To było dzisiaj w świecie alternatywnym do 
naszego. Tak więc będzie stale z tym budynkiem, jeśli nie zrobisz tego, o co cię prosimy. 
Musieliśmy ci to pokazać. A teraz, na litość boską, nie proś mnie o wyjaśnienie teorii 
prawdopodobieństwa czasu.
- Słuchaj - powiedział Drake z desperacją w głosie - zapomnijmy o tym wszystkim i 
skoncentrujmy się na jednym fakcie. Żądasz ode mnie, żebym użył do czegoś tej rękawicy. Do 
czego? Gdzie? Kiedy? Po co? Zapewniam, że czuję się całkiem normalnie. Ja...
Głos mu zamarł. Ujrzał nagle, że znaleźli się w głównym korytarzu i zmierzają ku 
olbrzymim drzwiom, za którymi były schody i mglista nicość. Czuł na plecach lepki pot.
- Dokąd idziemy? - zapytał gwałtownie.
- Zabieram cię na Ziemię.
- Przez te drzwi?
Drake przystanął. Nie zdawał sobie sprawy, co właściwie odczuwa, lecz dźwięczały 
mu w uszach jego własne słowa - gwałtowne i pełne napięcia.
Mężczyzna popatrzył nań spokojnie:
- Naprawdę nie ma w tym niczego niezwykłego - powiedział z przekonaniem. - 
Pałac Nieśmiertelności został zbudowany w zakolu czasu, jedynym znanym Rewersie czy 
też Nieśmiertelności, Zwrocie w Ziemskim Strumieniu Czasu. To on umożliwia pracę 
Koordynatorom, pracę dla dobra ludzkości - jak wiesz z relacji Koordynatora Kingstona 
Craiga, które czytałeś.
Kontynuował swe wyjaśnienia i perswazje, ale Drake'owi trudno było się skupić. 
Przeszkadzała mu mgła. Nie mógł się zdobyć na to, by jeszcze raz zejść po tych schodach.
I właśnie słowo Koordynatorzy" zmusiło go do koncentracji. Widział już i słyszał 
je tak często, że na chwilę zapomniał, iż nie zna jego znaczenia.
- Kim są Koordynatorzy? Mężczyzna popatrzył nań w zamyśleniu.
- Posiadają oni - odparł wreszcie - najbardziej wyjątkową zdolność wyróżniającą 
ich spośród innych ludzi. Potrafią poruszać się w czasie siłą woli. Jest ich - ciągnął Price 
- około trzech tysięcy. Wszyscy urodzili się w pięćsetletnim okresie, poczynając od XX 
wieku. Najdziwniejsze jest to, że każdy z nich pochodzi z tego samego małego okręgu 
Stanów Zjednoczonych, wokół miasta Kissling, Inchney, a zwłaszcza z niewielkiej 
osady zwanej Piffer's Road.
- Ależ - Drake z trudem poruszał suchymi wargami - ja się właśnie tam 
urodziłem. - Otworzył szeroko oczy. - I tam właśnie stała przyczepa.
Wydawało się, że Price go nie słyszy.
- Jeśli zaś chodzi o budowę ciała - mówił - to pod tym względem Koordynatorzy są 
również wyjątkowi. Każdy z nich ma narządy wewnętrzne po przeciwnej stronie niż 
normalni ludzie. Tak więc serce po prawej stronie, a...
- Zupełnie jak ja - powiedział Drake. Mówił wyraźnie, dobitnie, jakby szukał 
wyjścia z labiryntu. - Dlatego odrzuciła mnie komisja wojskowa. Powiedzieli, że nie 
mogą ryzykować, bo gdybym został ranny, chirurg mógłby nie znać mojego przypadku.
Za jego plecami żywo zastukały czyjeś kroki. Odwrócił się mechanicznie i ujrzał 
idącą ku nim kobietę w puszystym, falującym peniuarze. Uśmiechnęła się na jego widok; 
widział ten uśmiech niedawno, w sypialni. Podszedłszy odezwała się melodyjnym głosem:
- Biedak! Wygląda jak chory. No cóż, robiłam, co w mojej mocy, żeby łatwiej 
zniósł szok. Wyjaśniłam mu wszystko, co mogłam, nie zdradzając, że wiem wszystko.
- Och, on ma się całkiem dobrze - odparł Price. Obrócił się do Drake'a; na jego 
twarzy pojawił się nikły uśmiech. - Drake, pozwól, że ci przedstawię twoją żonę, z domu 
Selanie Johns, która opowie ci teraz, co działo się z tobą, gdy wszedłeś do przyczepy 
ciężarówki jej ojca w Piffer's Road. Zaczynaj, Selanie.
Drake stał bez ruchu. Czuł się, jakby był grudą ziemi, wyzbytą z emocji i 
wszelkich myśli. Jak w zwolnionym tempie docierał do niego głos Selanie, 
opowiadającej, co zaszło w przyczepie.
Znalazłszy się w pokoju z tyłu przyczepy Drake zastanawiał się, co się stanie, jeśli 
nawet teraz zostanie przyłapany na gorącym uczynku. Usłyszał, że mężczyzna w 
środkowym pokoju mówi:
- Wybierzemy się w XIV wiek. Tam nie ośmielą się ingerować. - Zachichotał 
ponuro. - Zauważ, że wysłali starca i to tylko jednego. Ktoś z nich musiał wyjść i spędzić 
na Ziemi trzydzieści czy czterdzieści lat, by się zestarzeć, bo starsi mają o wiele mniejszy 
wpływ na otoczenie niż młodzi. Ale nie traćmy czasu. Podaj mi punkty transformacyjne i 
idź do kabiny włączyć transformatory atomowe.
Na ten moment czekał właśnie Drake. Wyszedł cicho, zginając po kolei palce 
swej prawej dłoni uzbrojonej w rękawicę. Mężczyzna stał twarzą do drzwi prowadzących 
do pokoju frontowego znajdującej się za nim kabiny ciężarówki. Był krzepkiej budowy; z 
tyłu wyglądał na jakieś czterdzieści pięć lat. W rękach ściskał dwa przezroczyste stożki, 
które lśniły matowo.
- W porządku - zawołał gderliwym tonem, właśnie gdy Drake stanął za jego 
plecami. - Ruszamy. Teraz, Selanie, nie bój się już tak. To wszystko przez tych 
Koordynatorów, cholera z nimi! Jestem pewien, że nasza sprzedaż tych towarów i 
usunięcie takiej ilości metalu zakłóciło równowagę elektronową, która umożliwia im 
istnienie. - Głos mu zadrżał. - Kiedy pomyślę o ich świętokradztwie, jak to poczynają 
sobie niczym bogowie, ośmielają się używać swej potęgi, by zmienić naturalny bieg 
rzeczy, zamiast, jak proponowałem, uczynić z niej po prostu narzędzie badań 
historycznych...
Jego głos przeszedł w wystraszony pomruk, gdy Drake chwycił go za ramię i mocno 
nacisnął poniżej obojczyka...
- ... zaraz! - przenikliwy głos Drake'a przerwał opowieść kobiety. - Mówisz, że 
miałem rękawicę, taką jak ta - podniósł prawą dłoń w połyskującej lekko rękawicy, którą 
dał mu Price. - W twoim opowiadaniu zawarta jest sugestia, że wiedziałem już wszystko o 
Koordynatorach i Pałacu Nieśmiertelności. A przecież świetnie sobie zdajesz sprawę z tego, 
że wtedy nie wiedziałem o niczym. Dopiero, co wysiadłem z pociągu, w którym 
komiwojażer Bill Kellie pokazał mi pewne wieczne pióro.
Kobieta patrzyła nań poważnie.
- Jestem pewna, że za kilka minut wszystko zrozumiesz - powiedziała. - 
Wszystko, co zrobiliśmy, zostało specjalnie zaplanowane, by doprowadzić do tego 
momentu. Zaledwie parę godzin istnienia pozostało jeszcze temu światu alternatywnemu, w 
którym ty, pan Price i ja teraz przebywamy. Istnieje tu niezwykła równowaga sił i może się to 
wydać paradoksalne, ale teraz faktycznie działamy wbrew czasowi.
Drake spojrzał na nią, zdumiony jej tonem. Kobieta powiedziała nagląco:
- Pozwól mi, proszę, mówić dalej...
Krępy mężczyzna stał bez ruchu jak człowiek ogłuszony potężnym ciosem. Gdy Drake 
puścił jego ramię, odwrócił się powoli i utkwił przybity wzrok, nie w twarzy Drake'a, lecz 
w jego rękawicy.
- Niszczycielska Rękawica! - wyszeptał; potem wyrzucił z siebie gwałtownie: - Ale w 
jaki sposób? Przecież mój specjalny wynalazek powinien bronić Koordynatorom dostępu do 
mnie! - Spojrzał w twarz Drake'a. - Jak tego dokonałeś? Ja...
- Ojcze! - głos dziewczyny, wyraźny i wystraszony, dobiegał z kabiny ciężarówki. 
Przybliżył się: - Ojcze, zatrzymaliśmy się gdzieś około roku 1650. Co się stało? 
Myślałam...
Zamilkła, stając w drzwiach, jak spłoszony ptak: wysoka, szczupła dziewczyna około 
dziewiętnastu lat. Nagle wydała się starsza, bledsza, gdy ujrzała Drake'a. - Pan... był... w 
pociągu! - powiedziała. Przeniosła wzrok na ojca. Zabrakło jej tchu. - Tato, on nie...
Krępy mężczyzna skinął ponuro głową.
- Zniszczył moją zdolność poruszania się w czasie. Gdziekolwiek się teraz znajdujemy 
w czasie i przestrzeni, zostaniemy już tu. Ale nie o to chodzi. Najgorsze, że się nam nie 
udało! Koordynatorzy mogą nadal kontynuować swoje dzieło.
Dziewczyna nic nie powiedziała. Oboje, wydawało się, zupełnie zapomnieli o 
obecności Drake'a. Mężczyzna chwycił ją za ramię, mówiąc:
- Rozumiesz? Przegraliśmy!
Selanie wciąż milczała. Gdy wreszcie się odezwała, twarz miała bladą jak papier.
- Ojcze, to najtrudniejsze, co ci miałam kiedykolwiek do powiedzenia, ale cieszę się z 
tego. Oni mają rację; to ty się mylisz. Oni starają się naprawić jakoś te okropne omyłki 
Człowieka i Natury. Z tego swojego wielkiego daru stworzyli cudowne narzędzie wiedzy i 
używają go niczym bogowie-dobroczyńcy. Łatwo ci było mnie przekonać, kiedy byłam 
dzieckiem, ale w ciągu tych lat nabrałam wątpliwości. Zostałam przy tobie jedynie przez 
lojalność. Przykro mi, tato.
Odwróciła się. Miała łzy w oczach, gdy otwierała drzwi przyczepy i zeskakiwała na 
zieloną ziemię.
Drake stał przez chwilę, zafascynowany grą uczuć na twarzy mężczyzny: najpierw 
skurcz litości nad sobą, potem zaś przerastająca wszystko zawziętość. Rozpieszczone dziecko 
nie mogłoby być lepszym przykładem zawiedzionego egoizmu.
Drake rzucił mu ostatnie długie spojrzenie i także skierował się ku drzwiom. Czekała 
tam nań dziewczyna i zachwycający, nie odkryty jeszcze amerykański zachód.
Byli skazani na swe wyłączne towarzystwo wskutek zaciętego milczenia, w jakie 
schronił się stary człowiek. Selanie i Drake często wędrowali przez zieloną odludną dolinę. Raz, 
gdy znaleźli się daleko od przyczepy, natknęli się na grupę pieszych Indian. Nie wiadomo, która 
ze stron była bardziej zaskoczona. Selanie uratowała sytuację używając pistoletu atomowego. 
Strzeliła w kamień, który zniknął im z oczu w ognistym błysku. Nigdy więcej Indianie nie 
pojawili się na tej drodze.
Ich życie w pewnym sensie było idyllą. Miłość pojawiła się tak naturalnie jak wiatr, 
co dmie żałobnie nad samotnym lądem. Drake wytrwał mimo pierwotnego chłodu ze strony 
dziewczyny, ponieważ już wiedział. Potem perswadowali usilnie upartemu człowiekowi, 
by nauczył choć jedno z nich, czy też oboje, jak się wykorzystuje wrodzoną zdolność do 
podróżowania w czasie. Drake wiedział, że mężczyzna wreszcie ustąpi, choćby ze względu na 
samotność, ale trwało to o rok dłużej.
Drake wrócił myślami do olbrzymiej kopuły pałacu i zdał sobie sprawę, że kobiecy 
głos zamilkł. Popatrzył na Selanie, potem na Price'a. Wreszcie zapytał zdumiony:
- I to już wszystko? Twój... ojciec... - Spojrzał na kobietę, zająknąwszy się przy 
określaniu pokrewieństwa. Było mu niezwykle trudno kojarzyć tę dojrzałą kobietę z młodziutką 
Selanie Johns. - To znaczy, że twój ojciec był przeciwny Koordynatorom? Ale jak zamierzał się 
ich pozbyć?
Odpowiedział mu Price: - Plan pana Johnsa polegał na wprowadzeniu zmiany w tym 
modelu życia, jaki sprzyjał pojawieniu się Koordynatorów. Wiadomo, że istotną rolę 
odgrywało pożywienie, ale jakie Połączenie żywności z innymi sprawami stanowiło podstawę, 
tego nie dowiedzieliśmy się nigdy. Pan Johns myślał, że dając ludziom napój z jego kubków, a 
także używając innych urządzeń wytwarzających żywność oraz niektórych podstawowych 
artykułów, uda się mu przełamać ten powszechny kod egzystencji. Zbieranie metalu także 
było zaplanowane. Metal ma bardzo silny wpływ na wielki Strumień Czasu. Nagłe jego 
przeniesienie z jednego czasu do drugiego może zdezorganizować cały świat prawdopodobny. 
My zaś nie mogliśmy interweniować inaczej niż tak, jak to widziałeś. Świat poprzedzający 
wiek XXV to jedyny okres, w który nie mogą ingerować Koordynatorzy. Sam musi 
rozwiązywać swoje problemy. Nawet ty, jeden z pierwszych posiadaczy zdolności poruszania 
się w czasie, mimo że nigdy sam byś się nie nauczył tej metody, musiałeś zdążyć ku swemu 
przeznaczeniu w niemal naturalnym trybie.
- Zaraz - powiedział Drake - ale albo ja zwariowałem, albo ty. Gotów jestem zgodzić 
się ze wszystkim  z istnieniem Pałacu Nieśmiertelności, z tym, że ona jest moją żoną w 
przeszłości i że znalazłem się tu teraz, zanim się z nią jeszcze ożeniłem, natomiast po tym, jak 
ona mnie poślubiła. Powiedziałem - dobrze, ale ty dopiero przed chwilą dałeś mi tę 
rękawicę, a kilka minut temu moja... żona... mówiła, że temu światu nieustannie zagraża 
unicestwienie. Czy jeszcze o czymś nie wiem? I skąd ta nagła amnezja?
- Twoja rola jest naprawdę bardzo prosta - przerwał mu Price. - Jako akwizytor z 
Quik-Rite Company poszedłeś śladem dziewiętnastoletniej Selanie do przyczepy w Piffer's 
Road, gdzie mieszkała wraz z ojcem. Nie spotkałeś tam nikogo, więc wróciłeś do wioski, by 
zasięgnąć języka. Po drodze zostałeś przeniesiony przez Koordynatora Draila McMahona o 
tydzień w przyszłość, natomiast wszelkie związane z tym wspomnienia zostały wymazane z 
twej pamięci. Ocknąłeś się w szpitalu.
- Chwileczkę! - zaoponował Drake. - Moja... żona... właśnie mi powiedziała, co jeszcze 
zrobiłem. Wiedziałem już oczywiście o tym wcześniej. Był tam naoczny świadek, chłopak 
imieniem Jimmy, który widział, jak wracałem do przyczepy; a kiedy byłem w środku, ona 
zniknęła.
- Właśnie chcę ci to wyjaśnić - powiedział spokojnie Price. - Ze szpitala udałeś się w 
drogę, żeby się dowiedzieć, co ci się przytrafiło. Nie dowiedziałeś się. A potem zostałeś 
przeniesiony przez innego Koordynatora tutaj, do Pałacu Nieśmiertelności.
Drake spojrzał na mężczyznę, a potem na kobietę. Ta przytaknęła skinieniem i 
wtedy rozjaśniło mu się w głowie. Price zaś mówił dalej:
- Za kilka minut zabiorę cię na Ziemię w pobliże przyczepy Petera Johnsa i jego córki. 
Wejdziesz do środka, ukryjesz się w tylnym pokoju i w momencie, który już ci opisała 
Selanie, wyjdziesz z ukrycia i schwycisz jej ojca za ramię przez tę właśnie rękawicę. Wytwarza 
ona energię, która powoduje nieznaczną zmianę potencjału jego energii neuronowej. Nie 
uczyni mu to żadnej krzywdy, podobnie zresztą jak i my później. W gruncie rzeczy zostanie 
on przez nas wykorzystany jako agent w badaniach przeszłości - zakończył Price. - Widzisz 
więc, że wymaga to wolnej woli i że musieliśmy zrobić wszystko, by się upewnić, że nie 
popełnisz żadnego błędu.
- Teraz już zaczynam pojmować - odparł Drake. Odczuwał zupełny spokój, jeśli 
nie liczyć tego, jak wzrastało w nim uczucie zrozumienia. Powoli podszedł do kobiety, ujął 
ją za rękę i popatrzył jej głęboko w oczy.
- A więc to ty? Kiedy? - zapytał.
- Pięćdziesiąt lat później w twoim życiu.
- A ja gdzie teraz jestem? Gdzie jest teraz twój mąż?
- Wybrałeś się na Ziemię, w przyszłość. Trzeba cię było czasowo odsunąć. Ta sama 
osoba nie może się znajdować w tej samej czasoprzestrzeni. Ale to mi coś nasuwa na myśl: w 
ten sposób mamy cię w szachu!
- Jak?
- Jeśli zamiast wejść do przyczepy odejdziesz szosą, by wrócić do swego 
poprzedniego życia, w ciągu tygodnia dojdziesz do tego samego momentu, kiedy twoje 
wcześniejsze ja" znajdowało się w szpitalu. Wówczas znikniesz, ulegniesz dezintegracji.
Drake uśmiechnął się do niej.
- Nie mam zamiaru was zawieść - powiedział.
Odwrócił się i patrzył na nią, schodząc w dół po stopniach otulonych gęstniejącą mgłą. 
Stała z twarzą przyciśniętą do szyby w drzwiach.
Wkrótce pochłonęła ją mgła.
Poszukiwanie było skończone. Teraz w jego życiu przyszła kolej na wydarzenia, o 
których - jak sądził - zapomniał.
