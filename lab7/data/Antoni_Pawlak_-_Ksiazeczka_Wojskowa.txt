ANTONI PAWLAK
KSIĄŻECZKA
WOJSKOWA


O POŻYTKACH PŁYNĄCYCH Z PRZEBYWANIA
W MIEJSCACH ZAMKNIĘTYCH

Gdy wiosną 1976 szedłem do wojska, wiedziałem jedno - albo mnie tam wykończą, albo to
wszystko opiszę. Nie wykończyli.
Ludowe Wojsko Polskie było wówczas, w latach siedemdziesiątych, tematem tabu. W
literaturze właściwie nie istniało. Oczywiście, jeśli nie liczyć propagandowych powieścideł
wydawanych w masowych nakładach przez Wydawnictwo MON.
Więc napisałem i - jak się okazało - wstrzeliłem się. Byłem pierwszy, który po wojnie
opisał wojsko inaczej. Myślę, że prawdziwie.
Dziś nie mam większych złudzeń. Doskonale wiem, że "Książeczka wojskowa" nie jest
wielkim dziełem literackim. Jest swego rodzaju dokumentem. Dokumentem o bardzo
ciekawych, jak sądzę, losach.
Po pierwsze - niezależny kwartalnik literacki "Zapis" kupił ode mnie tekst w ciemno. A
rzecz taka młodemu literatowi (miałem wówczas 26 lat) zdarza się, raczej rzadko.
Po drugie - dwa pełne nakłady tego numeru "Zapisu" w całości skonfiskowała Służba
Bezpieczeństwa. Pozwala mi to do dziś żywić nadzieję, że właśnie mój tekst był tak ważny.
Po trzecie - "Książeczka wojskowa" w wielu jednostkach wojskowych stała się
obowiązkową lekturą szkoleniową dla oficerów. Nigdy nie myślałem, że stanę się kimś w
rodzaju autora podręcznika.
Po czwarte - w drugiej połowie grudnia 1981 roku w więzieniu w Białołęce jeden ubek
powiedział mi, że właśnie "Książeczka..." była głównym powodem mojego internowania.
I w ten sposób dochodzimy do "Książki skarg i wniosków" - tekstu, w którym staram się
opisać obozy internowanych.
Od grudnia 1981 do lipca 1982 byłem internowany w Białołęce, Jaworzu i Darłówku.
Udało mi się siedzieć z wieloma ludźmi, którzy dziś (piszę to na początku grudnia 1990 r. ) tak
dużo znaczą. Żeby się pochwalić, niektórych wymienię:
z rządu - Tadeusz Mazowiecki, Waldemar Kuczyński, Jan Lityński, Bronisław
Komorowski, Stefan Kawalec...
z ambasadorów - Władysław Bartoszewski, Krzysztof Śliwiński...
z Sejmu i Senatu - Bronisław Geremek, Andrzej Szczypiorski, Adam Michnik, Aleksander
Małachowski, Gabriel Janowski, Andrzej Celiński, Stefan
Niesiołowski...
z telewizji - Andrzej Drawicz, Jan Dworak...
I jeszcze wielu polityków, działaczy, artystów, wydawców, dziennikarzy i naukowców.
Jak widać jestem - dość dobrze ustawiony. Czego wszystkim serdecznie życzę.
Antoni Pawlak

"Wrócicie do cywila i skombinujecie tak
wszystko, że zrobicie ze mnie dupę i skurwysyna,
a z siebie inteligenta i pacyfistę,
który jest ponad szarym życiem pułkowym".
Zbigniew Uniłowski "Dzień rekruta"

I
Gdy dowiedziałem się, że mam iść do wojska, robiłem wszystko, aby to nie doszło do
skutku. Pomagało mi w tym wielu ludzi, co doprowadziło do pewnego zamieszania. W końcu
wezwał mnie komendant sztabu dzielnicowego. Usiedliśmy w jego gabinecie.
- Naprawdę nie mogę zrozumieć, dlaczego z takim uporem stara się pan uniknąć służby
wojskowej. Przecież jest to pańskim obowiązkiem. Zresztą te wszystkie legendy, że w wojsku
nie ma możliwości ani czasu, to wierutne brednie. A pan tu jakiś bałagan robi. A poza tym,
nawet jakbym chciał, nie mogę panu iść na rękę. Ja, proszę pana, muszę rozliczać się z
każdego, kto nie poszedł.
Starałem się mu wytłumaczyć, że studiuję filozofię, a w wolnych chwilach pisuję
wierszyki, i obawiam się, że dwuletnie koszarowanie nie wyjdzie na dobre ani moim studiom,
ani też wierszykom.
- Ależ pan jest w błędzie! To, że zajmuje się pan filozofią i literaturą, w żaden sposób nie
przeszkodzi panu w odbyciu służby. Zresztą, dobrze, że mi pan o tym powiedział. Postaramy
się skierować pana do takiej jednostki, w której służba będzie w jakiś sposób współgrała z
pańskimi zainteresowaniami.
Prawdopodobnie dlatego trafiłem do czołgów.
- A jakie są pańskie plany na przyszłość? Jako krytyka, oczywiście - zapytał mnie w
Pałacu Kazimierzowskim Nestor Krytyków.
- Trudno mówić o planach. Za tydzień będę już w wojsku.
- Aha - sapnął N.K. z nagłym błyskiem w oku. - Tego to panu nawet zazdroszczę. Niech
pan Mnie dobrze zrozumie; jest pan młodym, zdolnym człowiekiem. A groziło panu
zatonięcie w kawiarnianym bagienku. (Pan wie, co oni o Mnie?) Wie pan, z tego się bardzo
trudno wyciągnąć. Tam zaś będzie pan miał pole do naprawdę twórczej obserwacji. Wejście
w tak odmienne środowisko, to dla każdego twórcy cenne, bardzo cenne doświadczenie.
Zdenerwował mnie tylko. Niby Żyd, a takie bzdury opowiada.
Kazik chciał uprzyjemnić mi ostatni dzień wolności. Chodź - powiedział - poznam cię z
Postacią Historyczną. Lecieliśmy przez całą Warszawę, a on do końca nie chciał wyjawić,
kogo miał na myśli. Postać Historyczna i tyle.
A P.H. umiał się znaleźć. Jak tylko zorientował się, w jakiej jestem sytuacji, zaczął mnie
pocieszać.
- Niech się pan zbytnio nie przejmuje - mówił. - Wojsko to tylko karykatura ustroju
totalitarnego, do którego - jak sądzę - zdołał się pan już przyzwyczaić. Jak panu wiadomo,
ustrój totalitarny zbudowany jest na zasadzie sieci, która nas tak naokoło oplata, oplata. Ale
każda sieć ma to do siebie, że posiada oka, w których przeciętnie inteligentny człowiek
potrafi uwić sobie spokojne gniazdko. Czego i panu serdecznie życzę.
Przy pożegnaniu Kazik mocno uścisnął mi dłoń.
- Mam nadzieję, Antoni, że doczekamy jeszcze czasów, gdy młodzi ludzie będą pełni
dumy szli do POLSKIEGO wojska.
Ja nie miałem tej nadziei. Nie mam jej do dzisiaj. Zresztą, Kazik, wojsko jest zawsze
wojskiem. Poza wszystkim innym.
Początkiem drogi był Dworzec Wschodni. Całe tłumy młodych ludzi. Pijanych młodych
ludzi. Pijanych i wyjących młodych ludzi.
Wojskowe piosenki wzbijały się pod dach dworca. Jak barany na rzeź wsiadali do
pociągów kolejni obrońcy granic. Ten koszmar towarzyszył mi przez całą drogę. W pewnych
chwilach robiło mi się wręcz głupio za tę moją trzeźwość, za brak śpiewu. Wyglądało na to,
że ja jeden boję się tego, co nas czeka. Że tamci jadą pełni pijanej radości, a ja jeden itd.
Stałem obok jakiegoś starszego faceta, który z pewnym niedowierzaniem obserwował ten
Wesoły Pociąg. W pewnym momencie facet zaczął do mnie mówić.
- Wie pan, wojsko nie jest łatwą rzeczą. Ja się wcale nie dziwię, że oni nie mają ochoty
tam iść. Ale to w sumie niedobrze, bo powinni. Nie, nie dlatego, że to obowiązek i tak dalej.
Ode mnie pan czegoś takiego nie usłyszy, nie jestem dziennikiem telewizyjnym. Po prostu tak
już w życiu jest, że wojsko i więzienie to największa i najlepsza szkoła życia. Ja, panie, byłem
już w paru wojskach i paru więzieniach. Najpierw, w trzydziestym dziewiątym, w polskim
wojsku. Normalne. Zaraz na początku wojny Niemcy wzięli mnie do niewoli. Ale obozu
jenieckiego nie zobaczyłem, bo udało mi się uciec z transportu. Do czterdziestego trzeciego
byłem w AK na terenie Warszawy. I w tedy Niemcy znów mnie złapali. Tym razem gestapo. I
po raz drugi udało mi się uciec. Byłem już spalony w mieście i musiałem iść do lasu, do
oddziału. A jak w czterdziestym czwartym przyszli Ruskie, to pierwsza rzecz nas zamknęli.
Wtedy właśnie uciekłem z więzienia po raz ostatni. Ruscy zamykali mnie na fałszywych
papierach, więc pod prawdziwym nazwiskiem wstąpiłem do kościuszkowców. Byłem z nimi,
panie, aż do Berlina. Po wojnie chciałem zostać w wojsku i nawet zostałem. Ale niedługo. W
czterdziestym ósmym ktoś wpadł na to, że zwiałem Ruskim. Wie pan, wtedy się nie
patyczkowali, można było i czapę lekką rączką zarobić. Zamknęli i koniec. Nawet nie miałem
już ochoty uciekać. Wyszedłem zupełnie legalnie w pięćdziesiątym piątym.
I widzi pan: tyle wojsk, tyle więzień. Ale jak patrzę z perspektywy, to nawet jestem
zadowolony, że los mnie tak doświadczył. Nie ma we mnie chęci zemsty na kimkolwiek. To
naprawdę wielka szkoła. Oni wszyscy, a w każdym razie ci inteligentniejsi, także dojdą do
tego wniosku. Bardzo w to wierzę. Oby jak najprędzej. Nie wyobraża pan sobie, jak taka
świadomość może im pomóc. Przynajmniej w początkowym, najtrudniejszym okresie.
A poza tym, jakby tak porównać wojsko dwadzieścia lat temu i teraz. Toż to sanatorium.
Co wcale nie znaczy, że chciałbym umniejszać ich cierpienia. Nie, chyba po prostu tak jest, że
każde pokolenie ma inny, swój udział w cierpieniu.
W miejscu docelowym byłem rano. Trzeźwy, tylko zmęczony całonocną podróżą. I gnany
myślą: muszę tutaj, teraz, jeszcze przed przekroczeniem bramy poznać kilku z tych, z którymi
przyjdzie dzielić ten okres. Wydawało mi się to konieczne. Więcej niż konieczne. Byłem
pewien, że w dużej mierze ułatwi to aklimatyzację. Będzie wszak ktoś, z kim można wrócić
wspomnieniem do tych kilku ubogich chwil pozostawionych na zewnątrz.
Akurat napatoczyło się dwóch. Przyczepiłem się do nich, starałem się upodobnić, stać się
jednym z nich lub oboma naraz. Wiedziałem, że to może być jedyna droga, żeby mnie
zaakceptowali.
I poszliśmy w tan. Najpierw po butelce wina. Zaczęło się pierwsze macanie:
Skąd jesteś?
Ile razy udało ci się mignąć?
Itd.
Od pierwszej chwili zdobyłem coś w rodzaju szacunku. Nie byłem nawet najstarszy, byłem
dla nich po prostu stary. Cztery, sześć lat to już w tym wieku wiele. Ale dorosłość trzeba
potwierdzić silną głową. Więc dalej, dalej. Więc po dwie setki i po dwa piwa. I dalej. Szliśmy
przez miasteczko zbierając innych, takich jak my. Jeszcze sklep i jeszcze po trzy wina za
paski od spodni. Na ulicy, a potem w domu jakiegoś miejscowego. Stamtąd też chyba jeszcze
jakieś zakupy. Ale ja się nie popisałem, nie pamiętam, straciłem film.
Odzyskałem go dopiero w jednostce. Do dziś nie wiem, w jaki sposób tam trafiłem.
W jednostce najpierw przechodzi się przez coś w rodzaju powtórnej komisji wcieleniowej.
Kilku lekarzy i facet wypytujący o życiorys. Tutaj właśnie przydzielają do poszczególnych
pododdziałów.
Przez komisję przeszedłem bez większych kłopotów. Tylko przy tym nielekarskim stoliku
wdałem się w dyskusję mocno zawiłą z jakimś majorem. Poszło o to, czy jestem karany.
Powiedziałem mu, że to skomplikowana historia - i jestem, i nie jestem. Zażądał wyjaśnienia.
A ja z pijackim uporem powtarzałem w kółko to samo, dodając co jakiś czas, że to trochę zbyt
skomplikowane, by on to zdołał zrozumieć.
W końcu dał mi spokój.
Zaczęto przerabiać mnie na żołnierza.
Najpierw strzyżenie. Fryzjer o mało nie zwariował z radości, gdy zobaczył moje
spływające na plecy włosy. Od razu na zero.
Potem rozbieraliśmy się do naga i pakowaliśmy cywilne ubrania do worków, z których
próbowaliśmy robić paczki do domu. I łaźnia. Nadzy i łysi pod prysznicami z ledwie letnią
wodą. Teraz już zupełnie nie mogłem poznać świeżych kolegów. Fryzjer zmienił nas w
sposób zasadniczy. Byliśmy grupą anonimowych golców.
Z łaźni do kilku stoisk - jak w sklepie, tyle, że bez płacenia.
STOISKO I - bielizna.
- Masz tu spodenki i podkoszulkę. Co marudzisz? Jak za duże, to i lepiej, że nie za małe.
Koszulka to nic, ale spodenki ciągle spadają.
STOISKO II - moro.
- Za duże, to skrócisz, za małe, to wymienisz. Co się tak gapisz - spierdalaj.
Szybko do następnego.
STOISKO III - komplet alarmowy.
Jakieś chlebaczki, zapasowe gacie, koszulki itd. Po cholerę tego aż tyle?
STOISKO IV - galanteria skórzana.
A więc pasy i buty. Tutaj przynajmniej można sobie dobrać na miarę.
STOISKO V - obuwie sportowe.
tenisówki (j.w.)
STOISKO VI - berety.
Też na miarę.
A poza tym właśnie tutaj jak najszybciej należało nauczyć się zawiązywać onuce. Coś
nieprawdopodobnie trudnego. Potem wszystko pod pachę i na kompanię.
Leżeliśmy już w łóżkach próbując zasnąć, gdy - około wpół do jedenastej - przyszło
dwóch nowych. Spoglądali na nas mętnie, spode łba. Z zaciekawieniem przyglądaliśmy się
ich przygotowaniom do snu. Panowało pełne napięcia milczenie. W pewnym momencie jeden
z nich zapytał: A kiedy tu dają kolację?
Strasznie nas to rozśmieszyło. Śmieliśmy się długo i niepohamowanie. W tym śmiechu
było coś oczyszczającego. Teraz już wiedzieliśmy - jesteśmy w wojsku.

II
Drugiego dnia pobytu w jednostce wzbudziłem zainteresowanie sekcji politycznej. Kazali
mnie do siebie, do sztabu, przyprowadzić.
Młody porucznik posadził mnie naprzeciw siebie.
- Tak. Oglądałeś może telewizję w cywilu? Bo wiesz, ja tam prowadziłem jeszcze
niedawno program dla młodzieży...
Z przykrością poinformowałem go, że raczej nie zdarzało mi się oglądać programów dla
młodzieży. Ale specjalnie go to nie zniechęciło. Okazało się, że nie tylko po to mnie tutaj
wezwano.
- Co wyście pokręcili wczoraj przy ewidencji z tą waszą karalnością?
Na wszelki wypadek rozejrzałem się wokoło. Ale byliśmy sami. Cóż, trzeba się będzie
przyzwyczaić do drugiej osoby liczby mnogiej.
Wyjaśniłem, że owszem, byłem karany, ale już nie jestem. Bowiem wyrok z zawieszeniem
po zakończeniu zawieszenia ulega automatycznemu zatarciu. Przekonywał mnie, że tak wcale
nie jest. "Nie znacie prawa, ot co". Bardzo delikatnie suponowałem mu, że może być akurat
odwrotnie.
Jakoś nie mogliśmy się dogadać.
- No, dobra - zniecierpliwił się po chwili. - Zostawmy to na razie. Mam nadzieję, że nie
przyszliście tutaj po to, by odsłużyć, ale po to, by służyć. Bez względu na wasze (katolickie -
prawda?) poglądy, powinniście być dumni, że możecie spełnić zaszczytny obowiązek wobec
ojczyzny. Jeżeli będziecie szczerze służyć, będzie dobrze. I, mam nadzieję, nie będziecie
próbowali za wszelką cenę stąd się wyrwać. Myśmy tu nawet mieli jednego takiego, też
katolik. I wyszedł. Ale co? - do dziś nie może pracy znaleźć, a to już przeszło rok.
Porucznik poczęstował mnie jeszcze obietnicą, że jeśli podczas okresu unitarnego będę się
bardzo starał być dobrym żołnierzem, to będę mógł pracować w ich sekcji jako "pisarz -
maszynista".
- Będziesz miał złote życie. Twoi kumple się upierdolą, aż im się jaja w pocie zagotują, a
ty - jak pan.
Na pożegnanie chciał jeszcze sprawdzić, czy rzeczywiście tak biegle piszę na maszynie.
Dał mi papier i kazał pisać: "Jestem dumny i szczęśliwy, że odbywam zasadniczą służbę
wojskową". Po chwili poważnej rozterki napisałem: " Urodziłem się czwartego sierpnia
pięćdziesiątego roku w Sopocie".
Nie był ze mnie zadowolony.
Jak zawsze: najtrudniejsze są pierwsze dni.
Wrzucają cię w jakąś zbiorowość i wydaje ci się, że świat ten, za murami, przestał nagle
istnieć. Zanim otrzymasz pierwszy list - to jedyne potwierdzenie istnienia świata - mija
tydzień do dwóch. Przez ten czas masz taką cholerną pewność, że wszyscy o tobie
zapomnieli.
Przychodzą do głowy różne głupie pomysły. Na przykład: czy warto próbować ocalać
siebie, swoją godność. Dla kogo, skoro i tak nikt nie zauważył twojego zniknięcia z tamtego,
dobrego świata.
Zaczynasz liczyć dni, które dzielą cię od powrotu.
Z początku jest ich około siedmiuset czternastu.
Przez pierwsze dni - może tydzień - mój mózg w ogóle nie pracował. Był wyłączony jak
zbędne urządzenie. Nie myślałem, nie zastanawiałem się nad niczym. Kiedy pytano mnie o
nazwisko, musiałem mieć trochę czasu na przypomnienie sobie. Nie tylko ja. Byliśmy
wszyscy jak ściśle zaprogramowane automaty. Reagowaliśmy tylko na krzyk i tryb
rozkazujący. Biegaliśmy, maszerowaliśmy, śpiewaliśmy, czołgaliśmy (się), myliśmy (się),
spaliśmy, jedliśmy, paliliśmy - wszystko tylko na rozkaz.
Własną inicjatywę przejawialiśmy tylko w sprawie potrzeb fizjologicznych. Zresztą ja
dopiero po trzech dniach. Do tego bowiem czasu miałem wyłączony także żołądek.
A poza tym to deprymujące uczucie wstydu, gdy musisz przy wszystkich:
- Obywatelu kapralu, szeregowy Jabłkowski melduje się z zapytaniem... Czy mogę iść do
ubikacji?
A taki buc na to: Siusiu czy kupkę?
Początkowo jedną z najtrudniejszych rzeczy, obok skomplikowanego sposobu słania łóżek,
było poranne mycie. Dokładnie dwie minuty na umycie - nóg, rąk włącznie z
wyczyszczeniem paznokci (do sprawdzenia), twarzy, i jeszcze się ogolić.
Najgorsze było to ostatnie. W domu miałem maszynkę elektryczną, ale tutaj nie wolno.
Tutaj wszyscy muszą mieć identyczne przybory, więc najprymitywniejsze maszynki
żyletkowe marki JUNIOR po 45 złotych. Nigdy przedtem nie goliłem się żyletką. Po każdej
próbie wyglądałem jak korporant po pojedynku.
Żołnierz przed przysięgą nie może opuszczać terenu jednostki. Nie może nawet bez opieki
poruszać się poza budynkiem kompanii. Ale jednemu z nas poszczęściło się. Był w cywilu
kelnerem i w związku z tym dane mu było przeżyć Przygodę. Urządzano dla rodzin kadry coś
w rodzaju pikniku nad jeziorem. Potrzebni byli kucharze i kelnerzy. Pojechał i on. Wrócił
całkowicie załamany. Opowiadał:
Podsmażałem węgorza dla jakiegoś majora. I patrzyłem. Mówię wam, jakie dziewczyny.
Jedzą, tańczą, pływają, opalają się. Dopiero jak tam byłem, uświadomiłem sobie, w co ja się
dałem wpakować. Zrozumiałem, że życie przecieka mi między palcami. Że wszystko to, co
jest udziałem tych dziewczyn, przemyka obok mnie. Że zostawiłem po tamtej stronie muru
zbyt wiele. Chciało mi się płakać. Chłopaki, nie potrafię tego wszystkiego tak dobrze
opowiedzieć, ale naprawdę miałem łzy w oczach. Nie wstydzę się tego. A poza tym,
słuchajcie, one mówiły do mnie "proszę pana". Słowo honoru. Nie istniałem dla nich jako
facet, jako mężczyzna, ale mówiły "proszę pana".
"Uprzejmie zawiadamiamy, że syn Wasz............ zameldował swoje przybycie do naszej
jednostki w nakazanym terminie i przystąpił do odbywania zasadniczej służby wojskowej w
szeregach Ludowego Wojska Polskiego.
Przekraczając bramę koszar syn Wasz wszedł w nowy okres swego młodzieńczego życia,
który wywrze istotny wpływ na dalszy proces rozwoju jego osobowości. Służba wojskowa
jest bowiem zaszczytnym patriotycznym obowiązkiem obywateli Polskiej Rzeczypospolitej
Ludowej, w toku której, sposobiąc się do obrony granic i niepodległego bytu Ojczyzny,
młodzi obywatele zdobywają rozległą wiedzę i praktyczne umiejętności ofiarnej i rzetelnej
służby dla dobra narodu, socjalizmu i pokoju.
Jednostka wojskowa, w której synowi przypadło odbyć ten podstawowy obowiązek
obywatelski, legitymuje się poważnymi osiągnięciami szkoleniowo - wychowawczymi.
Kontynuując chlubne postępowe i rewolucyjne tradycje narodu polskiego i jego oręża
przysporzyła ona naszej ludowej Ojczyźnie liczne zastępy ofiarnych i doskonale
wyszkolonych obrońców - gorących patriotów i internacjonalistów, służących z całego serca i
wszystkich sił sprawie ludu pracującego.
Zdajemy sobie sprawę, że nieobecność syna w gronie rodzinnym wywołuje wśród
najbliższych mu osób tęsknotę i troskę o jego los. Pragniemy przeto uspokoić Was, donosząc
niniejszym, że syn wasz godnie przyjęty został do wielkiej rodziny wojskowej, pozyskując
nowych serdecznych przyjaciół oraz doświadczonych, troskliwych i sprawiedliwych
przełożonych. Otrzymał należyte umundurowanie i oporządzenie osobiste, mieszka wygodnie
i schludnie, otrzymuje wysokokaloryczne pożywienie, ma solidną opiekę lekarską oraz dobre
warunki wypoczynku, rekreacji i kulturalnego rozwoju.
Obecnie syn przechodzi szkolenie unitarne, zapoznając się z podstawowymi
powinnościami żołnierskimi i elementarnymi zasadami rzemiosła wojskowego. Jego
dotychczasowe zachowanie i podejście do wykonywania obowiązków służbowych jest
nienaganne. Specyfika współczesnej służby wojskowej oraz to, że Ludowe Wojsko Polskie
jest armią na wskroś nowoczesną sprawia, że dalsze należyte wywiązywanie się z ciążących
nań obowiązków wymagać będzie z jego strony dużej rzetelności, wysokiego
zdyscyplinowania i samozaparcia w pokonywaniu codzienności.
W imieniu dowództwa jednostki oraz bezpośrednich dowódców i wychowawców
zapewniamy Was, że uczynimy wszystko, aby syn z honorem mógł wypełnić swój zaszczytny
i odpowiedzialny obowiązek obywatelski. Prosimy jednak o pomoc z Waszej strony w
postaci ciepłych patriotycznych słów rodzicielskiej zachęty w korespondencji do syna, co z
pewnością pomoże mu w pełnej adaptacji do warunków życia wojskowego oraz w
osiągnięciu wzorowych wyników w szkoleniu i wychowaniu.

Z ŻOŁNIERSKIM POZDROWIENIEM
Przez pewien czas miałem wrażenie pełnego roztopienia się w zbiorowości. Przekonanie o
uniformizacji nie tylko zewnętrznej było we mnie stosunkowo silne i sprawiało mi swego
rodzaju radość. W warunkach pełnej anonimowości wydawało mi się to bardzo korzystne.
Temu przeświadczeniu zdawało się wszystko sprzyjać. Nie byłem sam - byłem taki sam. Tak
samo jak moi koledzy odczuwałem zmęczenie, zimno, tęsknotę za domem i nienawiść do
kaprali. Ale stosunkowo szybko zostałem wyrwany z samozadowalającego uczucia
tożsamości. I - przynajmniej z początku - w nowej roli, w roli innego, nie czułem się
najlepiej.
Pierwszy sygnał odmienności odebrałem na zajęciach politycznych. Prowadzący
opowiadał nam o historii hymnu narodowego. W części dyskusyjnej zajęć o głos poprosił
Adaś.
- Obywatelu poruczniku, jak ja słyszę nasz hymn, jak grają "Jeszcze Polska nie zginęła",
to mnie coś tu, o tu mnie, mnie...
I szarpie się za bluzę na piersiach.
Pomyślałem wtedy: dobry dowcip, tylko gorzej, jak się porucznik zorientuje, że z niego
Adaś balona robi. Po chwili jednak ze zdumieniem zrozumiałem, że chłopak mówi serio. Że
oto wylewa przed nami całe swoje jestestwo. Był to dla mnie swego rodzaju szok.
Potem dowody tej niewygodnej inności posypały się już lawinowo. Byłem chyba jedynym
żołnierzem LWP, który za nic nie chciał zafundować sobie pamiątki z wojska w postaci
fotografii w mundurze. Wszyscy chcieli mieć takie zdjęcie, tylko ja jakoś nie. Ale mam. Do
jednego zostałem formalnie zmuszony przez dowódcę plutonu.
Później, kiedy nas puszczano do domów, różniliśmy się stosunkiem do munduru. Oni
przyjeżdżając do domów zabierali się od razu do prasowania i czyszczenia munduru i potem
robili w nim obchód rodziny i znajomych. Ja inaczej. Z dworca na te swoje Stegny niemal
przemykałem się podwórkami, byle tylko nikt ze znajomych nie zauważył. W domu ciskałem
mundur w kąt i aż do wyjazdu starałem się nawet na niego nie patrzeć. Wstydziłem się swego
pobytu w wojsku. Ten wstyd pozostał mi do dzisiaj.
Także chusty. Kiedy wychodzi się z wojska, robi się na tę okazję chusty z kawałków
prześcieradła. Taki zwyczaj. Po brzegach chustę obszywa się frędzlami. Na środku się maluje.
Najlepsze elementy do wymalowania, elementy nieodzowne to: czołg, orzeł, goła dupa, statua
wolności z tego amerykańskiego miasta oraz napis "fredom" albo "fre". W wolnych
miejscach koledzy z poboru wpisują swoje adresy.
Wszyscy dziwili się dlaczego nie mam chusty.
Uciekają. Wszyscy możliwymi sposobami starają się stąd wydostać. Od prymitywnych,
obliczonych na krótką metę prób przeskoczenia przez mur, po sposoby bardziej
wyrafinowane. Najczęściej przez zakład psychiatryczny.
ZBYSZEK Wzorowy dowódca drużyny. Rok służby. Raptem znika. Po dwóch dniach
sam wraca do koszar. Tego samego dnia wieczorem truje się jakimiś tabletkami. Po
odratowaniu idzie na miesięczną obserwację do zakładu. Jednakże wraca z orzeczeniem, że
zdrowy i zdolny do dalszego pełnienia służby. Stara się więc o przeniesienie do innej
jednostki, co przez kadrę zostaje przyjęte z ulgą. Tam robi kilka podobnych numerów i
nareszcie zostaje zwolniony. Na cztery miesiące przed terminem.
ANDRZEJ Trzeci dzień w wojsku. Nie wytrzymuje ciągłego krzyku i gadania. Rzuca się
na dowódcę drużyny z nożem od niezbędnika. Miesięczna obserwacja i niezdolny do dalszej
służby.
MAREK Pół roku służby. Z jakichś powodów nie chcą go puścić do domu na przepustkę.
W nocy, w świetlicy demonstracyjnie tnie się żyletką, a raczej - jak sam mówił - mojką. Tnie
się po przegubach, piersiach, brzuchu i policzkach. Staczamy z nim szaloną walkę o żyletkę,
bo ma ochotę pokiereszować także i innych. Miesięczna obserwacja i do domu.
JAN Uparta, chłopska walka przez całe dwa lata. Obrzucenie kadry kompanii taboretami.
Pogoń za dyżurnym z siekierą w dłoniach. Ale zyskał tylko tyle, że jako jedyny żołnierz
pułku nie brał udziału w zajęciach strzeleckich i nie pełnił warty. Nikt z kadry nie chciał brać
na siebie odpowiedzialności za wydanie mu broni czy amunicji. Ale trzymali go, nie wiadomo
po co, przez cały okres służby.
ANDRZEJ II Podciął sobie żyły na tydzień przed przysięgą. Przedtem pisał jakieś podania
o zamienienie mu służby wojskowej na pięć lat więzienia. Był to typowy "git" przekonany, że
więzienie, oprócz tego, że go nobilituje, będzie łatwiejsze.
RYSZARD Przez cały rok nocne moczenie, którego w rzeczywistości nie miał. W końcu
udało mu się, dostał roczne odroczenie. Ten chłopak wzbudził we mnie coś w rodzaju
szczerego podziwu. Cały rok wysilał się, aby systematycznie lać w nocy pod siebie.
Wyśmiewany i bity przez kolegów, nie poddał się.
Przysięga wojskowa jest chyba najdziwniejszym ze świąt świeckich. Może to wina
niecodziennych warunków, w jakich się odbywa, w każdym razie czasem wydaje mi się, że
przypomina ona wszystkie sakramenty naraz. Tak jakby z każdego z nich brała po trochu.
Na wiele dni przed samą przysięgą w oddalonych czasem o setki kilometrów domach trwa
podniecenie. Częściej odwiedzane są sklepy. Trzeba synusiowi kupić przynajmniej trochę
wędliny. Tak ich tam źle karmią, pisał przecież. I owoce, bo to zawsze witaminy, na pewno
nie dają im tam owoców. Aha, i alkohol, niech se chłopak łyknie przy swoim święcie.
Rodzice, dziewczyny, koledzy. Wszyscy chcieliby jechać. Bo trzeba: tyle się go już nie
widziało, a poza tym podnieść na duchu. Bo wypada: do każdego przecież ktoś przyjeżdża, a
do naszego nikt? Albo po prostu dlatego, że nadarza się jeszcze jedna polska okazja do
wypicia.
A potem w pociągach, gromadnie, z tobołami wypchanymi mięsem, wędliną, ciastem;
słodyczami i wódką. Jedyne polskie święto, które zawsze spędza się poza domem. Od
wczesnego rana przed bramą jednostki. Żołnierze z biura przepustek początkowo rewidują
wszystkie bagaże w poszukiwaniu alkoholu. A potem już tylko wyrywkowo, zbyt duży tłok
jak na ich możliwości. Przeciętnie na jednej przysiędze konfiskuje się (czy raczej - bierze na
przechowanie) grubo ponad sto litrów alkoholu. A i tak wiadomo, że co najmniej drugie tyle
udało się odwiedzającym przeszmuglować na teren jednostki.
Potem to niecierpliwe czekanie. Jeszcze tyle godzin. Sama uroczystość zacznie się dopiero
około godziny dziesiątej. I potrwa swoje. Więc kiedy się nim nacieszyć?
I już: maszerują! Czasem wręcz trudno poznać tego, do którego się przyjechało. Taki jakiś
obcy. Bez brody, bez włosów i bez tej dzinsowej kurtki. Ale w sumie, popatrz matka, całkiem
mu do twarzy w mundurze. No, elegancko. I na twarzy się trochę poprawił.
A w jednostce, wśród nas, już na tydzień przed, nerwowa atmosfera. Dzień w dzień
wielogodzinne próby defilady i samej uroczystości. Aż do znudzenia, do upadłego.
W przeddzień zebranie w świetlicy. Ostrzeżenie kadry.
- Obywatele, już niedługo wasze wielkie święto. Przysięga, po której staniecie się
żołnierzami w pełnym tego słowa znaczeniu. Zwiększy się wasz zakres obowiązków, ale i
zwiększą się uprawnienia. Na przykład będziecie mogli już jeździć na przepustki i urlopy, a
wiem, że o to chodzi wam najbardziej. Tylko ostrzegam: żeby mi tu nie było żadnego picia na
przysiędze. Jeżeli stwierdzę, że ktoś z was sobie chociaż trochę wypił, ma z głowy przepustki
na co najmniej pół roku. I te pół roku to nie będzie okres najmilej w życiu wspominany.
Myślę, obywatele, że doskonale się wszyscy rozumiemy i nie będzie żadnych nieprzyjemnych
wypadków.
A po południu, gdy kadra spokojnie siedzi w domach przed telewizorami, taką samą
pogadankę urządzają dla nas dowódcy drużyn.
- Młodzież słyszała, że ma nie pić, nie? Słuchajcie, obywatele, powoli przestajecie być
jebanymi sierściuchami. Ale nie myślcie sobie za wiele. Jak mi ktoś podskoczy, to i tak go
zajebię, choćby miał i tysiąc przysiąg. Zrozumiano? I pamiętajcie: żadnego picia. Jak wam
przywiozą wódkę, to najpierw swojego kaprala poprosić, żeby z wami wypił. Jasne? No! A
wy żołnierzu, podobno macie siostrę. Fajna chociaż? Fajna, to da dupy kapralowi, nie?
Niechby spróbowała nie dać, to będziesz miał kocie przesrane do końca mojej fali.
A ja znów obserwuję tę denerwującą inność, która oddala mnie od moich kolegów coraz
bardziej. Przysłuchuję się ich rozmowom w nocy, podczas prasowania mundurów. Jesteśmy
sami, w swoim gronie, kaprale już śpią. Chłopcy się naprawdę cieszą, że staną się nareszcie
prawdziwymi żołnierzami, że w zasadniczy sposób zmieni się, poprawi ich sytuacja. Ale ja
wiem, że zmieni się tylko o tyle, że będziemy mogli z rzadka jeździć do domu. A to przecież
jest niewiele, nie zmienia to istoty zupełnie więziennego odosobnienia.
- Chłopaki, trzeba się postarać, żeby nasza kompania wypadła najlepiej ze wszystkich na
przysiędze, nie?
Nie! Denerwuje mnie to wszystko. A najbardziej przeraża perspektywa mojego udziału w
przysiędze. Już teraz czuję się tym upokorzony. Nie dość, że będę musiał pokazywać się
najbliższym w mundurze, to jeszcze ta defilada. Jak kukła. Jak na próbach, kiedy krok
defiladowy kazał nam kapral ćwiczyć w takt wierszyka. Więc maszerujemy w tę i z powrotem
w dwudziestu kilku i jak idioci skandujemy:
rączka
sprzączka
nóżka wyżej
do przysięgi
coraz bliżej
A jeszcze mam takie trochę niedorzeczne, swoje problemy, którymi nawet podzielić się nie
ma z kim. Dowiedziałem się od kilku bardziej ustosunkowanych żołnierzy, że jest niedobra
atmosfera. Nie będzie przepustek nawet na miasto. W tym pułku po raz pierwszy od paru lat.
- Rozumiesz, stary, podobno w Radomiu i jeszcze gdzieś są jakieś awantury. To przez te
podwyżki. A jesteśmy obok dużego miasta przemysłowego. I w razie czego musimy być w
pogotowiu.
I właśnie w związku z tym mam te swoje kłopoty. Zbyt dobrze pamiętam wypadki
grudniowe, aby się nie obawiać. Co prawda, widziałem je tylko z okna, ale było to okno w
Gdańsku, a nie w Honolulu. Zaczynam obsesyjnie myśleć, co się stanie ze mną, gdy wyślą
nas pacyfikować jakieś miasto. Nie wiedziałem, jaki zasięg ma to wszystko w Radomiu. Ale
wiedziałem, że gdyby zaszła potrzeba, wysłaliby wojsko. Więc jak postąpić, co zrobić...
W przeddzień przysięgi przepisywałem coś na maszynie w sztabie. Bardzo się z tej pracy
cieszyłem, bo w tym samym czasie moi koledzy mieli wyczerpujące przygotowania do
defilady. Niechcący stałem się świadkiem rozmowy, która podtrzymała, wzmocniła mój
niepokój. Był to telefon z dywizji. Przekazano wyraźnie polecenie, aby aż do odwołania nie
dostarczać żołnierzom prasy centralnej. Było to co najmniej zaskakujące, zważywszy, że
dzień przedtem premier odwołał podwyżki. Czyżby upadł gabinet?
Stoimy w kolumnach czwórkowych na nasłonecznionym placu. Wznosimy palce. Jak w
dzieciństwie nie otwieram ust, gdy żołnierze powtarzają słowa przysięgi. Czy chciałem mieć
to dziecinne usprawiedliwienie: ja przecież nie przysięgałem... Tępo wpatruję się w trybunę
honorową. Dowództwo jednostki, ojcowie miasta, kilku wiarusów ze ZBoWiD-u i
przedstawiciele zaprzyjaźnionej ze mną Armii Radzieckiej. Ale tępy wyraz twarzy to tylko
pozór. Bo oto w głowie rodzi się pomysł skontaktowania się z prawnikiem. A potem, jeśli
moje domysły są słuszne, napisać artykuł "Ważność przysięgi wojskowej w świetle prawa
polskiego". I - oczywiście - udowodnić, że jest nieważna. Bo przecież musi być w
ustawodawstwie polskim przepis unieważniający przysięgi i przyrzeczenia składane pod
przymusem. A jeśli ma się do wyboru służbę wojskową, co w konsekwencji prowadzi do
przysięgi, lub "do pięciu lat więzienia", to trudno nie mówić o jakiejś formie przymusu.
Ta myśl pokrzepia mnie.
Na trybunę wchodzi jeden z nas. Wyciąga kartkę i czyta:
"Obywatelu Pułkowniku!
Obywatelu Majorze!
Szanowni Goście!
Drodzy Rodzice!
Żołnierze!
Przed chwilą złożyliśmy akt ślubowania Ojczyźnie - Polskiej Rzeczypospolitej Ludowej.
Jest to dla nas wszystkich wielkie przeżycie i wzruszenie. Mądre i wiele znaczące słowa
przysięgi wojskowej zapadły mocno w nasze żołnierskie serca, traktujemy je jako osobiste
zobowiązanie wobec narodu i partii.
Zdajemy sobie sprawę z tego, że przysięga wojskowa jest wyrażeniem celów i zadań
postawionych nam przez naród.
Przecież to przysięga na całe życie, przysięga Polsce, której synami jesteśmy, której praw i
honoru będziemy zawsze bronić jako obywatele i żołnierze Ludowego Wojska Polskiego,
spadkobiercy jego wspaniałych tradycji bojowych.
Pragnę podziękować wszystkim przełożonym za ukształtowanie z nas, którzy jeszcze dwa
miesiące temu nie mieliśmy pojęcia o wojsku, dobrych żołnierzy.
Zapewniam, że nie zawiedziemy naszych przełożonych, nie zawiedziemy naszych
rodziców, którzy - wiemy o tym - pragną w nas widzieć swoją chlubę, że będziemy
wzorowymi żołnierzami.
W imieniu wszystkich żołnierzy dziękuję serdecznie naszym drogim rodzicom za ofiarność
w naszym wychowaniu i za przybycie na uroczystość".
Na drugi dzień przyłapałem go.
- Słuchaj, stary, że byłeś współautorem tego idiotyzmu, to jeszcze pół biedy. Ale co się
stało, że zgodziłeś się wygłosić to?
Zdziwił się: Przecież dostałem za to pięć dni urlopu.
Ale tu, na placu, znowu ogarnia mnie panika. Czekają mnie jeszcze przecież te odwiedziny
z domu. I rzeczywiście. Tak długo brak osobistego kontaktu, tak mało czasu teraz. Duszna,
nie wietrzona sala pełna potu i kurzu. Z obu stron dyskretne spojrzenia rzucane wprost w oczy
zegarka. I przepraszające gesty. I zapewnienia: jakoś to przecież będzie, Kiedyś się musi
skończyć. A czas płynie.
Dochodzi do tego, że wracam do koszar z pewną ulgą. Ponieważ kończy się sztywna
atmosfera. Wracam do miejsca, które znam, nie czuję w nim skrępowania. Chociaż nie ma też
przyzwyczajenia.
Większość wraca pijana. Częstują dowódców drużyn. A raczej dają im haracz. Dowódcy
drużyn bowiem nie pytają, czy mogą. Chodzą między nimi dosłownie wydzierając co
smakowitsze kąski.
A więc kończy się pewien etap. Od następnego dnia, od samej pobudki, będzie się tym,
kogo nazywają świadomym żołnierzem. Jak się czujesz, świadomy żołnierzu? Ale właśnie
fakt, że się wie o zakończeniu tego pierwszego, podstawowego etapu służby, z przerażającą
jasnością pozwala sobie wyobrazić, jak długo jeszcze trzeba będzie tu siedzieć. To przecież
zaledwie dwa miesiące. Liczba dni, które jeszcze przed nami, w dalszym ciągu
niewyobrażalna.

III
KRÓTKI SŁOWNIK OPISOWY
GWARY WOJSKOWEJ (PRÓBA)
Słownik ten nie ma ambicji wyczerpania problemu. Każda jednostka wnosi do gwary
swoiste, niepowtarzalne elementy. Służyłem tylko w trzech pułkach, w związku z tym moja
znajomość gwar jest raczej średnia.
ANCEL - Areszt wojskowy.
BIAŁE SZALEŃSTWO - Biały ser ze śmietaną. Bardzo często zamiast posiłku na kolację.
BLACHA - Blaszana końcówka Falomierza. Każdy rezerwista ma prawo nosić ją na
pasku od zegarka. Bywa jednak i tak, że młody żołnierz jadąc na przepustkę zakłada Blachę.
To niedopuszczalne.
FALA - Tym mianem określa się liczba dni, jaka została do cywila. Np. 214 dni do cywila
nazywa się "Fala 214", a zapisuje się (na murze) "F-214". Ale biada temu, kto pochwalił się
taką falą. Falą miał prawo się chwalić tylko Falowiec. Falę liczy się od tyłu. Na początku jest
714, a na końcu 0.
FALA SIĘ JEBŁA - Dostało się parę dni Ancla, który automatycznie o tę samą liczbę dni
przedłuża służbę. Trzeba te dni doliczyć do swojej Fali.
FALOWIEC - Żołnierz posiadający Falę. Falę posiada się wtedy, gdy wyszli już wszyscy,
którzy mieli wyjść przed tobą i jesteś pierwszym kandydatem do wyjścia. Tylko Falowcowi
przysługuje prawo meldowania Fali na stołówce. Zgodnie z niepisanymi prawami, Falowiec
nic nie robi, wysługując się wszystkimi młodymi. Czasami kadra przestrzega tych
zwyczajów, a czasami nie.
FALOWAĆ - Dawać wszystkim do zrozumienia, że jest się Falowcem. Do
najważniejszych atrybutów Falowania należą między innymi: czapka na bakier, dłuższe
włosy, wylegiwanie się w łóżku w czasie niedozwolonym, trzymanie rąk w kieszeniach,
samowolne bezrobocie, arogancki stosunek do młodych, meldowanie Fali, chodzenie w dzień
w tenisówkach, dobre współżycie z kadrą, wysługiwanie się kociarstwem (np. czyszczenie
butów, przynoszenie kolacji itp.)
FALOMIERZ - Odpowiednio spreparowany centymetr krawiecki. Prawie dzieło sztuki.
Każda cyfra oznacza jeden dzień i jest lekko nacięta, aby łatwiej ją było oderwać podczas
meldowania. Wiele dni Wicki pieszczą swoje Falomierze w ukryciu przed prawdziwymi
Falowcami. Kolorują, ozdabiają... Na odwrotnej (czystej) stronie maluje się gołe dupy i
pokrzepiające wierszyki w rodzaju:
gdy rezerwa głośno chrapie
to kociarstwo kible drapie
Falomierz nosi się w tzw. kondonierce. Instrukcja użycia Falomierza zawarta jest w haśle
Meldować Falę. Ponadto Falomierzem można dowoli bić kociarstwo w myśl wymalowanej na
odwrocie zasady:
jeśli przyjdzie ci ochota
weź falomierz uderz kota.
W niektórych jednostkach oprócz falomierza właściwego stosuje się także dodatkowe.
- Kupon Toto-Lotka. W tym wypadku skreśla się nie od 150, a od 49, i oczywiście
zupełnie inaczej wygląda meldowanie.
- Blaszane kalendarzyki przypinane do paska od zegarka. W tym wypadku liczy się od 31 i
wydrapuje żyletką poszczególne, zdezaktualizowane liczby.
GRANAT - Nieregulaminowa komenda. Równoznaczna z "padnij".
ILE CI ZOSTAŁO - Jedno z najczęściej stawianych wśród żołnierzy pytań. Czasami
pytanie ma wydźwięk ironiczny, gdy Falowiec zwraca się z nim do Kota. Biada Kotu, który
odważy się odpowiedzieć.
JAKA FALA - Jak wyżej.
JOLI MELDOWAĆ - Odsyłacz. Przykładowy zresztą. Każą ci wykonać jakąś pracę, a ty
masz Falę i nie wypada. Mówisz wtedy: "Joli możesz to zameldować" lub w formie
skrótowej: "Joli". Ale jest to tylko odsyłacz przykładowy. "Jola" jest w nim wymienna.
Rzeczownik ten może być zastąpiony każdym innym w zależności od osobistej inwencji
odsyłającego. Im bardziej jest to rzeczownik zaskakujący, tym większe wrażenie. Do
najczęściej stosowanych należą: krokodylowi, babci, klempie, Zuzi, łososiowi, koniowi,
Krupskiej, piździe, to już wiesz komu, końskiej kenedykcie itd.
KALORYFER - Plutonowy (ze względu na dużą liczbę belek).
KAPRAL PODPORUCZNIK - Podpułkownik.
KOCÓWA - Nocny, anonimowy samosąd. Najczęściej sugerowany przez kadrę. Jeśli
kadra nie daje sobie rady z żołnierzem, zaczyna stosować odpowiedzialność zbiorową wobec
pododdziału. Po pewnym czasie: Sami widzicie, obywatele, że wszyscy macie przejebane
przez tego jednego chuja. Dajcie mu sami wycisk do wiwatu, to może się zmieni, może
zrozumie. Jest to tzw. wychowanie przez kolektyw.
KOMARUNEK - Drzemka w czasie niedozwolonym.
KOT - Każdy żołnierz nie będący Falowcem.
LASTRYKO - Plaster białego salcesonu.
LEWIZNA - Nielegalne przebywanie poza terenem jednostki.
MELDOWAĆ FALĘ - Falę melduje się po zakończeniu obiadu w myśl zasady:
obiad zjedzony
dzień zaliczony
Kończąc obiad Falowiec oddziera aktualny odcinek Fali od Falomierza i wrzucając do resztek
na talerzu, krzyczy kolejną liczbę. Wywołuje to nieprawdopodobną zazdrość kociarstwa i
przeważnie jest zwalczane przez kadrę za pomocą sankcji. Jeśli swoją falę próbuje meldować
jakiś Sierściuch, jest odpowiednio doceniany przez Falowca i nikogo to nie dziwi, nawet
rzeczonego Kota. W wypadku posiadania dodatkowego Falomierza w postaci kuponu Toto-
Lotka, zamiast cyfry melduje się odpowiadającą jej dyscyplinę sportową. I tak, zamiast np.
49, krzyczy się "ŻUZEL!!"
MŁODY - Patrz Kot.
NUREK - Szef kompanii. Od nurkowania pod łóżkami w poszukiwaniu kurzu.
OKRESOWA - Barszcz czerwony.
OLAĆ - Np. "Olać go", czyli mieć go w dupie.
PASOWANIE - Po przysiędze na żołnierzy, przed odejściem na Falowców itd.
Oczywiście pasami. I to bardzo mocno.
PIĘCIOBÓJ - Żołnierz służby pięcioletniej, ochotnik. Ostatnio służba ta została
zlikwidowana. Z Pięciobojami bowiem zbyt dużo kłopotów, a za mało pożytku.
PRZYCINKA - Inna nazwa Pasowania, bowiem Pasowanie polega na przycinaniu kity
(ogona).
ROZJECHANY KAPITAN - Plutonowy; kapitan, któremu gwiazdki rozjechał walec
drogowy.
SIERŚĆ - Patrz Kot.
SIERŚCIUCH - Jak wyżej, tyle, że najczęściej w towarzystwie przymiotników w rodzaju
jebany, zapchlony, niemiły...
SKRĘCIĆ MURZYNKA - Delikatniej: wydalić kał.
TROTYL - Ser żółty.
UCHO CZOMBEGO - Salceson czarny.
WICEK - Wicerezerwista. Według Falowców klasa nie istniejąca.
WYGONIĆ KRETA - patrz Skręcić Murzynka.
WYŚCIG POKOJU - Kara ZOK- u (Zakaz Opuszczania Koszar). Polega ona na tym, że
trzeba się kilka razy dziennie meldować u oficera dyżurnego w pełnym oporządzeniu. W
bardzo różnych celach, to trochę jak loteria. Czasami po nic. Czasami oficer sprawdza, czy
czegoś nie brakuje w plecaku. Czasem zalicza się odpowiednią liczbę rundek wokół jednostki
(w pełnym obciążeniu: plecak, maska, hełm), a pomocnik oficera jedzie z tyłu na rowerku i
pogania. Często ZOK- owiczów wysyła się do prac nadprogramowych, jak np.
rozładowywanie wagonów. Właściwie wszystko zależy od tego, jaki oficer ma akurat służbę.
Bo bywają różni oficerowie. Na przykład dowcipni. Miałem akurat służbę w kuchni, gdy na
ZOK- owiczach wyżywał się taki dowcipniś. Stawiał im pytania i jeśli nie znali odpowiedzi,
musieli w ciągu pięciu minut znaleźć kogoś, kto mógł im podpowiedzieć. Pytania były
przeróżne.
- Jak miał na imię Zagłoba?
- Tytuły pięciu polskich miesięczników?
- Kto to naprawdę jest Joe Alex?
Siedziałem na krzesełku przed stołówką i udzielałem odpowiedzi spoconym chłopcom.
Bywają też oficerowie pieprznięci. Jeden taki ogłaszał alarm ZOK- u zaraz po capstrzyku.
Zbierał wszystkich w Klubie Żołnierskim i przez godzinę czytał coś z Marksa. W ramach
resocjalizacji zapewne.
ZIOM - Kolega z tych samych stron.
ZLEW - Żołnierz zawodowy.
ZLEWISKO - Jak wyżej. Najczęściej z przymiotnikami w rodzaju: jebane.
ZLEWOWSKI URLOP - Dziesięciodniowy urlop przysługujący żołnierzowi, który
deklaruje chęć podpisania na Zlewa. Przeważnie po wykorzystaniu tego urlopu chłopcy
wycofują się z poprzedniej deklaracji. Niemniej muszą odsłużyć ten urlop - czyli siedzieć
dziesięć dni dłużej. Nie opłaca się.

IV
Pierwsza przepustka na miasto garnizonowe. Po dwóch miesiącach prawie absolutnej
izolacji.
Jakież to krzepiące! Ta błoga świadomość, że jeszcze nie cały świat maszeruje. Istnieje coś
takiego jak spacerowy krok.
Że dziewczyny są takie, jakie są, a nie takie, jak w opowieściach żołnierskich przy
skrobaniu ziemniaków.
Że nie wszystkich jeszcze podstrzyżono.
Marian pisał do pisarza, który "ma chody". Zarzucił mu, że ten nic nie robi w celu
wyciągnięcia mnie z wojska. A powinien, od czego niby ma tę funkcję.
Pisarz odpisał: "Mogę obiecać, że poczynię starania na tyle, na ile to będzie możliwe.
Muszę jednak dodać, że czynić to będę wbrew własnym przekonaniom, nie uważam bowiem,
aby służba wojskowa, tak często lekceważona przez młodych, była czymś uciążliwym czy
ubliżającym".
To cudowne! - dla mnie akurat była jednym i drugim. Ale tego mu nie napisałem.
Opisałem mu jeden dzień z życia przeciętnego żołnierza. Tylko tyle.
Odpisał, że;
- nie wiedział
- nie myślał
- nie wyobrażał sobie.
A od czego się - pytam - jest pisarzem? Chyba od tego, żeby wiedzieć, myśleć i
wyobrażać sobie.
Szkolenie polityczne jest najważniejszym przedmiotem szkoleniowym w wojsku. To
jedyne zajęcia, z których prawie nikomu nie udaje się zwolnić.
Program tych zajęć nie należy do najatrakcyjniejszych. Ale nie chodzi przecież o pogoń za
atrakcją. Właściwie można wyróżnić trzy podstawowe zagadnienia, które przez całe dwa lata
przeplatają się ze sobą w najprzeróżniejszych wariantach:
- Prą do wojny źli Niemcy z RFN.
- Miesza się w nieswoje sprawy zły Kościół.
- My i Rosjanie jesteśmy cacy (cały nasz wielki obóz z małymi wyjątkami Chin i Albanii).
Tematy te przeplatane są informacjami czy raczej komentarzem dotyczącym wydarzeń
politycznych oraz nieustającym zapewnieniem, że kapitalizm chyli się ku upadkowi.
Po serii wykładów zaświtał mi w głowie pomysł groteski: Zresztą nie takiej znów
groteskowej i oderwanej, jak to się z początku wydawać może.
Próbuję pisać:
"Kapitan rześko przechadzał się między stolikami. Zacierał raz po raz ręce, jakby mu
zimno było.
- Dobrze, obywatele - rozpoczął nagle. - Dziś pomówimy o konieczności przestrzegania
tajemnicy wojskowej i państwowej oraz o potrzebie czujności.
Proszę tak właśnie zanotować temat.
Zapewne doskonale orientujecie się, dlaczego w zasadzie wszystko w wojsku otoczone jest
ścisłą tajemnicą wojskową. Otóż, są jeszcze ludzie, którzy myślą tylko o tym, aby nacisnąć
spust karabinu wymierzonego w naszą pierś. Chcą oni, że tak się wyrażę, zniszczyć nasz
naród, obalić ustrój itede.
Nie będę nawet konkretyzował, o jakich to ludziach mówię, gdyż wszyscy doskonale
wiemy, ze chodzi o rząd i mieszkańców Republiki Federalnej Niemiec.
Wiecie dobrze, obywatele, że najskuteczniej można przeprowadzić atak mając wszelkie
możliwe dane o sile zbrojnej przeciwnika. I tym właśnie tłumaczy się potrzeba zachowania
tajemnicy wojskowej oraz stałej czujności wobec agentów wywiadu zachodnioniemieckiego.
Dla nikogo na świecie, a szczególnie dla nas, nie jest tajemnicą, że Niemcy mają doskonale
rozbudowany aparat szpiegowski w znacznej mierze oparty na dawnych siatkach
wywiadowczych gestapo, abwehry czy SS. Agenci niemieccy, dzięki pomysłowości i
finansom swoich amerykańskich chlebodawców, są nieprawdopodobnie trudni do
wychwycenia. A to z kolei wymaga naszej podwojonej czujności.
Posłużę się przykładem dla lepszego zilustrowania tego wszystkiego, co tu wam
powiedziałem. A nawet paroma przykładami.
My, w Polsce, doskonale wiemy, że każdy egzemplarz mercedesa, volkswagena czy opla
ma fabrycznie wbudowany mały zestaw wywiadowczy, który składa się z mikrokamer i
mikronadajników. Dobrze, obywatele, my o tym wiemy, ale przeciętny obywatel Niemiec
Zachodnich nie ma o tym pojęcia. I na tym polega kłopot. Co roku przyjeżdża do naszego
kraju bardzo wielu turystów zachodnioniemieckich takimi właśnie samochodami. Absurdem
byłoby przypuszczać, że każdy z nich jest szpiegiem czy dywersantem. A przecież w każdym
ich samochodzie znajduje się sprzęt szpiegowski. Sami teraz widzicie, jak trudno naszemu
kontrwywiadowi wyłuskać szpiega z tego morza prawie niewinnych ludzi. Inny przykład.
Parę lat temu nieopodal naszych koszar mieszkał pewien emeryt. Przez około pół roku,
wcześnie rano, wyprowadzał na spacer olbrzymiego wilczura. Emeryt był niezwykle
sympatyczny i zawsze podczas swoich porannych spacerów znalazł chwilę czasu, aby
zamienić parę słów z wartownikami na biurze przepustek. Po pewnym czasie żołnierze
przyzwyczaili się do niego i jego spokojnego psa. Jednakże pewnego ranka pies przyszedł
sam i przedostał się na teren jednostki. Biegał po budynkach koszarowych, po Parku Wozów
Bojowych i łasił się do żołnierzy. Nikt na niego nie zwracał szczególnej uwagi. Ale
zainteresował się tym przypadkiem nasz ówczesny oficer kontrwywiadu. Coś mu w tym
wszystkim, jak to się mówi, nie grało. Kazał żołnierzom złapać psa i przyprowadzić do siebie.
Nie będę wchodził w szczegóły, których zresztą nie znam, tylko powiem, obywatele, co się w
końcu okazało. Otóż pies ten jedno oko miał prawdziwe, a drugie sztuczne. I w tym
sztucznym oku zamontowana była mikroskopijna kamera filmowa.
Widzicie, jak daleko posunięta jest pomysłowość i perfidia naszego wroga. Mam nadzieję,
że nikt z was nie będzie, obywatele, wątpił w konieczność zachowania czujności".
Ale czy potrzebna groteska?
Pewien porucznik opowiadał nam o Kościele. Bo Kościół jest zły i trzeba nam o tym zaraz
opowiedzieć. Żebyśmy wiedzieli, pamiętali i strzegli się na przyszłość.
Jeden nasz kardynał (tu błąd: nie zanotowałem nazwiska, które padło) to ma dobra
ziemskie w Turcji. Jakiś pałac. A więc po co tak wtrąca się w nasze polskie sprawy?
A każdy ksiądz to ma swoją babę, którą wali. Absolutnie każdy. To przecież normalne,
każdy od czasu do czasu musi, nie? Tylko dlaczego tak się wypierają?
A poza tym Kościół jako taki jest już niegroźny. Stał się przeżytkiem, a wierni wymierają.
Jak w rezerwacie. Wystarczy wejść do pierwszego lepszego kościoła. I co widzimy? Widzimy
obywatele, tylko jakieś stare babcie, które boją się śmierci i dlatego tu przychodzą. Młodzież
do kościoła nie chodzi wcale. Naprawdę. Młodzież jak gdzieś chodzi, to tylko do dyskoteki. I
to jest objaw ze wszelkich miar pozytywny.
I w tym momencie nie wytrzymałem. Coś mnie kopnęło najwyraźniej. Wstałem i
przepisowo poprosiłem o głos.
Obywatelu poruczniku, chciałbym obywatelowi porucznikowi podziękować. Naprawdę.
Bo, okazuje się, jeszcze w cywilu, to ja miałem okazuje się, różne tam omamy wzrokowe.
Jeszcze w Warszawie chodziłem często do takiego lokalu na Freta. I tam było kupę
młodzieży. Mnie się wtedy wydawało, że to było Duszpasterstwo Akademickie prowadzone
przez dominikanów. Teraz wiem, że to była po prostu dyskoteka.
Kiedy zorientował się w moich intencjach, obiecał, że zostanę ukarany. Ale jakoś mi się
udało.
Jest informacja polityczna. Taki przegląd bieżących wydarzeń z komentarzem. A może
raczej przegląd bieżących komentarzy. Gdzieś styczeń 1977. Prowadzący opowiada o
"Arabach czy Murzynach". W każdym razie o jakichś facetach, których biją. Nie pamiętam.
W pewnym momencie o głos prosi Józiu, taki prosty chłopak z lubelskiej wsi.
- Obywatelu kapitanie, ja chciałem zapytać o jedną sprawę. Właściwie to chciałem sam
dojść do tego, ale ani w gazetach, ani w Dzienniku Telewizyjnym nic na ten temat nie było.
Więc może obywatel kapitan nam powie - co to jest Komitet Obrony Robotników i dlaczego
w Dzienniku nic o tym nie ma?
Zmartwiałem. Może nie tak bardzo jak prowadzący zajęcia, ale jednak. Kapitan przełknął
głośno ślinę i zapytał:
- No, dobrze. Ja się nie będę uchylał od tego trudnego pytania. Ale chciałbym, żebyś mi
powiedział, skąd ty wiesz o istnieniu tej organizacji?
Józiu na to ze szczerym uśmiechem:
- Z Wolnej Europy, a co, nie wolno słuchać?
- Nie, nie, oczywiście, że wolno. Tego nikt nie może zabronić. Przecież wiesz, że w Polsce
takie rzeczy masz zagwarantowane konstytucyjnie... Co to jest Komitet Obrony Robotników?
Widzisz, odpowiedź na to pytanie nie jest taka prosta. W prasie i telewizji nie mówią o tym,
ponieważ jest to marginalna grupka nie posiadająca żadnego znaczenia. Prasa i telewizja
zajmują się poważnymi problemami, nie mogą sobie pozwolić na zajmowanie się głupotami.
Co to jest KOR? Widzicie, jest to taka organizacja antypaństwowa, która wymyśla oszczercze
i nieprawdziwe rzeczy i przekazuje je na Zachód. W skład tej organizacji wchodzi kilka
dziadków, którzy nie odgrywają w naszym kraju żadnej roli. Większość z nich zawsze
próbowała walczyć z władzą ludową i socjalizmem. To przeważnie byli członkowie takich
faszystowskich organizacji jak NSZ. Zresztą w większości to nie są tak do końca Polacy,
przeważnie Żydzi.
To mi się bardzo spodobało. Przez kilka dni nie opuszczała mnie wizja Żydów z
Narodowych Sił Zbrojnych. To naprawdę wielki pomysł!
Pragnę zaznaczyć, że powyższa rozmowa nie miała żadnych skutków. Tylko następnego
dnia okazało się, że żołnierzom zabroniono posiadania radioodbiorników tranzystorowych.
Pobiegłem do Józia.
- Widzisz, coś zrobił, palancie...
- Nic - odpowiedział spokojnie - przecież ja i tak słuchałem Wolnej Europy na
świetlicowym radiu.
Ale bywa też odwrotnie. Prowadzący zajęcia chce być śmieszny.
- Dziś mam mówić o Związku Radzieckim. Ale, prawdę mówiąc, to nie bardzo wiem, co
mógłbym wam powiedzieć. O, tu mam spis wszystkich republik! - Leci palcem po tym spisie
i po chwili z udanym zdumieniem:
- Polski tu jeszcze nie ma?!?
Kiedyś zauważyłem, że wśród moich kolegów krąży jakiś poszarpany zeszyt. Próbuję
dowiedzieć się, co to takiego. Słyszę: pornografia. Na moje zdziwienie dookreślają: no, wiesz,
gołe dupy.
Oczywiście od razu pożyczyłem sobie ten zeszyt.
Pełno zdjęć porozbieranych kobiet. Z "Panoramy", "Razem'', "Itd.". A poza tym
autentyczna twórczość ludowa. Utwory pisane przez nich i dla nich. Czytam wiersz.
WARTOWNIK
Stoi żołnierz na warcie
i myśli uparcie
co lepsze: czy dupa czy żarcie
Dobra jest dupa
dobre jest żarcie
lecz przejebane jest stać na warcie.
I rzeczywiście. Ten wiersz wyraził moje najintymniejsze uczucia związane ze służbą
wojskową.
Ale reszta wierszy rozczarowuje. Prymitywna, wierszowana pornografia. "Życie
seksualne", "Bal Bernardynów", "Uczucia nocy poślubnej", "Kurewski pociąg" oraz poemat
"O królewnie Pizdolinie".
Ale jest i proza. Próbuję czytać.

MIŁOŚĆ PO FRANCUSKU
"Rodzice moi pojechali do Włoch ale ja postanowiłam zostać. Obok mnie mieszkał 19 -
letni chłopiec i miał na imię Jan. Zaprosiłam go pewnego razu do siebie. Gdy przyszedł do
mojego pokoiku postawiłam kawę i ciastka. Rozmowę zaczęliśmy na dość obojętny temat
lecz szybko doszliśmy do wniosku, że dalsza dyskusja nie miałaby sensu. Mimo woli
dotknęłam kolanem jego kolana tak że Janek drgnął. Wzięłam go za rękę i czule gładziłam.
Czułam jak Janek drżał. Wreszcie wziął mnie za ręce i przeniósł na tapczan. Ostrożnie mnie
na nim położył. Całowaliśmy się dość długo. Nagle poczułam jak Janek zaczął mnie
rozbierać. Gdy zostałam tylko w biustonoszu i majteczkach ściągnęłam mu koszulę i slipki, i
po raz pierwszy zobaczyłam męski członek. Wyglądał jak krążek kiełbasy ale po chwili był
długi i naprężony i twardy jak kamień. Jan w międzyczasie rozebrał mnie całkowicie.
Przytuliliśmy się do siebie, ale ja od razu nie chciałam stracić cnoty. Chciałam tylko doznać
przyjemności. Jan zrozumiał to doskonale dlatego przyciskał mnie coraz mocniej do siebie i
całowaliśmy się namiętnie. Czułam drżenie jego członka. Wzięłam jego członek do ręki i
zaczęłam nim się bawić zdejmowałam skórkę do góry i do dołu.
Jan pieścił mnie i rozchylał moje ściśnięte kolana podciągał mnie do góry. Miałam ochotę
wciągnąć go do siebie i włożyć go do pochwy. Musiałam jednak chęć wstrzymać. Jan wziął
mnie na siebie i mocno przycisnął. Zaczął mnie całować po pośladkach i szparze. Ja zaś
wzięłam jego członek do ust i językiem dotykałam główki na jego końcu. Podniecaliśmy się
bardzo. Jan zaś musiał go powstrzymać aby mnie nie zadusić, ponieważ bardziej wpychał
głowę w piździsko. Ja natomiast ściskałam nogami jego głowę, tak, że trudno było mu się
poruszyć. W końcu poczułam że jeszcze chwila a u Jana nastąpi wytrysk. Wyjęłam jego
członek z ust i włożyłam go między piersi. Wkrótce poczułam ciepły płyn na mojej piersi i
brzuchu. Zresztą to uczucie dotarło do mnie jak przez sen gdyż w tym samym czasie nastąpił
wytrysk u mnie. Takie sny powtarzaliśmy przez 7 dni".
A więc w ten sposób przeciętny żołnierz wyobraża sobie życie erotyczne. Bo przecież
napisał to, czytał (ba - rozczytywał się, chłonął!) także żołnierz. Ale krzywdzące byłoby
stwierdzenie, że w tych zeszytach znajduje się sama pornografia. Zaraz po opowiadaniu
cytowanym wyżej znajduje się drugie.
Niestety, w tym zeszycie, który ja miałem, opowiadanie to było pozbawione tytułu. A
dopiero zestawienie tych dwóch opowiadań daje pojęcie o życiu wewnętrznym żołnierza. To
drugie opowiadanie jest jednak bardzo długie, a więc zacytuję tylko jeden z końcowych
fragmentów.
"Były tu też dzieci z Domu Dziecka. Nie znały one potęgi śmierci. Jednocześnie
wyobrażały sobie, że jest to coś najgorszego. Pewnego razu kilkoro dzieci widziało jak na
cmentarz weszło małe dziecko. Z ciekawości chciały tam pójść. Poruszali się gromadką po
alejach cmentarza wpatrywały się ciekawie w mogiły i zrywały z grobów kwiaty. Nagle
Mariusz krzyknął.
- Nino zobacz jaka ładna pani.
Kilkoro dzieci stanęło obok. Niżej pod zdjęciem widniały kształtne litery, lecz żadne z
nich nie umiało czytać. Nina z Mariuszem stała najbliżej pomnika i przyglądała się śmiejącej
pani.
Nina patrzyła na włosy i duże oczy.
Nawet kiedyś zaśmiała się, bo Mariusz powiedział że te duże oczy to ozdoba kobiety, którą
widziała na zdjęciu. Nina patrzyła na śmiejące się usta i wydawało się, że ta pani inaczej się
śmieje niż przedtem. Coś pociągało ją i nie mogła ani na chwilę oderwać wzroku od
fotografii. Nie widziała nawet jak wszystkie dzieci odeszły i poszły do innej mogiły. Obok
Niny pozostał tylko Mariusz. Ten również wyobrażał sobie, że ta pani śmieje się tylko do
niego, jest bardzo zadowolona, że ją tutaj odnalazł. Patrz Nina jak ta pani patrzy na mnie
powiedział Mariusz. Przyjżyj się Nino, dobrze zobacz. Widzę, odpowiedziała Nina. Wiesz co
Nina powiedział Mariusz jutro my tu przyjdziemy. Rozejrzeli się dookoła, nikogo też nie
było. Byli szczęśliwi, niż kiedykolwiek, znaleźli panią, która była ich największym
przyjacielem. Od tego czasu przesiadywały na cmentarzu przez długie godziny. Od trzech dni
przychodził ksiądz, chodził i czytał książkę"
.
I tak dalej. Bardzo to wszystko wzruszające. Ta pani z nagrobkowej fotografii to,
oczywiście, matka Niny i Mariusza. Natomiast ksiądz to wielka, młodzieńcza jej miłość. Źli
rodzice tej pani nie zezwolili im na małżeństwo i stąd wszystkie nieszczęścia.
Obiektywnie rzecz biorąc opowiadanka te nie zasługują na głębszą uwagę. Ale to tylko
pozór. Ponieważ dla moich kolegów były najprawdziwszym przekazem o świecie
rzeczywistym. Były zgodne z ich mniemaniem o życiu. Zgoda, że było to mniemanie ubogie,
ale jednak. Ich świat układa się w uproszczoną kombinację prymitywnego wyobrażenia seksu
i dużej skłonności do taniego sentymentalizmu. Początkowo trudno mi było w ogóle uwierzyć
w możliwość takiej kombinacji. Później przyzwyczaiłem się do tych, i większych, pozornych
niekonsekwencji.
Z wielu pisemek przeznaczonych dla żołnierzy żadne, jak sądzę, nie jest zorientowane w
potrzebach rynku.
Żadne z nich nie preferuje tego typu literatury. Można w nich spotkać co najwyżej
opowiadanka i reportaże o wzorowych żołnierzach. Pożytek z tego tylko taki, że w
jednostkach nie używa się papieru toaletowego i często każda gazeta jest na wagę złota.
22


V
Przez prawie cały okres służby wojskowej byłem przewodniczącym Sądu Koleżeńskiego.
Instytucja Sądów Koleżeńskich to przedziwny ukłon w stronę tak modnej samorządności.
Teoretycznie Sąd jest odbieralny i rozpatruje sprawy kierowane doń przez dowódcę
kompanii. W większości sprawy te dotyczą samowolnych oddaleń oraz nadużywania
alkoholu. Ale, żeby było ciekawiej, Sądy te nie mają prawa karania. Mogą tylko, w razie
uznania winy, wystąpić z wnioskiem o ukaranie. Decyzja Sądu ogranicza się tylko do tego,
którego z przełożonych poproszą o ukaranie winnego. Prawdę mówiąc, to i tak wiele, bowiem
im wyższy przełożony, tym posiada większy zakres kar. Niby więc jest jakaś możliwość
manewru.
W praktyce działalność Sądów Koleżeńskich bardzo przypomina działalność sądów PRL
w sprawach politycznych. Przede wszystkim skład sądu wyznaczany jest przez dowódcę
kompanii. Oczywiście robi się to przy zachowaniu pozorów demokratycznych wyborów, ale
też nie zawsze. Przed każdą rozprawą (posiedzeniem) dowódca wzywa przewodniczącego
Sądu i komunikuje mu, jakiego to spodziewa się orzeczenia. Zadziwiające, ale przeważnie
orzeczenia pokrywały się z sugestiami. Czasami, gdy przypadkiem zapadł inny wyrok,
dowódca kompanii zarządzał ponowne rozpatrzenie sprawy, na co Sąd przystawał bez
zbędnych dyskusji. Nie muszę chyba dodawać, że były to tzw. działania pozaprawne. Zgodnie
bowiem ze Statutem nikt nie ma prawa sugerować sądowi jego orzeczeń oraz orzeczenia te są
prawomocne i niepodważalne. Ale kto by się tam stawiał dowódcy kompanii? Otóż to - ja
zacząłem się stawiać. Bo w przeciwieństwie do moich poprzedników urzędowanie na
stanowisku przewodniczącego zacząłem od przeczytania Statutu. I wziąłem to wszystko
bardzo poważnie. Albo kierowała mną naiwność, albo też swoiste poczucie humoru. W
każdym razie, po każdym posiedzeniu miałem duże kłopoty. Stałem się bardzo niewygodny
dla dowództwa kompanii. Pod koniec służby dowódca kompanii bezprawnie pozbawił mnie
funkcji.
Ale u podłoża decyzji dowódcy kompanii, oprócz ustawicznych moich sprzeciwów, leżała
jeszcze inna sprawa. Otóż wyczytałem w Statucie, że przewodniczący może i powinien
zajmować się także działalnością interwencyjną. I właśnie gdy to wyczytałem, nadarzyła się
okazja. Szeregowiec S. Po trzech dniach aresztu zwykłego powrócił na kompanię. Nie był to
powrót z tarczą ale raczej na. Chodził jakiś poskręcany, niemrawo skarżył się, że traktowano
go w areszcie niezbyt delikatnie. Wziąłem go na bok i zacząłem namawiać, aby napisał
skargę na wartowników do dowódcy pułku. Z początku bał się, ale zapewniłem go, że nic mu
nie grozi.
W końcu zgodził się, ale pod warunkiem, że mu pomogę. Była to z jego strony
niewątpliwie asekuracja. Ale nie tylko, chłopak był niemal wtórnym analfabetą. Zacząłem
spisywać jego opowieść o trzech dniach aresztu i dołączyłem potem do raportu do dowódcy
pułku. Zatytułowałem to OŚWIADCZENIE, ale to był horror.
S. został doprowadzony do aresztu szesnastego września około godziny trzynastej. Półtorej
godziny później na wartownię, w której znajdował się areszt, przybyła następna zmiana
warty. Zapowiedziano aresztantom, że od tej chwili wszystkie czynności należy wykonywać
w pełnym biegu. Ale to podobno normalne w każdym areszcie. Zresztą podobnie jest w całym
wojsku podczas okresu unitarnego.
Właściwe przedstawienie rozpoczęło się dopiero o godzinie siedemnastej.
S. został ubrany w plecak (około dwudziestu paru kilogramów) i kazano mu w nim
wykonywać tzw. pompki. Liczba pompek nie została określona. Wartownicy przyglądali się
słabnącemu powoli chłopakowi. W końcu już S. nie mógł podnieść się z cementowej podłogi.
Jeden z wartowników, przekonany, że ten symuluje, kilkakrotnie uniósł go za kołnierz oraz
pas i rzucił o ziemię. Zorientowawszy się, że to na S. nie działa, dał mu spokój na jakiś czas.
Akurat na tyle, by trochę odzyskał siły. Dodano mu drugi plecak, który należało trzymać w
sztywno przed siebie wyciągniętych rękach. I z tymi dwoma plecakami nie określona porcja
przysiadów. Potem odpoczynek. Ale odpoczynek w dość wymyślnej formie: kucanie na
czubkach palców, Kolana razem, plecakiem nałożonym na plecy wolno opierać się o ścianę,
ale drugi nadal w wyciągniętych sztywno rękach.
Następnie można było odłożyć jeden plecak. Z drugim marsz kucany z trzymaniem się za
pięty. Znów odpoczynek w opisanej formie. Przysiady z dwoma plecakami i pompki z
jednym. W końcu S. ponownie bez sił pada na ziemię. Nie reaguje na polecenie powstania.
Wartownik kilka razy wskakuje S- owi na klatkę piersiową. Po pół godzinie względnego
spokoju S. ponownie "odpoczywa". Potem biegi po korytarzu wartowni przerywane co chwila
komendą "granat". Ciężko pada na betonową posadzkę. Następnym punktem programu były
zbiórki.
- Szeregowy S., w kiblu zbiórka!
- Szeregowy S., na korytarzu, w dwuszeregu zbiórka!
A że na zbiórki żołnierz musi wychodzić biegiem, niewiele się właściwie zmieniło.
W pewnym momencie wyszedł ze swego pokoju dowódca warty i kazał przerwać
przedstawienie. Ale jego rozkaz nie był spowodowany tym, że takich zabaw nie powinno się
urządzać, lecz po prostu tym, że przywieziono kolację. Po kolacji sam dowódca warty ubrał
S- a w plecak i granaty, przysiady, biegi, podskoki, zbiórki. Trwało to tylko piętnaście minut,
bowiem dowódcy się to znudziło i przekazał S- a innemu wartownikowi.
Siedemnastego S. nie mógł rano wstać. Bolały go wszystkie mięśnie. Miał tylko kilka
granatów. Co prawda, mieli ochotę dalej go pompować, ale doszli do wniosku, że chłopak już
naprawdę nie może, i dali mu spokój.
Następny skład warty okazał się dla S- a darem boskim. Dowódca warty był ziomkiem i
chłopak miał dwadzieścia cztery godziny spokoju. To znaczy, i tak wszystkie czynności
wykonywał biegiem, ale tym razem był traktowany na równi z innymi aresztantami. Był to
rzeczywiście powód do szczęścia. Ale osiemnastego września powrócił poprzedni skład
warty.
Zaraz po obiedzie jeden z wartowników zawołał S- a na salę wartowniczą. I od razu
zdenerwowała go ślamazarność ruchów aresztanta. Aby więc "wyrobić mu szybkość", rąbnął
go trzy razy żelaznym taboretem przez plecy. Za trzecim razem S. wyleciał z sali i upadł na
korytarzu, co poprawiło humor wartownika.
- No, S.! - zawołał. - W co powinien być wyposażony spadochroniarz?
Ale S. nie wiedział. Wezwano więc aresztanta o dłuższym stażu.
- Spadochroniarz powinien być wyposażony w dwa spadochrony: spadochron właściwy
oraz spadochron dodatkowy.
- No, widzicie, S.? - uśmiechnął się wartownik wskazując stojące pod ścianą plecaki.
Nastąpiły ćwiczenia łudząco podobne do tych, z którymi zapoznał się pierwszego dnia. Gdy
ćwiczący go wartownik musiał iść na posterunek, komendy wydawał dowódca warty.
Kiedy w końcu pozwolono mu iść do celi osłabiony obijał się o ściany. Na ten widok
dowódca śmiejąc się przywołał wszystkich wartowników znajdujących się na wartowni.
- Zobaczcie, obywatele, młody żołnierz, przysłany do aresztu, zamiast karnie poddać się
procesowi resocjalizacji, upija się jak świnia.
Aby wytrzeźwiał, kazali mu się czołgać. Po wszystkich pomieszczeniach wartowni. Nawet
ubikacji, gdzie z powodu zepsutej instalacji było po kostki różnych nieczystości. Właśnie w
tej ubikacji był taki moment, że S. zatrzymał się na krótki odpoczynek. Dostał wtedy
kopniaka w podbrzusze. Z początku zatkało go, ale potem czołgał się ze zdwojoną energią.
Czołgał się tak, jak mu kazano - z szybkością światła.
Spisałem to wszystko i pobiegłem do Jasia, który mimo kapralskich dystynkcji robił na
mnie wrażenie inteligentnego i wrażliwego chłopaka.
- Normalka - powiedział. - Tak jest we wszystkich aresztach. Znajdują sobie ofiarę i
wyżywają się. Nie wiedziałeś?
Nie, nie wiedziałem. A nawet więcej - trudno mi było w to uwierzyć. Zacząłem
wypytywać innych.
Potwierdzili. Zaczął mi się rysować zupełnie niesamowity, makabryczny obraz aresztu.
Napisałem raport do dowódcy pułku, w którym zażądałem skierowania sprawy do
prokuratury wojskowej. Nadmieniłem, że opowiadanie szeregowego S- a "przypomina mi
łudząco wspomnienia z Alei Szucha". Ale obowiązywała mnie droga służbowa, więc
zaniosłem to do dowódcy kompanii. Przeczytał i popatrzył na mnie ze zdziwieniem,
pomieszanym z lekkim podziwem.
- No, no. Aleja Szucha, nie przebierasz w słowach. Mógłbyś zostać oficerem politycznym.
Nie odpowiedziałem. Po chwili dowódca odchylił się na krześle i zapytał:
- To ciebie pobili?
- No, nie .
- Więc, o co chodzi?
Próbowałem wytłumaczyć, że zostały drastycznie przekroczone pewne przepisy. Dowódca
jednak stwierdził, że to nie szkodzi, bo S- owi i tak należał się "ciężki wpierdol". Mój
argument, że został jednak ukarany trzema dniami aresztu, a nie "ciężkim wpierdolem", nie
znalazł poparcia w jego oczach. W ogóle nie potrafił zrozumieć, dlaczego się tą sprawą
przejąłem. W końcu obiecał mi to załatwić. Ale, jak się należało domyślać, sprawa została
zatuszowana. Przede wszystkim raport mój nie trafił do dowódcy pułku. Mój dowódca
poszedł po prostu z nim na kompanię wartowniczą i zapoznał z treścią dowódcę tej kompanii.
Oczywiście, wartownicy, jak jeden, wyparli się wszystkiego. A ten, który nad S- em
najbardziej się znęcał, dostał trzy dni aresztu z zawieszeniem na trzy miesiące, za
"przeprowadzenie z aresztantem musztry specjalnej w budynku aresztu". Bo, zgodnie z
regulaminem, trzeba przed. Był to skandal, lecz wydawało mi się, że nic już w tej sprawie nie
mogę zrobić.
Wkrótce zresztą S. dopiął swego i został przedterminowo zwolniony z wojska. Kiedy, już
w cywilnym ubraniu, przyszedł się ze mną pożegnać, namawiałem go, żeby się nie poddawał.
Radziłem, by spróbował pisać skargę do Głównego Zarządu Politycznego WP. Dałem mu
nawet adres.
Prawdopodobnie S. skorzystał z mojej rady, bowiem po dwóch miesiącach w jednostce
wybuchła bomba wodorowa. Zjechała się cała ekipa śledcza WSW. Przesłuchiwano
aresztantów z całego półrocza. Być może to tylko przypadek, ale gdy zjawiła się ekipa
śledcza, wezwał mnie dowódca kompanii.
- Chciałeś jechać na urlop. No, na ślub tego twojego kumpla. Jutro możesz jechać.
Czterech wartowników, w tym dowódca warty, stanęło przed sądem wojskowym.
Najwyższy wyrok, jaki zapadł w tej sprawie: półtora roku.
Niedługo potem przestałem być przewodniczącym Sądu Koleżeńskiego.

VI
Wszystkich puszczano na przepustki w piątek po południu. Mnie nie. Dowódca kompanii
powiedział: pojedziesz jutro rano.
Niby jakaś pilna robota. Jednak zbyt długo byłem pisarzem kompanijnym, bym się dał na
to nabrać. Dość szybko zorientowałem się, że nie jest to nic pilnego. Równie dobrze można to
było zrobić i za tydzień. Zacząłem zastanawiać się, dlaczego mam jechać dzień później niż
wszyscy. Jakiś powód musiał istnieć, ale nic mądrego nie przychodziło mi do głowy.
W sobotę po południu stałem na peronie czekając na pociąg do Warszawy. W pewnym
momencie podszedł do mnie sierżant WSW.
- Wy nazywacie się Pawlak? Tak, to pozwólcie. Muszę sprawdzić, co macie w tej
paczuszce, a nie chciałbym tego robić tak tu, przy ludziach. Wiecie, to nie wypada. Pójdziemy
na dworcowy komisariat milicji. Bo wiecie - uśmiechnął się pojednawczo - możecie przecież
wywozić tajne materiały.
Przestraszyłem się. Było to niemal jawne podejrzenie o szpiegostwo. Poszliśmy.
W komisariacie zażądał osobnego pomieszczenia. Zaczął przeglądać zawartość paczki.
Były tam dwie książki, które odwoziłem do domu, i szkice wierszy. Książki interesowały go
tylko przez chwilę. Sprawdził, gdzie wydane, i odłożył na bok. Bardziej przejął się
rękopisami.
- Słuchaj, ty śpieszysz się na pociąg, więc będę musiał te wierszyki zatrzymać. Jest tego
dosyć dużo, a jeszcze tak niewyraźnie piszesz. Jak wrócisz z urlopu, to ci zwrócimy.
- W żadnym wypadku, obywatelu sierżancie. To są jedyne egzemplarze. Nie mam żadnej
pewności, czy to gdzieś u was się nie zawieruszy. A dla mnie byłaby to zbyt duża strata.
- Daję ci słowo, że nic się im nie stanie.
- Niemniej nie zgadzam się. Będę w tej sprawie zmuszony złożyć skargę.
Zrozumiałem, że podróż do domu mam już z głowy. Trudno, ale tak łatwo ze mną nie
pójdzie. Ale on miał widać trochę inne instrukcje. Spojrzał na mnie wrogo i przeszedł do
drugiego pomieszczenia. Przez szybę w drzwiach widziałem, że gdzieś dzwoni. Po chwili
wrócił i oddał mi rękopisy. Jeszcze tylko małe obmacanie i kazał biec na pociąg, który akurat
zatrzymał się na peronie drugim.
Wezwano mnie do kancelarii tajnej w sztabie.
- To wy? - zapytał zaspany sierżant. - zaplątała się tu przesyłka do was. Kolega z
Krakowa przesyła książkę.
I dali mi. Osobno kopertę, osobno książkę, osobno list. "Szkice z psychologii religii"
Fromma, od Adama.
Zaskoczyła mnie forma. Co prawda, dotychczas wszystkie przesyłki też przychodziły
rozdarte, ale zachowywano jakieś pozory. Zawsze odbierałem je w wewnętrznej poczcie
jednostki. O ile się orientuję, byłem pierwszym żołnierzem pułku, który otrzymał
korespondencję za pośrednictwem kancelarii tajnej. To zaczynało być niepokojące. A poza
tym była to jakaś nieostrożność, która dawała mi wreszcie pretekst do jakiegoś działania. Nie
namyślając się pobiegłem do zastępcy dowódcy pułku do spraw politycznych. Zameldowałem
o całym wydarzeniu i wyraziłem rozgoryczenie faktem, iż została złamana praworządność. To
podziałało na politycznego jak czerwona płachta na byka.
- Ależ słuchaj, to na pewno jakaś pomyłka. Nieporozumienie. Ja to osobiście sprawdzę.
Jutro cię w tej sprawie wezwę, ale to na pewno jakieś nieporozumienie.
Czekałem cały miesiąc i nic. Przez ten czas rozważyłem sobie wszystko od początku.
Jeżeli rzeczywiście kontrolowano mi korespondencję, to niewątpliwie była to sprawka
kontrwywiadu. To nie ulegało wątpliwości.
Ostatecznie ten pion sam z siebie jest najbardziej policyjny. Postanowiłem zastosować
trochę hazardową rozgrywkę. To się chyba nazywa va banque. Zgłosiłem się do oficera
kontrwywiadu. Zacząłem mu wmawiać, że jest on tutaj także po to, aby stać na straży
poszanowania praw konstytucyjnych, paktów praw, paktów helsińskich i wielu innych, jakie
mi tylko do głowy przyszły. We wszystkich tych dekretach zapewnione jest prawo do
tajemnicy korespondencji. Moje prawo zostało w tej jednostce naruszone w sposób oczywisty
i nie podlegający dyskusji przez kancelarię tajną albo też kogoś, "kto za tym stoi". I oto
zgłaszam się do niego jako do osoby kompetentnej, pełen wiary w jego pomoc.
Oficer kontrwywiadu śledził mój natchniony monolog z lekkim niedowierzaniem. Co
chwila rzucał mi baczne spojrzenia. Ale to była rola mojego życia. Nie wyglądałem wcale na
takiego, który by z kogoś robił balona. A poza tym miałem za sobą wielki atut: twarz o
wyrazie pełnego ufnej naiwności imbecyla. I to przeważyło. Obiecał, że zbada sprawę.
- Tak, dobrze, żeście się do mnie z tą sprawą zwrócili, kolego. Co prawda, nie
przypuszczam, żeby to była jakaś represja w stosunku do ciebie, ale rozumiem, że możesz tak
myśleć. Sam bym tak myślał. Szczególnie, że ten idiota polityczny tak to załatwił. Ja to
zbadam. I gdzieś za tydzień wpadnę tutaj, żeby tobie powiedzieć co i jak. No, cześć, kolego.
W ten sposób zostałem kolegą oficera kontrwywiadu. Ale to nic. Oczywiście, nie zjawił się
po upływie tygodnia. W ogóle starał się mnie unikać. Czekałem półtora miesiąca, a potem
przeniesiono mnie do innej jednostki.
Kontrolowano mi korespondencję, rewidowano na dworcu, nie puszczano przez pewien
czas na urlopy i przepustki, przepytywano niektórych kolegów, o czym z nimi rozmawiałem.
Niby nic takiego - można się przyzwyczaić. Ale w końcu sytuacja stała się nie do
zniesienia. Napisałem skargę do Głównego Zarządu Politycznego WP. Opisałem te wszystkie
dziwne przypadki mnie dotyczące i ostro zaprotestowałem, że niby kontrwywiad mi
przeszkadza.
Reakcja była wyjątkowo szybka. Już po tygodniu siedziałem w wygodnym fotelu
naprzeciw trzech umundurowanych panów: przedstawiciela władz wyższych, przedstawiciela
dowództwa jednostki oraz oficera kontrwywiadu. Przedstawiciel władz wyższych zapytał, czy
zgodzę się rozmawiać w tym gronie, czy też mam specjalne życzenie rozmawiać z nim w
cztery oczy. Odpowiedziałem, że nie mam się czego wstydzić i w razie czego gotów jestem
rozmawiać "w obecności całego stanu osobowego pułku". I rozpoczęła się rozmowa, której
celem było udowodnienie mi, że nie mam racji. Że jestem po prostu głupi.
Oficer kontrwywiadu wmawiał mi nawet, że powinienem odczuwać coś w rodzaju
wdzięczności dla odpowiednich czynników wojskowych, że poświęcają mi tyle uwagi i czasu.
Wdzięczności nie wyraziłem. Być może było to niedopatrzenie, więc tą drogą nadrabiam.
Moja sytuacja na skutek skargi poprawiła się o tyle, że "wyrzucono" mnie na upragniony
urlop. Po powrocie jednak wszystko wróciło do normy.
Ale żeby zupełnie nie przewróciło mi się w głowie, na następną skargę nie otrzymałem
odpowiedzi. A szkoda, bowiem oprócz powtórzenia wszystkich zarzutów z pierwszej skargi,
zażądałem natychmiastowego zwolnienia mnie ze służby wojskowej z powodu szykanowania
mnie za poglądy polityczne. Wiem tylko, że był ktoś z władz wyższych, ale tym razem nie
wyraził ochoty porozmawiania ze mną. Szkoda, miałem mu tyle do powiedzenia. W każdym
razie do dziś nie tracę nadziei i cierpliwie czekam na odpowiedź Głównego Zarządu
Politycznego Wojska Polskiego.

VII
Odbywa się wielka dyskusja nad nowymi regulaminami. Coś mają zmieniać. Trend na
nowoczesność.
PRÓBÓJĘ PISAĆ:
"Pułkownik R. Na inspekcji w garnizonie jakimś nieważnym. Ponury, stary budynek
koszar z poniemieckiego odzysku. Buntują się nie remontowane od lat instalacje sanitarne. R.
Z obrzydzeniem przygląda się zapchanym, cuchnącym klozetom. Raptem napada go myśl
zbawienna. Przyszpila ją długopisem do notatnika.
- W raporcie do Ministerstwa zaproponować istotną poprawkę do Regulaminów. (Słowa
zdecydowanie skapują na kartkę). Żołnierz zobowiązany jest do powstrzymania swoich
potrzeb fizjologicznych w wypadku awarii instalacji sanitarnych aż do odwołania.
Zresztą nie musi być od razu poprawka do Regulaminów. Na początek wystarczy drobne
Zarządzonko. Okólniczek maleńki. Ot, taka sobie Dyrektywka".
Izba chorych to coś pośredniego między lazaretem polowym a aresztem. Każdy chory wie,
że jego podstawowym obowiązkiem jest nie chorować oraz sprzątać tzw. rejony. Rejony
sprząta się bez przerwy, bowiem bardziej chodzi o to, by sprzątano, niż o to, by było
sprzątnięte. Sanitariuszy ani szefa izby nie interesuje, czy chory jest zdolny do jakiejkolwiek
pracy. Od pracy zwalnia tylko fala lub kapralski stopień.
Ponadto sanitariusze żywią się kosztem chorych. I słusznie: leżący zużywa mniej energii i
nie musi tyle jeść. Porcje więc dostawaliśmy zmniejszone. A takich rarytasów jak kompot,
czy coś w tym rodzaju, wcale.
Najciekawsza jest jednak rola lekarza. Przez sześć dni pobytu w izbie, nie widziałem, aby
dotknął pacjenta. Na przykład po to, aby osłuchać czy zajrzeć do gardła. Obchód przypominał
z lekka karty z Dzielnego Wojaka Szwejka. Sanitariusz ogłaszał zbiórkę chorych. Czekaliśmy
cierpliwie na korytarzu, aż wywołają każdego z nas osobno do gabinetu lekarskiego. Lekarz
pytał o samopoczucie i temperaturę. Pytał - nic więcej.
Gdy tylko udawało mu się u kogoś zbić temperaturę, wyrzucał z izby. Chodziło się potem
z nie zaleczoną chorobą.
Prawdziwe życie erotyczne żołnierzy ludowego Wojska Polskiego jest niezwykle ubogie.
Co najwyżej niektórzy próbują nadrabiać na przepustkach i urlopach. Zresztą najczęściej jest
to tylko nadrabianie miną. W każdym razie w dobrym tonie jest po powrocie z przepustki
rzucić tak od niechcenia: Chłopaki, ale mnie czubek boli.
Co ciekawsze, nie zauważyłem nawet prób homoseksualizmu. A przecież warunki były
bardzo sprzyjające.
Tylko wieczorem, po capstrzyku kwitł onanizm. Mieliśmy stare, skrzypiące łóżka. Trudno
było zasnąć przy skrzypieniu dwudziestu kilku łóżek. Ale do wszystkiego się w końcu można
przyzwyczaić. Po powrocie do domu nawet mi trochę brakowało tych dźwięków.
Przez ostatni okres służby zastanawiałem się tylko nad jednym: jak opowiedzieć.
Dotąd nie było tego problemu. Dotychczasowe pobyty w domu były tak krótkie, że
ograniczałem się do pozdrawiania przyjaciół. Nie było czasu na rozmowy. Teraz będzie.
Mógłbym opowiedzieć o honorowym krwiodawstwie.
Ktoś tam próbował namówić mnie do oddania krwi. Odmówiłem. Powiedziałem, że nie
mogę. Przechodziłem kiedyś żółtaczkę i moja krew może okazać się szkodliwa. A na tym tle
jestem szczególnie drażliwy.
Śmiał się. Przecież nie muszą się zorientować - przekonywał - a dwa dni urlopu to jest
coś.
Bo to jest zwykły handel krwią. Za dwieście mililitrów kupowało się dzień urlopu. Za
czterysta - dwa dni.

VIII
Mógłbym także opowiedzieć o pewnej kantynie na poligonie. O tym jednym kiosku na
przestrzeni wielu kilometrów. O kawiarence na piętnaście stolików.
Pracowaliśmy na tym poligonie kilka tygodni. Dwustu żołnierzy i sześciu opiekunów,
ekonomów z kadry.
Był to cholernie zimny grudzień siedemdziesiątego szóstego roku. Otwarta przestrzeń
pełna ustawicznych wiatrów od morza. Praca przez cały czas na wolnym, odkrytym terenie.
Mieszkanie w namiotach i ciągłe kłopoty z węglem do piecyków. Kadra mieszkała w
znakomicie ogrzewanym hotelu garnizonowym. Całe dni, oprócz krótkich wypadów w celu
sprawdzenia, czy zamiast pracować nie grzejemy się przy ogniu, spędzała w kantynie.
My do kantyny nie mieliśmy wstępu. Dwustu żołnierzy wracając z pracy ustawiało się
cierpliwą kolejką przed drewnianym podestem pod oknem kantyny. Kupowaliśmy papierosy,
znaczki, zapałki...
Ale już dość. Może mnie ponieść, i zamierzona chłodna relacja zmieni się w płaczliwą
dziewczynkę z zapałkami...
Żołnierze zawodowi poza jednostką:
Całują panie w rękę.
Rozmawiają czasem o literaturze i filmie.
Znają takie słowa, jak "proszę" oraz "dziękuję".
Ale to tylko pozór. Udawanie kulturalnego człowieka, na które wielu ludzi daje się nabrać.
Nie ma kulturalnych oficerów. Oczywiście, jeżeli przyjmiemy, że kultura osobista to coś
więcej niż natrętne ślinienie kobiecych rąk. Aby naprawdę ocenić tych ludzi, trzeba ich
widzieć wtedy, gdy są w swoim żywiole. Gdy są w jednostce.
Bowiem przekroczyć bramę jednostki to nie to samo, co przekroczyć bramę zakładu pracy.
Wchodząc na teren jednostki przekraczasz granicę kultur. Z w miarę demokratycznej Polski
wchodzisz w kastową społeczność koszar. Cofasz się o kilka wieków w historii ludzkości.
Tutaj żołnierz zawodowy jest niemal wszechwładny. Taki facet może z tobą zrobić prawie
wszystko.
Postawić cię w kolejce do wewnętrznego sklepu mięsnego, co wiąże się z wstaniem o
godzinę, dwie wcześniej.
Wybierając się z żoną na całonocną zabawę do kasyna, zostawić cię do pilnowania dzieci.
Wysyłając na przepustkę, zobowiązać cię do poświęcenia krótkiego pobytu w domu na
bieganie po sklepach. Po linkę do sprzęgła, klej "Skorolep", książki dla studiującej córki...
Kazać wysprzątać sklep, w którym pracuje jego żona.
Posłać do sklepu po chleb i masło, bo żonie nie chce się rano wstać, a trzeba śniadanie
dzieciom do szkoły.
Polecić malowanie mieszkania.
Poprzestawianie mebli.
Załatwić przeprowadzkę, bo kolegę przenoszą do innej jednostki.
Wytrzepać dywany.
Nazwać cię przy wszystkich chujem i kazać przytaknąć - tak jest, obywatelu sierżancie.
Przeczołgać bez powodu, ot tak, gdy brak mu innych rozrywek.
STOP!!!
Przecież żadnej z tych rzeczy nie może on, nie ma prawa wymagać od żołnierza. Fakt. Ale
wymaga. Żołnierz to parias i Murzyn. Polski niewolnik. Zwierzę.
Nie wiem, dlaczego zlikwidowano istniejącą jeszcze przed wojną funkcję ordynansa.
Prawdopodobnie chodziło o wprowadzenie demokratycznych zasad współżycia w wojsku.
Prawdopodobnie niektórym reformatorom wydawało się, że funkcja ta obraża godność
żołnierza. I bardzo dobrze, że tak się stało. Dziś pan oficer nie ma ordynansa. Dziś
ordynansem jest każdy żołnierz. Dowódca kompanii wystawia głowę z kancelarii na korytarz
i woła pierwszego lepszego żołnierza: wyczyśćcie mi buty! Oczywiście. Wyczyścimy!
Ale sprawa ta ma jeszcze drugi aspekt. Traktowani jak bydło żołnierze często sami
ponoszą część, i to niebagatelną, winy za taką sytuację. Ta część winy polega na
przyzwoleniu. Nie stać ich nawet na delikatne zamanifestowanie swojej godności.
Zepchnięcie do roli sługi często, widać, wytwarza w człowieku pewne zadowolenie z takiej
sytuacji. Jest więc i taka możliwość, że kadra zawodowa po prostu nie zdaje sobie sprawy z
tego, że żołnierzy można traktować inaczej.
Pozwolono nam oglądać jakiś film. Nie zdarzało się to zbyt często, więc frajda duża. Było
to na poligonie zimowym. Telewizor stał w namiocie - świetlicy. Oczywiście w najwyższej
cenie były miejsca przy kopcącej kozie. Zostały zajęte na długo przed rozpoczęciem filmu.
Ale pech chciał, że akurat tego dnia zepsuł się telewizor w świetlicy hoteliku garnizonowego
(do którego, notabene, nie mieliśmy wstępu). Trzech oficerów przyszło więc oglądać
telewizję do nas. Weszli tuż przed rozpoczęciem filmu.
- No, obywatele, już widzę trzy wolne miejsca przy piecyku - zażądał jeden z nich.
Oczywiście nikt się nawet nie ruszył. Uparcie gapiliśmy się w rozkoszną Edytkę, udając,
że jego słowa skierowane były do kogoś zupełnie innego. Podobnie zareagowaliśmy na, tym
razem dużo głośniejsze, ponowne polecenie. Ten brak subordynacji wyraźnie zdenerwował
oficerów.
- Powstań. Baczność. Przed namiotem w dwuszeregu, zbiórka!
Tego można się było spodziewać. Ale był to już najbardziej formalny rozkaz i nie można
było dłużej ciągnąć zabawy w głuchy telefon.
Stojąc pod namiotami pozwalaliśmy sobie na niewybredne epitety pod adresem naszych
przełożonych. Oczywiście, nie na tyle głośno, by mogli nas usłyszeć. Chodziło raczej o
wyładowanie własnego gniewu. W pewnym momencie wpadł mi do głowy pomysł -
zaproponowałem zrezygnowanie z filmu.
- Pewnie, niech się trepy pierdolone same udławią.
- Dobrze mówi.
Poparli mnie koledzy. Nie jestem pewien, czy był to najlepszy pomysł. Ale zawsze była to
jakaś manifestacja, jakaś zapowiedź istnienia pewnej granicy, do której można nami
pomiatać. Jednak z mojego pomysłu nic nie wyszło. Gdy po chwili pozwolono nam wejść do
świetlicy, wszyscy skwapliwie skorzystali.
Leżąc na pryczy słyszałem częste wybuchy śmiechu. Podobno była to niezła komedia.
Mojego aktu kontestacji nikt nie zauważył, a film straciłem.
Chcesz u niego załatwić przepustkę? To trzeba tak:
- Obywatelu sierżancie, jakaś przepustka by się zdała...
A on na to: To zapierdalaj żołnierz do "Zochy" po dwa wina i zobaczymy, co da się zrobić.
I tachasz zlewowi te wina, za własną kupione forsę. I wcale nie wiesz, czy pojedziesz. Bo
wina niczego jeszcze nie gwarantują. Są tylko czymś, co pozwala mu w ogóle zastanowić się
nad tym, czy zasługujesz na przepustkę.
Jedną z największych zdobyczy socjalnych dwudziestolecia międzywojennego w naszym
kraju było zapewnienie ośmiogodzinnego dnia pracy. I dziś jest on nam prawnie
gwarantowany.
Część służby upłynęła mi w jednostce budowlanej. Na niektórych placówkach praca trwała
dwanaście godzin na dobę. Oczywiście, po odliczeniu przerw na posiłki - chodzi mi o czas
czystej pracy. W niedzielę trwa trochę krócej. Przeważnie do obiadu. Taki system,
szczególnie w lecie, był czymś zupełnie normalnym.
Szlag trafia nasze zdobycze socjalne w tym najlepszym z ustrojów? A może miał rację
Wojtek, gdy mówił, że służba wojskowa to czasowe pozbawienie praw obywatelskich?
Jakiś mędrzec w sztabie wpadł z nudów na pomysł: oszczędniej gospodarować
materiałami pędnymi. A tymczasem trzeba było wykonać dosyć poważne roboty ziemne.
Więc: wojska rakietowe. Szczyt techniki: ziemia - powietrze, czyli stara, dobra łopata w
naszych dłoniach. A obok stoją przedsię- i zasiębierne koparki, stoją spychacze...
Murzyni? Chyba Wojtek miał rację.

IX
To nie Daniel Olbrychski ani grupa Smokie kojarzy nam się z pojęciem gwiazdora. Dla
nas gwiazdą numer jeden był Wojciech Zyms i jego koledzy. Bowiem Dziennik Telewizyjny,
a potem Wieczór z Dziennikiem to audycje obowiązkowe. Nawet regulamin to ściśle określa.
Za uchylanie się od oglądania tej audycji grożą surowe kary.
Organizacja młodzieżowa teoretycznie odgrywa niezwykle ważną rolę w życiu
wewnętrznym jednostki. Praktycznie zaś jest w każdym punkcie ściśle podporządkowana
sekcji politycznej i nie bardzo ją stać na jakąkolwiek samodzielność. Niemniej wszystkie
pozory są zachowane. I tak, na przykład, wybór na stanowisko przewodniczącego zarządu
pułkowego jest - jednoznaczny ze zwolnieniem z niemal wszystkich tzw. obowiązków
żołnierskich. Przewodniczący zarządu pułkowego to prawie etat.
Ale moje kontakty z organizacją nigdy nie odbywały się na tak wysokich szczeblach. Nie
mniej były dość swoiste.
Ale wszystko, jak zawsze, zaczęło się bardzo niewinnie. Było zebranie sprawozdawczo -
wyborcze na szczeblu kompanii. Ustępujący zarząd chwalił się tym, co zrobił, a potem
mieliśmy wybrać nowy zarząd. Mieliśmy - bowiem było to zebranie otwarte, na którym
musieli być wszyscy żołnierze pododdziału. Jeden z kaprali, który jeszcze parę tygodni temu
lubił patrzeć, jak się czołgam, zaproponował moją kandydaturę na stanowisko
przewodniczącego.
- I tak jest pisarzem - uzasadniał. - To nie chodzi na zajęcia. Ma czas.
Wszystkim się ten pomysł bardzo spodobał.
- Bardzo dziękuję za okazane mi zaufanie - powiedziałem wstając - ale nie mogę przyjąć
tej funkcji.
- Co to znaczy nie możesz - zdenerwował się mój kapral.
- Ponieważ nie należę do organizacji.
Wydawało mi się to proste. Ale nie doceniałem moich kolegów. Dla nich nie było spraw
niemożliwych.
- To nie szkodzi - zapewnił mnie autentycznie jeden z nich.
- Jak nie należysz to się możesz zapisać.
- Ale ja nie chcę.
- Dlaczego?
- Ponieważ nie odpowiada mi program tej organizacji.
I potem pytano mnie przez kilka dni, co to znaczy. Bo niby dlaczego miałby mi nie
odpowiadać. Zresztą, co za program, ostatecznie nikt z nich go i tak nie czytał - po co?
Właściwie - przekonywali mnie - to żadna różnica, czy się należy, czy nie. Jedna legitymacja
więcej czy mniej...
Ale ja się uparłem.
Po roku, już w innej jednostce, miałem podobną propozycję. Tyle, że tym razem bardziej
konkretną i pochodzącą od przełożonego. Było to podczas rozmowy z oficerem opiekującym
się z ramienia partii (polskiej, robotniczej i zjednoczonej) organizacją kompanii.
- A nie chciałbyś być przewodniczącym? Zapiszemy cię, wybierzemy...
- No, nie wiadomo.
- A wiesz, jak to jest. A potem dostaniesz własną kancelarię i będziesz miał święty spokój.
Wykręciłem się. Ale otrzymałem polecenie zostania czymś w rodzaju nieoficjalnego
sekretarza przewodniczącego kompanijnej organizacji. Nie pomogły zapewnienia, że
organizacja jest mi obca ideologicznie. Rozkaz to rozkaz. Prowadziłem dokumentację,
pisałem sprawozdania, co zwalniało mnie z pracy. Gdyby ktoś na serio zechciał poczytać, co
tam wypisywałem, miałby niezłą zabawę.
W końcu ponownie zostałem wezwany na rozmowę do tegoż oficera. Na rozmowę tak
poważną, że ta poprzednia zbladła przy niej zupełnie.
- Nie zapisałbyś się do partii?
- Nie.
- Słuchaj, zastanów się dobrze. O ile wiem, coś tam sobie piszesz. A chyba zdajesz sobie
sprawę, że przynależność do partii może ci wiele ułatwić.
- No, tak. Ale ja nie mam ochoty brać na siebie odpowiedzialności, nawet pośredniej, za to
wszystko, co ta organizacja w kraju wyrabia. A poza tym nie odpowiada mi jej program.
- Ależ to żaden problem! Kto by się tam przejmował programem? Musisz zrozumieć, na
jakim świecie żyjesz.
- No, właśnie, wydaje mi się, że rozumiem. Jak mógłbym spojrzeć w oczy moim
przyjaciołom, gdybym to zrobił?
- A czy oni muszą o tym tak od razu wiedzieć?
I tak rozmawialiśmy godzinami przez parę dni. Nie mogliśmy się zupełnie porozumieć.
Niby obaj mówiliśmy tym samym językiem (był to język polski), ale nijak nie rozumieliśmy
się nawzajem. W końcu obaj przestaliśmy traktować tę rozmowę w kategoriach sporu
ideologicznego. Przerzucaliśmy się słowami dla zwykłego zabicia czasu.
Stanęło na tym, że zostałem, niemal siłą, wciągnięty na listę uczestników kursu wiedzy o
partii. Chciałem sobie świadectwo kursu powiesić na słomiance obok świadectwa ukończenia
kursu przedmałżeńskiego przy kościele św. Mikołaja w Gdańsku. Ale nie dostałem
świadectwa. Zresztą nie żałuję, że uczestniczyłem w tym kursie. Byłem tylko na jednym
wykładzie, ale dowiedziałem się od prelegenta że "fakt, iż kontrolujemy pracę robotnika, nie
jest wynikiem naszego braku zaufania do jego pracy, a wręcz odwrotnie - dowodem naszego
do niej zaufania". Sam bym tego nie wymyślił.
Jednym z najbardziej rozbudowanych pionów w wojsku jest pion polityczny. Jego
głównym zadaniem jest podnoszenie moralno - politycznego poziomu żołnierza oraz
przekonanie go, że Pana Boga nie ma. Po prostu. Widocznie jakiś wariat go sobie wymyślił.
Polityczni robią to w sposób prymitywny, przeważnie na zajęciach politycznych, niemniej
są konsekwentni. Boga nie ma - kto przeciw?
Zabawne jest to, że zdarzają się im wpadki. W dodatku, wpadki, które nie mają prawa
zdarzyć się poważnym pracownikom propagandy.
Żołnierze odchodzący do rezerwy zostali obdarowani przez sekcję polityczną nagrodami
za ofiarną - jak się tutaj mówi - służbę. Wśród nagród rzeczowych także książki. Jedna z nich
właśnie wzbudziła moją zgrozę. To, że wydana przez PAX, to jeszcze pół biedy. Ale jej
treść!!!
Było to jakieś irlandzkie powieścidło historyczne. Bez przerwy ktoś się tam z kimś bił.
Przeważnie dobrzy katolicy ze złymi protestantami. Po stronie katolickiej co rusz pojawiali
się różni święci faceci i czynili cuda. Pełna groza.
Widocznie znów kupiono książki na sztuki. Bez pomyślenia. Bywa.
W przeddzień wyborów do Rad Narodowych wezwał mnie dowódca kompanii.
- Słuchaj, jutro są wybory...
- Wiem.
- Ja wiem, że ty wiesz - zniecierpliwił się. - Chciałbym się ciebie właśnie zapytać: jak to
będzie?
Zrobiło mi się ciepło na sercu, że oto stałem się dla mojego dowódcy wyrocznią w
sprawach politycznych. Postanowiłem nie zawieść pokładanego we mnie zaufania.
- No, cóż - odrzekłem zgodnie z najszczerszym przekonaniem. - Sądzę, że Front Jedności
Narodu wygra.
Ale okazało się, że niezupełnie o to chodziło. Chciał się dowiedzieć, czy ja, w związku z
wyborami, nie szykuję żadnego "numeru". Nie szykowałem.
Wybory w wojsku mają swoistą poetykę, związaną ściśle z atmosferą miejsca, w którym
się odbywają. Przede wszystkim każda jednostka stanowi odrębny okręg wyborczy. W
przeddzień wyborów w każdej kompanii odbyły się spotkania z dowódcami pododdziałów. U
nas dowódca powiedział: "MAM POMYSŁ". I był to naprawdę fajny pomysł. Bo niby
dlaczego, rzeczywiście, mamy głosować dopiero po śniadaniu, jak tam będą wszyscy, będzie
tłok i stracone pół dnia, kiedy możemy wstać półtorej godziny wcześniej i głosować przed
śniadaniem, kiedy będzie zupełnie pusto. No pewnie, wstać półtorej godziny wcześniej czy
później to żadna sprawa. Przynajmniej dla niego. Potem okazało się, że na ten pomysł wpadli,
zupełnie przypadkowo, wszyscy dowódcy. I w dalszym ciągu przypadkowo, komisja
składająca się z wyższych oficerów sztabu mogła już o ósmej iść do domu. Ale to oczywiście
czysty przypadek. Ponadto nie było w tej sprawie żadnego rozkazu, ale zgodnie z delikatnymi
sugestiami dowódców wszyscy żołnierze poszli do urn w mundurach wyjściowych. Na cały
pułk tylko ja z Ryśkiem w polowych i, mimo nieprzychylnych spojrzeń, nikt się właściwie nie
przyczepił.
Około siódmej rano oficer dyżurny jednostki wezwał do siebie wszystkich podoficerów
dyżurnych.
- Słuchajcie podoficerowie - powiedział - do godziny ósmej sto procent każdej kompanii
ma być na głosowaniu. Zrozumiano?
Zrozumiano. Co mieliśmy nie zrozumieć - był to przecież wyraźny rozkaz. I tylko ja jeden
zastanawiałem się, jak on z tego wybrnie. Przecież wydanie takiego rozkazu stawia go w
kolizji z kodeksem prawnym. Ale nikt tego nie zauważył. Zresztą, kto by się tam przejmował
drobnostkami, najważniejsze, że FJN wygrał wybory.

X
Prace porządkowe w wojsku wykonuje tylko młodzież. Tak mówi niepisane prawo, wedle
którego nie liczy się nic, nawet stopnie wojskowe, oprócz przynależności do określonych
poborów, oprócz fali. Żołnierze mający ponad rok służby nie zajmują się pracą, co najwyżej
przypilnowaniem, aby młodzież solidnie pracowała. Jest to w naszym wojsku chyba
najstarsze, a w każdym razie najrygorystyczniej przestrzegane prawo.
Prawo to funkcjonuje w myśl zasady: kiedyś mnie goniono, teraz ja gonię. Takie jest
pojęcie sprawiedliwości.
W pierwszej chwili to zaskakujące, ale nigdy nie dostałem tak w kość od przełożonych, jak
od starego wojska. Ale to zupełnie normalne.
Zawsze jest do wykonania jakaś praca zlecona przez przełożonych. Wiadomo, że starzy
nawet palcem nie ruszą. Tak więc młodzi, przy nieustannym popędzaniu, wykonują podwójną
robotę. Za siebie i za "panów falowców". Na ogół nawet się nie skarżą. Bo to w ogólnym
rozrachunku się nie opłaca. Lepiej cierpliwie czekać. Niedługo samemu będzie się starym, a
wtedy pogoni się innych młodych.
Najciekawszy jest stosunek kadry zawodowej do tego problemu. Bo staje się to problem
dużej wagi. Sekcja polityczna próbuje z tymi zwyczajami walczyć, jednak robi to bez
specjalnego przekonania. I nic dziwnego. Na dobrą sprawę, trzeba by bowiem zacząć od
uzdrowienia całej instytucji. A na to oni nie pójdą, bo stąd prosta droga do zanegowania armii
w jej obecnym kształcie. A połowiczne próby rozwiązania problemu przez politycznych
doprowadzają do groteskowych rezultatów. Zresztą zachowują się oni często jak słonie w
składzie porcelany.
Kiedyś wezwano nas, pięciu kotów przed przysięgą, do sekcji politycznej. Przesłuchiwano
każdego osobno. Ja byłem ostatni. Poprosili (nie kazali!), abym usiadł, dali papierosa i w
ogóle bardzo się chcieli ze mną skumplować. Po paru tygodniach, w ciągu których słyszałem
tylko krzyk, było to dla mnie coś niesamowitego. Zacząłem nabierać zaufania, rozluźniłem
się. Już chciałem wylać przed nimi całe moje biedne serce, gdy wtem przyszła mi z pomocą
opatrzność. A raczej pewien nawyk. Bowiem, gdy znajduję się w nowym otoczeniu i minie
początkowe spięcie, pierwszym objawem rozluźnienia jest u mnie ciekawskie rozglądanie się.
I wtedy także - omiotłem wzrokiem całe pomieszczenie. Pod biurkiem zauważyłem zwykły
mikrofon do magnetofonu. Kabel biegł do biurka. To rozwiało całą moją ufność. Inna sprawa,
że zaraz po wyjściu zacząłem zastanawiać się, czy sobie czasem tego wszystkiego nie
wymyśliłem. Przecież to aż nieprawdopodobne, by próbowali robić to w tak prymitywny
sposób. Ale tego samego dnia jeden z kolegów zapytał, czy ja także zauważyłem ten
mikrofon pod biurkiem. A więc to nie był żaden zwid.
Trochę podobna historia wydarzyła się na egzaminach z zajęć politycznych, zaraz po
przysiędze. Egzaminował nas zastępca dowódcy jednostki do spraw politycznych. W pewnym
momencie zapytał nas, jakie książki przeczytaliśmy tu, w wojsku. Był zaszokowany i
zrozpaczony, że nikt z nas nic nie przeczytał. Przez chwilę zastanawiałem się, czy to jego
pytanie podyktowane było naiwnością, czy też wyjątkowym sadyzmem. Bowiem fakt, że nie
czytaliśmy, tylko po części dawał się wytłumaczyć naszym niskim poziomem intelektualnym.
Wyobrażam sobie, co by się działo, gdyby któryś ze starych żołnierzy lub dowódców drużyn
zobaczył mnie z książką. Dostałbym taką szkołę, że do końca życia bym zapamiętał.
Zupełnie inaczej na problem stosunków między żołnierzami różnych poborów zapatruje
się kadra kompanii. Ci ludzie są dalej od sprawozdań miesięcznych, a bliżej rzeczywistości. I
dlatego bardzo często kadra kompanii popiera niepisane prawa. Są jej na rękę. Dają pewność,
że przynajmniej część ludzi będzie coś robić i praca będzie wykonana.
Próby walki z tymi zwyczajami na szczeblu kompanii kończą się przeważnie sromotną
klęską kadry. Prowadzą do sytuacji, kiedy nikt nie pracuje. Starzy, bo nie wypada ze względu
na falę, a młodzi, bo "co, mamy być gorsi..."
Jeszcze będąc kotem zastanawiałem się nad tym, jak będę się zachowywał, gdy będę już
starym żołnierzem, gdy będę miał falę. Była mi bardzo potrzebna świadomość, że będę wtedy
inny. Wiedziałem też, że będzie to najtrudniejsza próba zachowania własnej godności. Nie
spodziewałem się, że będzie to próba tak ciężka.
Wojsko bowiem wytwarza pewne ciśnienie psychiczne. Niezwykle trudno jest nie
"przypierdalać" młodych, nie wysługiwać się nimi. O wiele trudniej niż wydaje się to tobie,
moralisto, siedzący w wygodnym fotelu. Jest bowiem w nich (a przedtem była i w nas) jakaś
trudna do zniesienia służalczość. Czasami brała ochota przegonić chłopaka właśnie za tę
mentalność służącego, aby mu to wybić z głowy. Kilka razy próbowałem coś zrobić dla tych
zagonionych i wystraszonych ludzi. Brałem takiego na bok i tłumaczyłem, że nie powinien
dawać się poniżać. Ale - odpowiadał - przecież to wojsko. Tak, dla nich to wszystko było
normalne. Zrozumiałem, że tak nie można. Ale nie mogłem podawać siebie za przykład
faceta, który nie dał się zgnoić w początkowym okresie. Ja nigdy nie byłem służalczy i często
się stawiałem, ale miałem za sobą atuty, których oni nie mieli. Byłem pisarzem kompanii
jeszcze przed przysięgą i narazić mi się, mimo że przecież byłem młodym żołnierzem, nie
było najmądrzej. Ja mogłem sobie na wiele pozwolić. Zresztą moje próby podburzania
młodych odnosiły jeszcze jeden nieprzewidziany skutek. W swej nieufności nie ufali moim
intencjom. Podejrzewali, że moje postępowanie jest tylko wstępem do jakiejś perfidnej gry,
której mają być przedmiotem, a której jeszcze nie mogli pojąć. Inna sprawa, że przez moje
apostolskie zapędy i wyskoki współżycie z kolegami z jednego poboru stawało się mocno
utrudnione. Zaczęto mnie traktować z wrogą pobłażliwością. Jak stukniętego.
Odsunąłem się więc od wszystkiego. Przyjąłem postawę biernego obserwatora.
Opowiadano mi:
Miał tylko osiemdziesiąt dni do cywila. Wyobrażam sobie - tylko osiemdziesiąt. I na
służbie zamknął się w magazynku broni i strzelił sobie w łeb. Widziałem go. Cała czaszka
rozwalona. Krew i mózg. Na samochód wrzucili go jak worek kartofli.
Podobno dziewczyna go rzuciła i dlatego. I - popatrz, co za wariat - tylko osiemdziesiąt
dni do cywila! A taki idiotyzm.
Tutaj wszystko liczy się dniami do cywila. Reszta nie jest ważna. Samobójstwo młodego
żołnierza wzbudziłoby tylko politowanie, ale nie zdziwienie. Lecz ten?
W stosunkach międzyludzkich w wojsku istnieje jednak, jak sądzę problem daleko
ważniejszy niż konflikt młodzi - starsi. Mam na myśli podoficerów służby zasadniczej, czyli
kaprali, dowódców drużyn. W pewnym sensie są to tacy sami żołnierze jak wszyscy inni. Też
z poboru na dwa lata. I raczej wbrew własnym chęciom. A jednak są tak bardzo różni.
Ich wojskowa edukacja przebiega nieco inaczej. Pierwsze pół roku służby spędzają w
szkołach podoficerskich, gdzie uczą się dowodzenia na szczeblu drużyny. Uczą ich także
wielu innych rzeczy. Często zastanawiałem się, czego i jak. Nigdy nie dowiedziałem się.
Widziałem tego rezultaty, a te były zaskakujące.
Kapral wie, że w hierarchii wojskowej jest czymś gorszym od żołnierza zawodowego. Ale
z drugiej strony jest święcie przekonany, że jest czymś daleko lepszym od żołnierza służby
zasadniczej.
Znałem dość blisko wielu kaprali. Byli to często bardzo inteligentni i kulturalni ludzie.
Nigdy nie potrafiłem zrozumieć, jak dali sobie wmówić tę nieprawdopodobną lepszość.
Prawie żaden z nich nie spoufalał się ze wszystkimi żołnierzami. Często dziwili się, dlaczego
mnie tak traktują jak równego sobie. Zresztą przepisy chroniły ich przed zbytnim
kumplowaniem się z nami, szarymi żołnierzami. Spali w osobnych salach zwanych
podoficerkami, w stołówce jadali przy wydzielonych stolikach. Mieli daleko więcej praw niż
przeciętny żołnierz. Już chociażby to, że na ZOK biegali bez plecaków i hełmów. Nigdy nie
byli wyznaczani do prac porządkowych. Nawet podoficerki sprzątane były przez innych,
gorszych żołnierzy.
Ich pogarda dla żołnierza była konieczna z wychowawczego punktu widzenia. Tylko
bowiem człowiek, który nami gardził, mógł nas w tak nieludzki sposób ganiać po poligonie.
Jeden z tych inteligentniejszych opowiadał mi następującą historię:
- Wiesz, nie potrafię tego zrozumieć. Byłem w domu na urlopie. Chciałem zrobić
rodzicom przyjemność. Opowiedziałem im, jak się ze mną liczą, jakie znaczenie mam tutaj.
Opowiedziałem, jak postępujemy z młodymi. Że czyszczą mi buty, że bez szemrania słuchają,
jak im każę raptem pompować za listy albo co. I matka w czasie obiadu wyszła do kuchni, a
ojciec zbeształ mnie jak szczeniaka. Że niby faszysta. Jak tak można?
Tak, jak można? Przecież oni robią to w celu wychowania dobrych i karnych żołnierzy.
Zdyscyplinowanych żołnierzy.
Dobry żołnierz nie klnie. Szczególnie, gdy jest młodym żołnierzem. Więc w twarz.
Dobry żołnierz nie choruje. Każda choroba ma w sobie coś z symulacji. Więc jeśli
któremuś zbierze się na kaszel, to aplikuje mu się przysiady aż do skutku. To znaczy, aż
przestanie kasłać.
I tak dalej. Bo trzeba nam zdrowych i kulturalnych żołnierzy.
A to, że czasem zaścielą nam łóżko, wyprasują mundur, wyczyszczą broń, dadzą paczki z
domu, wyczyszczą buty, przyniosą obiad ze stołówki, śpiewają i tańczą, aby nas rozerwać...
To co? Oni nawet zadowoleni, że mogą coś zrobić dla swojego kaprala.

XI
Ostatnie miesiące wojska...
Ania przestrzegała mnie przed tym. Przypominała więzienne doświadczenia swoich
przyjaciół. I rzeczywiście. Ostatni okres przymusowego skoszarowania jest najcięższy
psychicznie. Im mniej czasu dzieli nas od wyjścia, tym trudniej wytrzymać. I jeszcze to
denerwujące, ciągłe liczenie dni.
Wzrasta nerwowość. Coraz częściej się pije. Z początku jeszcze w pełnej konspiracji,
potem już coraz częściej przestaje się zważać na własne bezpieczeństwo. Nie chce się myśleć
i czytać. Nie mówiąc już o robieniu jakichkolwiek notatek. Potrafiłem w ostatnim tygodniu
przeleżeć w łóżku około dwudziestu godzin na dobę. I nikt nam nawet nie zwracał uwagi na
niestosowność zachowania.
Wiarygodność wyjścia oddalała się prawem jakiegoś paradoksu.
Przeciętny żołnierz dwa razy w życiu ma okazję spożycia obiadu w towarzystwie dowódcy
jednostki. Po raz pierwszy w dniu przysięgi, po raz drugi w dniu odejścia do rezerwy.
I nie są to takie zwykłe obiady. To jakby starochrześcijańska AGAPA - uczta miłości i
pojednania. Całe misterium.
Ten pierwszy obiad jest po to, by żołnierz zapomniał o okresie unitarnym. Aby zapomniał
o tych kilku tygodniach, kiedy traktowano go jak zwierzę wymagające bezwzględnej tresury.
Ten drugi jest po to, aby żołnierz zapomniał, że było dwadzieścia i parę miesięcy.
Miesięcy, gdy był kimś z niższej kasty:
pariasem
murzynem
żydem
metekiem.
Najczęściej pamięć knebluje się kotletem schabowym.
Żołnierze powoli kończyli obiad. Rezerwista dokładnie, z namaszczeniem składał
niezbędnik. Wstał, wrzucił do cynowej miski po zupie blachę i głośno krzyknął:
Koniec syfu,
Koniec fali.
Już nie będą w chuja grali
ZEROOOO...
Uśmiechnął się wyrozumiale widząc pełne zazdrości spojrzenia kociarstwa
Tak właśnie wyglądał koniec.

XII
Adam, gdy sam wychodził po jakimś kilkutygodniowym przeszkoleniu, przestrzegał mnie
przed tym momentem. Pisał o tym, jak długie oczekiwanie na upragnione wyjście fałszuje
perspektywę. Świat, do którego ma się wyjść, przestaje być w nas światem rzeczywistym.
Powstaje gdzieś w głębi marzeń w opozycji do tego, który tak długo był naszym udziałem.
A przecież to, co nas wita, to nie Eldorado. To nie Utopia. Zakres wolności się zwiększa,
ale nie jest za duży. Zwiększa się nasza możność poruszania się, ale też tylko w obrębie
trzydziestoletnich granic, z których często trudniej jest się wyrwać się niż na przepustkę z
jednostki. Już nie trzaskamy obcasami, ręka bezwiednie nie wędruje do daszka czapki. Fakt,
ale w dalszym ciągu potulnie wysłuchujemy kretyńskich rozkazów byle sierżanta.
Z początku dajemy się nabrać na pełnię wolności. Potem na nowo uczymy się sztuki życia
w tym kraju. Jak dziecko uczące się chodzić, uczymy się widzieć.
Na razie stawiam pierwsze kroki.

Kwiecień - sierpień 1978
