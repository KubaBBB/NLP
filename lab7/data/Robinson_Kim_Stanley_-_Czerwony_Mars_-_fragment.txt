Autor: Kim Stanley Robinson
Tytul: Czerwony Mars

(Red Mars)

(fragment powieści)

Z "NF" 12/96

NEBULA 1993 HUGO 1994 


Odświętna noc

   Przed naszym przybyciem Mars był tylko wielką, jałową 
pustką. Co oczywiście nie oznacza, że pozostawał w 
całkowitym bezruchu i martwocie. Eony lat temu rozżarzona 
materia skrystalizowała skorupę planety, a ta z kolei w 
ogniu gwałtownych chemicznych reakcji i nieustannych 
elektromagnetycznych burz nadal wrzała, stopniowo się 
oziębiając i wysklepiając w twórczym paroksyzmie. Ten 
długotrwały proces odcisnął swe piętno na pokiereszowanej 
powierzchni planety, gęsto poprzecinanej potężnymi 
kraterami, kanionami i wulkanami.  Wszystkie te 
przeobrażenia dotyczyły jednak wyłącznie niczego 
nieświadomych skał: nie było świadków - z wyjątkiem nas, a i 
my obserwowaliśmy Marsa z sąsiedniej planety tylko w 
ostatnim okresie jego długiej historii. To właśnie my 
jesteśmy całą jego świadomością, jaką kiedykolwiek miał.  
   Wszyscy wiemy, że Czerwona Planeta fascynowała ludzkość 
od zarania dziejów: już dla naszych prehistorycznych 
przodków była jednym z najważniejszych ciał świecących
na nocnym niebie. Zawsze intrygowało nas jego 
charakterystyczne światło, cyklicznie zmieniające swą 
intensywność, jego barwa oraz droga, po której wędrował 
wśród gwiazd tam i z powrotem. Zdawało nam się, że tą swoją 
wędrówką próbuje nam coś istotnego powiedzieć, więc 
czciliśmy go i przypisywaliśmy mu nadnaturalną moc. Z 
pewnością dlatego też wszystkie najstarsze nazwy Marsa - 
Nirgal, Mangala, Auqakuh, Harmakhis - brzmią tajemniczo i 
fascynują niezrozumiałym dziś ukrytym znaczeniem, jakby były 
o wiele starsze niż starożytne języki, w których zostały 
sformułowane, jakby były prasłowami, pochodzącymi z epoki 
lodowcowej, a może nawet i sprzed niej. Tak, przez tysiące 
lat Mars był dla ludzkości symbolem świętej siły, ale jego 
kolor czynił go również siłą niebezpieczną i złowieszczą.  
Uosabiał dla nas krew i wojnę, bitewny szał i ślepą odwagę.  
   Nieco później pierwsze teleskopy pozwoliły nam dokładniej 
przyjrzeć się Marsowi i wtedy oczom naszym ukazał się mały, 
pomarańczowy dysk z białymi biegunami i ciemnymi obszarami, 
które rozrastały się i kurczyły wraz ze zmianami długich pór 
roku. Mimo że powstawały coraz doskonalsze teleskopy, długi 
czas nie udało nam się zobaczyć wiele więcej. Z drugiej 
strony już na początku naszego wieku tylko odkrywcza pasja i 
niezwykła potęga naukowej wyobraźni wystarczyły Lowellowi do 
stworzenia wspaniałej opowieści, opowieści znanej nam 
wszystkim: o umierającym świecie i bohaterskiej rasie, 
której przedstawiciele rozpaczliwie budowali kanały, chcąc 
powstrzymać niosącą ostateczną zagładę ekspansję piasków 
pustyni.  
   To była naprawdę niezwykła opowieść, w której zawierało 
się nasze odwieczne mityczne myślenie o kosmosie. Jednak 
jakiś czas później sondy Mariner i Viking przesłały na Ziemię 
fotografie Marsa i nagle wszystko się zmieniło: kosmos 
stanął przed nami otworem. Nasza wiedza o Marsie 
niepomiernie wzrosła - dotarły do nas miliony informacji, o 
których dotąd nie mieliśmy pojęcia, a Czerwona Planeta 
objawiła nam się jako zupełnie nowy świat, całkowicie różny 
od dotychczasowych wyobrażeń.  
   Przede wszystkim świat ten wydawał się przeraźliwie 
martwy.  Rozpoczęliśmy gorączkowe poszukiwania śladów 
minionego lub obecnego życia, pragnęliśmy znaleźć cokolwiek 
- szczątki cywilizacji nieszczęsnych budowniczych kanałów, 
mikroorganizmy albo choćby tylko pozostałości po wizycie 
jakichś obcych przybyszów. Jak wiecie, nigdy nie 
natrafiliśmy na ślad nawet najprostszych form życia.  
Zrozumiałe więc, że aby wypełnić tę pustkę - podobnie jak w 
prehistorycznych jaskiniach i na sawannach, jak w czasach 
Homera i Lowella - zaczęliśmy snuć najbardziej 
nieprawdopodobne opowieści: o mikroskamieniałościach 
zniszczonych przez naszą obecność, o ruinach pojawiających 
się na moment wśród szalejącej burzy pyłowej, a potem 
niknących na zawsze, o Wielkim Człowieku i jego licznych 
przygodach oraz o małych, nieuchwytnych czerwonych 
ludzikach, poruszających się tak szybko, że prawie dla nas 
niedostrzegalnych. Wymyślaliśmy te historie, ponieważ nade 
wszystko pragnęliśmy obdarzyć Marsa życiem, bez względu na 
to, czy kiedykolwiek coś na nim istniało. Nadal jesteśmy 
przecież tymi samymi zwierzętami, które przeżyły epokę 
lodowcową i które z lękiem i zdumieniem wpatrywały się w 
nocne niebo i snuły opowieści. Tak naprawdę Mars nigdy nie 
przestał być dla nas tym, czym był od zarania naszych 
dziejów - tajemnym znakiem, duchowym symbolem, źródłem mocy.  
   I wreszcie tu przylecieliśmy. Dotychczas Mars był dla nas 
symbolem, teraz stanie się rzeczywistością.  

   ,..A więc wreszcie tu przylecieliśmy. Nikt jednak nie 
przypuszczał, że gdy wylądujemy na Marsie, będziemy tak 
bardzo odmienieni przez lot, że wszystko, co nam kiedyś 
wpajano, straci dla nas wszelkie znaczenie. Ta podróż bowiem 
nie przypominała ani wyprawy podwodnej, ani zdobywania 
Dzikiego Zachodu - to było całkowicie nowe, fascynujące 
doświadczenie, a Ziemia, w miarę trwania lotu Aresa, 
oddalała się od nas coraz gwałtowniej, aż w końcu stała się 
już tylko błękitną gwiazdką pośród wielu innych migoczących 
w przestrzeni; głosy z niej docierały tak późno, że zdawało 
się, iż pochodzą z poprzedniego stulecia. Byliśmy 
osamotnieni i zdani wyłącznie na siebie, co wywołało w nas 
nieodwracalną przemianę - staliśmy się zupełnie innymi 
istotami.  
   To wszystko stek kłamstw, pomyślał z rozdrażnieniem Frank 
Chalmers. Siedział wśród marsjańskich dostojników i 
obserwował, jak jego stary przyjaciel John Boone wygłasza 
typową dla siebie "inspirującą mowę". To przemówienie 
straszliwie nużyło Chalmersa. Prawda była taka, że podróż na 
Marsa okazała się po prostu kosmicznym odpowiednikiem bardzo 
długiej jazdy pociągiem. Jej uczestnicy nie tylko nie stali 
się "zupełnie innymi istotami", ale przeciwnie, teraz byli 
sobą bardziej niż kiedykolwiek wcześniej: odcięci 
od znajomego środowiska i zmuszeni do wyzbycia się starych 
nawyków, musieli się zmierzyć z nagą, surową substancją 
własnych jaźni. A John stał tam i celując palcem w tłum 
mówił: 
   - Lecieliśmy na Marsa z nadzieją stworzenia nowego świata 
i kiedy wreszcie tu dotarliśmy, okazało się, że zanikły 
wszystkie drążące nas na Ziemi konflikty, ponieważ wcale do 
tego nowego świata nie pasują!  
   Tak, Boone to wszystko potraktował dosłownie. Właśnie w 
ten sposób wyobrażał sobie wcześniej Czerwoną Planetę i 
wizja ta stanowiła jakby soczewkę, która zniekształciła mu 
całą późniejszą rzeczywistość, stając się dla niego czymś w 
rodzaju religii.  
   Chalmers przestał słuchać i w zamyśleniu wodził wzrokiem 
po panoramie nowego miasta. Postanowili je nazwać Nikozja. 
Było to pierwsze miasto z prawdziwego zdarzenia zbudowane na 
powierzchni Marsa; wszystkie budynki umieszczono pod ogromną 
przezroczystą kopułą, wspartą na niemal niewidocznej 
konstrukcji i usytuowaną na wzniesieniu Tharsis, na zachód 
od Noctis Labyrinthus. Lokalizacja ta sprawiała, że z miasta 
rozciągał się oszałamiający widok, z szerokim, płaskim 
wierzchołkiem Pavonis Mons przecinającym odległy horyzont.  
Wszystkich marsjańskich pionierów znajdujących się w tłumie 
widok ten z pewnością przyprawiał o zawrót głowy: nareszcie 
byli na powierzchni, porzuciwszy na zawsze rozpadliny, 
kaniony i kratery! I tak już będzie zawsze! To był prawdziwy 
przełom!  
   Śmiech, który nagle przeleciał przez tłum, skierował 
uwagę Franka z powrotem na starego druha. John Boone 
przemawiał lekko ochrypłym głosem z przyjemnym dla ucha, 
środkowozachodnim akcentem i w jakiś sobie tylko właściwy 
sposób był jednocześnie rozluźniony i skoncentrowany, 
szczery i autoironiczny, skromny i pewny siebie, poważny i 
rozbawiony. Krótko mówiąc, stanowił niemal ideał mówcy. Nic 
więc dziwnego, że słuchacze byli wniebowzięci: przecież 
przemawiał do nich "pierwszy człowiek na Marsie". Mieli tak 
zachwycone miny, jakby widzieli przed sobą Jezusa 
rozmnażającego na wieczerzę chleb i ryby. I John chyba 
rzeczywiście zasługiwał na ich uwielbienie, gdyż dokonał 
niemal cudu, choć w nieco innej dziedzinie - dzięki niemu 
ich pełna wyrzeczeń, męcząca egzystencja przekształcała się 
w zdumiewająco twórcze duchowe doświadczenie.  
   - Na Marsie będziemy się troszczyć o siebie nawzajem 
bardziej niż czynili to ludzie kiedykolwiek dotąd - oznajmił 
John; w praktyce oznacza to, pomyślał Chalmers, 
przerażające zachowanie w rodzaju tych, jakie w trakcie 
eksperymentów obserwuje się u nadpopulacji szczurów. - Mars 
jest miejscem wspaniałym, egzotycznym, ale i niebezpiecznym 
- kontynuował mówca, opisując w ten sposób zmrożoną kulę 
utlenionej skały, gdzie ich organizmy przyjmowały rocznie 
dawkę około piętnastu remów szkodliwego promieniowania.  - A 
jeśli chodzi o naszą pracę - stwierdził Boone - kształtujemy 
nowy porządek społeczny i stawiamy kolejny olbrzymi krok w 
historii ludzkości.  - Jak sobie uświadomił z rozbawieniem 
Frank, ten "olbrzymi krok" miał znaczenie wyłącznie dla 
dominacji rzędu naczelnych.  
   Tym szumnym stwierdzeniem John zakończył swoją przemowę, 
a tłum natychmiast zareagował rykiem aplauzu. Gdy zaległa 
wreszcie cisza, na podium weszła Maja Fiodorowa, aby 
przedstawić Chalmersa.  
   Frank posłał jej spojrzenie, dające do zrozumienia, że 
nie jest w nastroju do zwykłych żartów. Z pewnością go 
zrozumiała.  
   - Nasz następny mówca jest czymś w rodzaju paliwa 
rakietowego do naszego małego statku kosmicznego. - Wśród 
zgromadzonych rozległy się stłumione chichoty. - To właśnie 
dzięki jego śmiałej wizji i niespożytej energii dotarliśmy 
wiele lat temu tu, na Marsa. I z nim możecie się podzielić 
wszystkimi problemami, które was gnębią. Oto mój stary 
przyjaciel, Frank Chalmers.  
   Gdy wszedł na podium, natychmiast uderzył go rozciągający 
się stąd widok miasta: wydawało się zaskakująco duże. Miało 
kształt ostrego trójkąta, a oni znajdowali się teraz niemal 
w jego najwyższym punkcie, w parku zajmującym zachodni 
wierzchołek. Park przecinało promieniście siedem ścieżek, 
które na jego obrzeżach zmieniały się w szerokie, trawiaste 
aleje, obramowane rzędami drzew. Między alejami stały niskie 
trapezoidalne budynki, pokryte dachami z polerowanego 
kamienia w najrozmaitszych kolorach. Rozmiar i architektura 
budowli nadawały miastu trochę paryski wygląd. Był to jakby 
Paryż widziany wiosną oczyma pijanego fowisty, z typowo 
francuskimi przytulnymi kawiarenkami na chodnikach. Cztery 
czy pięć kilometrów dalej, u stóp wzgórza, granicę miasta 
znaczyły trzy smukłe drapacze chmur, a za nimi rozciągała 
się zieleń położonych na nizinie farm. Wieżowce stanowiły 
równocześnie część wsporników kopuły, która u góry z sieci 
przewodów w kolorze nieba tworzyła łukowate sklepienie. Sama 
kopuła wykonana była z przezroczystej materii, co wywoływało 
u patrzących złudzenie, że znajdują się na otwartej 
przestrzeni. Było to niesamowite przeżycie. Choćby z tego 
powodu Nikozja będzie z pewnością przyciągać całe rzesze 
osadników.  
   Chalmers opowiedział to wszystko zgromadzonym, a ci 
przytaknęli z entuzjazmem. Na pozór zdobył sobie tłum - te 
niestałe duszyczki, wyczulone na najdrobniejsze nawet 
potknięcia mówcy - prawie tak niezawodnie jak John. Frank 
był potężnym mężczyzną o ciemnej karnacji i zdawał sobie 
sprawę, że stanowi zupełne fizyczne przeciwieństwo 
pogodnego, jasnowłosego Johna, który samym wyglądem zdobywał 
zaufanie ludzi. Wiedział jednak również, że ma pewną 
charakterystyczną, szorstką, męską charyzmę, którą przy 
podobnych okazjach często wcześniej wykorzystywał. Poza tym
to była naprawdę wyjątkowa chwila, dał się więc ponieść 
emocjom i okrągłe zdania niemal same zaczęły płynąć z jego 
ust.  
   Nagle chmury przecięły promienie słońca, pogrążając w 
półcieniu mrowie podniesionych w górę twarzy i Frank poczuł 
dziwny ucisk w żołądku. Było tam tak wiele obcych, zupełnie 
nieznajomych osób! Tłum wydał mu się czymś przerażającym - 
wszystkie te wpatrzone w niego oczy na tle niewyraźnych, 
różowych plam twarzy... To było prawie nie do zniesienia.  
Pięć tysięcy ludzi w jednym jedynym marsjańskim mieście. Po 
wszystkich tych latach w Underhill trudno było po prostu 
przejść nad tym do porządku dziennego.  
   Chalmers nierozsądnie spróbował wyjaśnić to zgromadzonym.  
   - Kiedy rozglądam się wokół... uderza mnie, jak 
niesamowita jest nasza obecność tutaj...  
   Wyraźnie tracił przychylność tłumu. Ale w jaki sposób 
miał im to wyjaśnić? Jak przekazać tym twarzom, jaśniejącym 
niby papierowe lampiony, myśl, że są samotni wśród całego 
morza skał? Jak im powiedzieć, że nawet jeśli żywe istoty 
nie są niczym więcej niż tylko nosicielami genów 
nastawionych wyłącznie na przetrwanie - co przecież w jakiś 
sposób też oznacza martwotę - to i tak są cenniejsze niż 
jałowa, nieorganiczna nijakość tej planety?  
   Rzecz jasna, w żadnym wypadku nie może im tego 
powiedzieć. W każdym razie nie teraz i oczywiście nie przy 
takiej okazji.  Musi się więc wziąć w garść.  
   - Na marsjańskim pustkowiu - oznajmił - ludzka obecność 
jest... hmm... czymś bardzo szczególnym. - Jakiś głos w jego 
umyśle powtórzył szyderczo: "Będziemy się troszczyć o siebie 
nawzajem bardziej niż kiedykolwiek". - Ta planeta sama w 
sobie jest tylko martwym, zamarzniętym koszmarem ("Mars jest 
egzotycznym i wspaniałym miejscem", zadźwięczało mu w 
uszach), ale ponieważ los przeznaczył ją dla nas na dom, z 
konieczności musimy troszeczkę ją...  przekształcić. 
("Tworzymy nowy porządek społeczny".) - No tak, przyłapał 
się na tym, że wygłasza dokładnie takie same kłamstwa jak 
te, które przed chwilą usłyszeli od Johna!  
   Dzięki temu jednak za swoją przemowę również otrzymał 
gromkie oklaski. Zirytowany zgryźliwie oświadczył, że czas 
już się udać na posiłek, i w ten sposób pozbawił Maję okazji 
do podsumowania. Chociaż prawdopodobnie przewidziała, że 
Frank tak postąpi, bo wcale nie wyraziła ochoty na zabranie 
głosu.  Frank Chalmers znany był z tego, że lubi mieć 
ostatnie słowo.  

   Na prowizorycznej mównicy tłoczyło się mnóstwo osób, aby 
zbliżyć się do marsjańskich znakomitości. Niezwykle rzadko 
można było spotkać w jednym miejscu tak wielu 
przedstawicieli pierwszej setki pionierów. Korzystając z 
okazji, nowi przybysze gromadnie oblegli Johna, Maję, 
Samanthę Hoyle, Saxa Russella i Chalmersa.  
   Frank wzrokiem odszukał w tłumie Johna i Maję. W 
otaczającej ich grupie Ziemian nie rozpoznał nikogo, co go 
trochę zaciekawiło. Ruszył wolno przez podest w ich stronę; 
zbliżając się, zauważył, że Maja i John wymieniają 
porozumiewawcze spojrzenia.  
   - Nie widzę przeszkód, aby to miejsce nie mogło 
funkcjonować zgodnie z powszechnie przyjętymi prawami - 
mówił jeden z przybyszów.  
   Maja odpowiedziała mu pytaniem: 
   - A czy Olympus Mons naprawdę przypomina panu hawajską 
Mauna Loa?  
   - Oczywiście - odparł pewnie mężczyzna. - Wszystkie 
tarczowe wulkany wyglądają podobnie.  
   Frank spojrzał na Maję ponad głową tego idioty. Nie 
odpowiedziała spojrzeniem. John również udawał, że nie 
zauważa jego obecności. Maja odwrócona tyłem do Franka 
przez chwilę wyjaśniała coś półgłosem innemu 
przybyszowi, który ze zrozumieniem pokiwał głową, po czym 
zerknął niepewnie na Chalmersa. Samantha wciąż stała 
odwrócona tyłem. Ale ona go nie interesowała, liczył się 
tylko John, tylko John i Maja, a oboje udawali, że nie 
dzieje się nic niezwykłego, chociaż niezależnie od tego, na 
jaki temat rozmawiali, gwałtownie przerwali rozmowę.  

   Chalmers opuścił podest. Przybysze grupkami podążali 
przez park ku umieszczonym w górnych krańcach siedmiu alei 
stołom.  Frank ruszył za gośćmi pod koronami młodych, 
przeszczepionych platanów; ich liście koloru khaki 
połyskiwały w popołudniowym świetle, dzięki czemu cały park 
wyglądał jak dno akwarium.  
   Przy bankietowych stolikach przepijali do siebie wódką 
robotnicy budowlani. Zachowywali się coraz hałaśliwiej i 
zapewne niejasno zdawali sobie sprawę z faktu, że wraz z 
ukończeniem budowy zakończył się również bohaterski okres 
Nikozji. Być może zresztą dotyczyło to całego Marsa.  
   Powietrze wypełniał gwar rozmów. Frank przebił się przez 
rozgadany tłumek, po czym ruszył w stronę północnego krańca 
miasta. Zatrzymał się przy sięgającym do pasa betonowym 
murze - granicy miasta.  Z metalowego okucia na szczycie 
muru wyrastała kopuła zbudowana z czterech warstw różnych 
stopów przezroczystego plastyku.  
   Jakiś Szwajcar fachowo objaśniał grupie zwiedzających 
szczegóły techniczne: 
   - Zewnętrzna membrana z piezoelektrycznego plastyku 
przetwarza siłę wiatru w elektryczność. Pod nią znajdują się 
dwie tafle, a między nimi izolacja z aerożelu. Wewnętrzną 
warstwę stanowi błona pochłaniająca promieniowanie. Gdy 
staje się purpurowa, wymieniamy ją.  Jasne jak słońce, 
prawda?  
   Zwiedzający przytaknęli. Frank wyciągnął rękę i nacisnął 
wewnętrzną membranę. Rozciągnęła się sprężyście, aż wbił w 
nią palce po kostki. Była dość chłodna. Na plastyku zauważył 
wydrukowany wyblakły napis: ISIDIS PLANITIA POLYMERS.  
   Poprzez platany nad swoim ramieniem nadal mógł dostrzec 
trybunę na wzgórzu.  Otoczeni wianuszkiem wielbicieli z 
Ziemi, John i Maja rozprawiali o czymś z ożywieniem. 
Zarządzali tą planetą, decydowali o losie Marsa.  
   Frank wstrzymał powietrze i podświadomie zacisnął zęby aż 
do bólu. Ze złością rąbnął w kopułę tak mocno, że aż 
poruszyła się najbardziej zewnętrzna błona, co oznaczało, że 
jakaś cząstka jego gniewu zostanie schwytana, przetworzona 
na elektryczność i przekazana do miejskiej sieci wysokiego 
napięcia.  
   To był naprawdę wyjątkowy polimer - atomy węglowe 
połączono z cząsteczkami wodoru i fluoru w taki sposób, że 
uzyskana substancja okazała się nawet bardziej 
piezoelektryczna niż kwarc. Wystarczyło jednak wymienić 
jeden z trzech elementów, by uzyskać zupełnie inny syntetyk: 
zastępując na przykład fluor chlorem, otrzymywało się 
winylowe włókno saranu.  
   Frank popatrzył na swoją dłoń wbitą aż po kłykcie, potem 
podniósł oczy i dostrzegł, że dwie warstwy kopuły nadal się 
ze sobą stykają. Uświadomił sobie, że bez jego siły są 
niczym.  
   Ruszył gwałtownie w stronę labiryntu wąskich uliczek 
miasta.  Był naprawdę wściekły.  
                                    Przełożyła Ewa Wojtczak

                    KIM STANLEY ROBINSON
   Jeden z najciekawszych obecnie pisarzy SF. Fantastyczność 
jego utworów wynika bardziej z klimatu niż wprowadzania 
gadżetów czy niezwykłości pomysłów. Znamienne były reakcje 
czytelników po opublikowaniu "Ślepego geometry" ("F" 10/89).
Choć nie było wątpliwości, że jest to mikropowieść, która 
powinna była trafić do naszego miesięcznika, trudno było 
jednak wskazać w niej elementy prawdziwie fantastyczne. 
Przedstawiliśmy też państwu następne opowiadania Robinsona: 
"Czarne powietrze" ("F" 9/88), "Przeróbka historii" ("F" 
11/89), "Zanim się obudzę" ("NF" 6/91), "Winlandia naszych 
snów" ("NF" 11/95).
   Tym razem proponujemy fragment powieści "Czerwony Mars".  
Rozpoczyna ona ambitną trylogię o terraformowaniu tej wciąż 
poruszającej naszą wyobraźnię planety. Powieść ta przyniosła 
Robinsonowi zarówno Hugo jak i Nebulę, była też wymieniona w 
"New York Times" wśród znaczących książek 1993 roku i wydaje 
się jednym z utworów ważnych dla rozwoju gatunku. "Odświętna 
noc" rozpoczyna powieść, od pierwszego akapitu ujawniając 
talent autora do kreowania dopracowanego w każdym szczególe 
świata.  
                                                    D.M.
