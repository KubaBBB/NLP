Autor: NEIL GAIMAN
Tytul: Rycerskość

(Chivarly)

Z "NF" 12/98
   
    Pani Whitaker odnalazła świętego Graala; był przykryty 
futrem. W każdy czwartek po południu, mimo że nogi nie 
służyły jej już tak jak dawniej, udawała się na pocztę, aby 
odebrać emeryturę; w drodze powrotnej wstępowała do sklepu 
"Oxfam" i kupowała sobie jakiś drobiazg.  
    W owym sklepie sprzedawali używane ubrania, bibeloty, 
najrozmaitsze drobiazgi i mnóstwo starych książek w 
najtańszych, kieszonkowych wydaniach. Wszystko to były dary: 
używane rupiecie, często rzeczy kogoś zmarłego, po kim 
trzeba było opróżnić mieszkanie.  Dochody ze sklepu szły na 
cele dobroczynne, 
   Personel stanowili tu wyłącznie ochotnicy. Tym razem 
dyżur miała Marie, nieco przytęga siedemnastolatka ubrana w 
rozciągnięty fioletowy sweter, który wyglądał tak, jakby
także pochodził z tego sklepu.  
    Marie siedziała przy kasie z numerem "Kobiety 
Nowoczesnej" i wypełniała zamieszczoną tam ankietę "Poznaj 
swą ukrytą osobowość". Od czasu do czasu zaglądała na 
ostatnią stronę pisma i sprawdzała, ile punktów jest za 
odpowiedź A, B czy C, po czym dopiero zastanawiała się, 
którą z możliwości wybrać.  
    Pani Whitaker rozejrzała się dokoła.
    Wypchana kobra wciąż jeszcze nie została sprzedana. 
Leżała w sklepie już od pół roku, obrastająckurzem. 
Szklane oczy wytrzeszczała żałośnie na wieszaki z ubraniami 
i na regał pełen poobtłukiwanej porcelany i obgryzionych 
zabawek. Pani Whitaker poklepała ją po głowie.  
    Wybrała sobie z półki dwie powieści Millsa & Boona - " 
Jej wielka dusza" i "Jej niespokojne serce", kosztowały po 
pięć pensów po czym przez dłuższą chwilę zastanawiała się 
nad pustą butelką po winie Mateus Rosé, na której efektownie 
osadzony był abażur; ostatecznie jednak zdecydowała, że nie 
miałaby gdzie tego postawić.  
    Podniosła dość wyliniałe futro, wydzielające przykry zapach 
naftaliny. Pod nim znajdowała się laska i poplamiony 
egzemplarz "Romansów i legend rycerskich" pióra A.R. Hope'a 
Moncrieffa, wyceniony na pięć pensów. Obok książki leżał 
święty Graal. Na podstawie miał małą papierową naklejkę z 
wypisaną na niej flamastrem ceną: 30 pensów.  
    Pani Whitaker wzięła do ręki zakurzony srebrny kielich i 
spoglądając spoza grubych szkieł szacowała go uważnie.  
   - To ładna rzecz - stwierdziła.
    Marie wzruszyła ramionami.
   - Dobrze by wyglądał na gzymsie nad kominkiem. 
    Marie ponownie wzruszyła ramionami.
    Pani Whitaker wręczyła jej pięćdziesiąt pensów, 
dziewczyna zaś podała dziesięć pensów reszty i brązową 
papierową torbę do zapakowania książek oraz świętego Graala.  
   Następnie pani Whitaker poszła do rzeźnika, znajdującego 
się tuż obok, gdzie kupiła piękny kawałek wątróbki. Potem 
udała się do domu.  
    Wnętrze kielicha pokrywała gruba warstwa rudawego kurzu. 
Pani Whitaker wypłukała go z dużą ostrożnością, po czym 
wstawiła do ciepłej wody z odrobinką octu, żeby się 
wymoczył. Po godzinie wypolerowała puchar do połysku pastą 
polerską i ustawiła nad kominkiem w saloniku, pomiędzy 
uroczym, małym porcelanowym pieskiem a fotografią swego męża 
Henry'ego, zrobioną w roku 1953 na plaży we Frinton.  
    Rzeczywiście miała rację: wyglądało to ładnie.
    Tego wieczora jadła na kolację wątróbkę obtaczaną w 
bułeczce i smażoną z cebulką. Bardzo jej to smakowało.  

    Nazajutrz był piątek. W piątki pani Whitaker i pani 
Greenberg miały zwyczaj nawzajem się odwiedzać. Siedziały w 
saloniku i popijały herbatę, zagryzając makaronikami. Pani 
Whitaker wsypała sobie do filiżanki łyżeczkę cukru, 
natomiast pani Greenberg użyła słodziku, który zawsze nosiła 
przy sobie w torebce w specjalnym plastykowym pojemniczku.  
   - Ładna rzecz - powiedziała pani Greenberg, wskazując na 
Graala. - Co to jest?  
   - To święty Graal - odparła pani Whitaker. - Kielich, z 
którego pił Jezus podczas Ostatniej Wieczerzy.  Potem, gdy 
Go ukrzyżowano i włócznia setnika przebiła Mu bok, do tego 
kielicha spłynęła Jego przenajświętsza krew.  
   Pani Greenberg prychnęła. Była zwykłą Żydówką i nie 
popierała spraw szkodliwych dla zdrowia.  
   - Nic mi o tym nie wiadomo - rzekła - ale to bardzo ładna 
rzecz. Nasz Myron dostał coś podobnego za zwycięstwo w 
zawodach pływackich, tylko że tamten puchar ma z boku wyryte 
jego imię i nazwisko.  
   - Wciąż chodzi z tą sympatyczną dziewczyną co 
przedtem? Z tą fryzjerką?  
   - Z Bernice? Ach, tak. Myślą już nawet o zaręczynach.
   - No to ładnie - stwierdziła pani Whitaker i sięgnęła po 
następny makaronik. Makaroniki były wypieku pani Greenberg, 
która przychodząc tu co drugi piątek przynosiła je ze sobą: 
słodkie złociste ciasteczka z migdałami na wierzchu.  
    Rozmawiały o Myronie i o Bernice, potem o Ronaldzie, 
siostrzeńcu pani Whitaker, która nie miała własnych dzieci, 
i o wspólnej znajomej, pani Perkins, która właśnie 
przebywała w szpitalu z powodu problemów z biodrem, 
biedaczka.  
    O dwunastej w południe pani Greenberg poszła do domu, a 
pani Whitaker zrobiła sobie na lunch grzankę z serem. Po 
lunchu zażyła lekarstwa: jedną pigułkę białą, jedną czerwoną 
i dwie malutkie pomarańczowe.  
    I wtedy odezwał się dzwonek u drzwi.
    Pani Whitaker otworzyła. Na zewnątrz stał młody 
mężczyzna z jasnymi, prawie białymi włosami sięgającymi 
ramion; miał na sobie lśniącą srebrną zbroję i białą 
opończę.      
   - Witam - rzucił krótko.
   - Witam - odpowiedziała pani Whitaker.
   - Wybrałem się na poszukiwania.
   - To miło - odparła pani Whitaker niezobowiązująco.
   - Czy mogę wejść? - zapytał.
    Pani Whitaker przecząco pokręciła głową. 
   - Przykro mi, ale raczej nie.
   - Poszukuję świętego Graala. Czy nie ma go tutaj? - 
zapytał młody człowiek.  
   - Ma pan jakiś dowód tożsamości? - Pani Whitaker 
wiedziała, że starsza, mieszkająca samotnie osoba nie 
powinna wpuszczać do domu nieznanych osobników; świadczyłoby 
to o braku rozsądku. Można przy okazji stracić wszystko, co 
się ma w torebce, albo i więcej.
    Młody człowiek zawrócił i był już w ogródku. Przy furtce 
stał uwiązany olbrzymi wierzchowiec szarawej maści, 
przypominający konia pociągowego. Spoglądał bystrze, z 
godnością wznosząc głowę. Rycerz poszperał w jukach u siodła 
i wrócił, trzymając w ręku zwój.  
    Pismo było podpisane przez Artura, króla wszystkich 
Anglików i wzywało, by każdy, bez względu na stan i 
zajmowaną pozycję, przyjął do wiadomości, iż ma do czynienia 
z Galaadem, rycerzem Okrągłego Stołu, który podjął Wyprawę w 
Celu Szlachetnym i Prawym. Pod spodem widniał rysunek 
przedstawiajacy młodego mężczyznę; podobieństwo zostało dość 
dobrze uchwycone.  
    Pani Whitaker skinęła głową. Spodziewała się jakiegoś 
kartoniku z fotografią, to jednak robiło dużo większe 
wrażenie.  
   - W takim razie proszę, niech pan wejdzie - rzekła.
    Weszli do kuchni. Pani Whitaker zrobiła Galaadowi 
filiżankę herbaty, po czym wprowadziła go do saloniku.  
    Na widok Graala stojącego nad kominkiem, Galaad 
przyklęknął na jedno kolano. Ostrożnie postawił filiżankę na 
brunatnym dywanie. Światło słoneczne padające przez 
koronkowe firanki nadało złotawy odcień jego pełnej 
nabożeństwa twarzy, włosy przypominały teraz srebrną 
aureolę.  
   - W istocie jest to święty Graal - wyszeptał. - 
Trzykrotnie zamrugał swymi jasnoniebieskimi oczami, jakby 
chciał powstrzymać łzy.  Pochylił głowę w geście niemal 
modlitewnym. Potem wstał i zwrócił się do pani Whitaker: - 
Szlachetna damo, strażniczko Najświętszego z Świętych, 
pozwól, abym opuścił to miejsce wraz z Błogosławionym 
Kielichem i aby tym sposobem moje wędrówki dobiegły końca, a 
moje zadanie zostało wypełnione.  
   - Słucham? - zapytała pani Whitaker.
    Galaad podszedł do niej i ujął jej stare dłonie.  
   - Moje poszukiwania się zakończyły - powiedział. - 
Nareszcie dotarłem do miejsca, gdzie znajduje się Święty 
Graal.  
    Pani Whitaker zacisnęła wargi. 
   - Czy mógłby pan, z łaski swojej, podnieść filiżankę i 
spodek?  
    Galaad posłusznie podniósł z podłogi filiżankę. 
   - Nie, chyba się na to nie zgodzę - rzekła pani Whitaker. 
- Podoba mi się. Tu jest dla niego świetne miejsce, pomiędzy 
tym pieskiem a fotografią mojego Henry'ego.  
   - Czy potrzeba pani złota? Tak? O pani, mogę przynieść ci 
złoto...  
   - Nie. Nie potrzebuję złota, dziękuję bardzo. Po prostu 
nie jestem tym zainteresowana. - Pani Whitaker odprowadziła 
Galaada do drzwi wejściowych. - Miło mi było pana poznać.  
    Koń skubał jej gladiolusy. Gromadka dzieci z sąsiedztwa 
stała na chodniku i przyglądała się wierzchowcowi. Galaad 
wyjął z sakwy podróżnej parę kostek cukru i pokazał co 
odważniejszym z dzieci, jak karmi się konia; dłoń należało 
trzymać płasko.  Dzieciaki chichotały, a jedna ze starszych 
dziewczynek pogłaskała konia po chrapach.
    Galaad płynnym ruchem wskoczył na siodło i oddalił się 
kłusem po Hawthorne Crescent.  Pani Whitaker patrzyła za 
nimi, dopóki nie znikli jej z oczu. Wtedy westchnęła i 
wróciła do domu.  

    Weekend minął spokojnie.
    W sobotę pani Whitaker pojechała autobusem do 
Maresfield, odwiedzić swego siostrzeńca Ronalda, jego żonę 
Euphonię oraz ich dwie córeczki, Clarissę i Dillian.  
Zawiozła im ciasto z porzeczkami, które sama upiekła.  
   W niedzielę rano poszła na mszę. Pobliski kościół pod 
wezwaniem świętego Jakuba był może trochę za bardzo 
"miejscem, gdzie podobnie myślący i zaprzyjaźnieni ze sobą 
wierni gromadzą się i wspólnie radują", a trochę za mało, 
jak na potrzeby pani Whitaker, kościołem. Lubiła jednak 
pastora, wielebnego Bartłomieja, jeśli akurat nie grał na 
gitarze.  
    Po nabożeństwie przyszło jej do głowy, że mogłaby mu 
wspomnieć o świętym Graalu stojącym u niej w saloniku, potem 
jednak zarzuciła tę myśl.  

    W poniedziałek rano pani Whitaker pracowała w ogródku na 
tyłach domu. Hodowała tam zioła, które były powodem jej 
wielkiej dumy: koperek, werbenę, miętę, rozmaryn, tymianek i 
spory zagonek pietruszki. Na klęczkach, w grubych zielonych 
rękawicach ogrodniczych, pieliła i zbierała ślimaki, po czym 
wkładała je do plastykowej torby.  
    Miała szczególnie czułe serce, jeśli chodziło o ślimaki. 
Wynosiła je na tył ogrodu, graniczącego z linią kolejową i 
wyrzucała je za płot.  
    Ścięła właśnie trochę pietruszki do sałatki, kiedy 
usłyszała za sobą kaszlnięcie. Odwróciła się i ujrzała 
Galaada; stał wysoki i piękny, a jego zbroja lśniła w 
porannym słońcu. Trzymał podłużny pakunek owinięty w 
natłuszczoną skórę.  
   - Wróciłem - oznajmił.
   - Dzień dobry. - Pani Whitaker podniosła się dość powoli i 
zdjęła rękawice. - Cóż, skoro już pan tu jest, mógłby się 
pan do czegoś przydać.  
    Podała mu plastykową torbę pełną ślimaków i poleciła 
wysypać je za płot na tyłach ogrodu.  
    Wykonał to polecenie.
    Potem poszli do kuchni.
   - Herbaty? A może lemoniady? - zapytała.
   - Napiję się tego, co pani.
    Pani Whitaker wyjęła z lodówki dzbanek z lemoniadą 
własnej roboty i wysłała Galaada do ogródka po gałązkę 
mięty. Następnie wybrała dwie wysokie szklanki, umyła 
starannie miętę i włożyła po parę listków do każdej z nich, 
po czym nalała lemoniadę.  
   - Czy pański koń jest na zewnątrz? - zapytała.
   - O tak. Nazywa się Grizzel.
   - I przypuszczam, że przybył pan z daleka?
   - Z bardzo daleka.
   - Rozumiem. - Pani Whitaker wyjęła spod zlewu niebieską 
plastykową miskę i do połowy napełniła ją wodą.  
   Galaad wyniósł ją Grizzelowi. Poczekał, aż koń wypije, po 
czym oddał pustą miskę pani Whitaker.  
   - A więc - rzekła - przypuszczam, że wciąż chodzi panu o 
Graala.  
   - Zaiste, nadal szukam świętego Graala. - Galaad podniósł z 
podłogi pakunek owinięty w skórę, położył na obrusie i 
rozpakował. - Za niego ofiaruję pani to.  
    Był to miecz o ostrzu długim prawie na cztery stopy. Na 
całej długości klingi były pięknie wyryte jakieś słowa i 
znaki. Rękojeść ozdobiono srebrem i złotem, a w jej gałce 
osadzono wielki klejnot.  
   - Bardzo ładne... - stwierdziła pani Whitaker z 
powątpiewaniem.  
   - To miecz Balmung, wykuty dawno temu przez Waylanda 
Smitha. Drugi taki to Flamberge, miecz bliźniaczy. Ten, kto 
go nosi, jest niepokonany w walce i żadna bitwa mu nie 
straszna, nie zdolen jest do żadnego tchórzostwa i 
niegodnego czynu. W rękojeści tkwi sardoniks Birkon, 
strzegący posiadacza miecza zarówno przed trucizną wsypaną 
ukradkiem do wina czy innego trunku, jak i przed zdradliwymi 
przyjaciółmi.  
    Pani Whitaker przyglądała się chwilę. 
   - Musi być bardzo ostry - stwierdziła.
   - Potrafi przeciąć w powietrzu spadający włos. Co tam 
włos, potrafi nawet przeciąć promień słońca - powiedział 
Galaad z dumą.  
   - Cóż, w takim razie może by go pan gdzieś odłożył? 
   - Pani go nie chce? - Galaad wydawał się zawiedziony.  
   - Nie, dziękuję. - Pani Whitaker przeszło przez myśl, że 
Henry'emu, jej nieżyjącemu mężowi, pewnie by się ta broń 
podobała. Powiesiłby miecz na ścianie w swoim gabinecie, 
obok wypchanego karpia, którego złowił kiedyś w Szkocji i 
pokazywał wszystkim gościom.  
    Galaad z powrotem zawinął miecz Balmung w natłuszczoną 
skórę i owiązał go białym sznurem. Wyglądał na strapionego.  
    Pani Whitaker zrobiła mu na drogę kanapki z serem 
śmietankowym i z ogórkiem i zapakowała je w pergamin. Dała 
mu też jabłko dla Grizzela. Oba prezenty sprawiły chyba 
rycerzowi przyjemność.  
    Pomachała na do widzenia i jeźdźcowi, i koniowi.
    Po południu pojechała autobusem  odwiedzić tę kochaną, 
biedną panią Perkins, która wciąż jeszcze leżała w szpitalu 
z powodu problemów z biodrem. Zawiozła jej kawałek ciasta z 
owocami. Piekąc je, zmodyfikowała nieco przepis rezygnując z 
orzechów, jako że pani Perkins nie miała już takich zębów 
jak dawniej.  
    Wieczorem trochę pooglądała telewizję i wcześnie 
położyła się spać.  

    We wtorek ktoś zadzwonił do drzwi. Pani Whitaker robiła 
właśnie porządek w schowku na strychu i nie zdążyła na czas 
zejść na dół, schodziła bowiem powoli i ostrożnie. Znalazła 
karteczkę z informacją od listonosza, że przyniósł paczkę, 
nie zastał jednak nikogo w domu.  
   Westchnęła, wsunęła karteczkę do torby i poszła na pocztę.
    Przesyłka pochodziła z Australii, od jej siostrzenicy 
Shirelle, mieszkającej w Sydney. Zawierała zdjęcia 
Wallace'a, męża Shirelle, i jej dwóch córek, Dixie i Violet 
oraz dużą muszlę zawiniętą w watę.  
    Pani Whitaker miała u siebie w sypialni wiele ozdobnych 
muszli. Najbardziej lubiła tę, na której na kolorowej emalii 
wymalowano widok wysp Bahama, a która była prezentem od jej 
zmarłej w 1983 roku siostry Ethel.  
    Wsadziła muszlę i zdjęcia do torby na zakupy.  Wracając 
do domu wstąpiła do sklepu "Oxfam", skoro już była w 
pobliżu.  
   - Moje uszanowanie, pani W. - powitała ją Marie.
    Pani Whitaker popatrzyła na nią uważnie. Marie miała 
umalowane usta (może nie najszczęśliwiej dobrała kolor 
szminki i najwyraźniej nie miała wprawy w posługiwaniu się 
nią, ale pani Whitaker była pewna, że to przyjdzie z 
czasem). Ubrana była w całkiem gustowną spódnicę.
   - Och, witaj kochanie - odpowiedziała pani Whitaker.
   - W zeszłym tygodniu był tu jakiś człowiek i pytał o tę 
rzecz, którą pani kupiła, o ten mały metalowy kubek.  
Powiedziałam mu, gdzie może panią znaleźć. Nie ma mi pani 
tego za złe, prawda?  
   - Nie, kochanie. Już mnie znalazł. 
   - Był jak marzenie, słowo daję, jak marzenie.  
Poleciałabym na niego. - Marie westchnęła z żalem. - Miał 
takiego dużego białego konia i w ogóle...  
   Pani Whitaker zauważyła z aprobatą, że dziewczyna dziś 
nawet się nie garbi.  
    Podeszła do półki z książkami i wybrała sobie następną 
powieść wydaną przez Millsa & Boona, zatytułowaną "Jej 
wzniosła namiętność" - chociaż nie zdążyła jeszcze 
przeczytać tamtych dwóch, które kupiła będąc tu poprzednim 
razem. Wzięła do ręki egzemplarz "Romansów i legend 
rycerskich" i otworzyła go. Książka pachniała stęchlizną.  
Na pierwszej stronie u góry, czerwonym atramentem wypisane 
było starannie: Ex Libris Fisher. Odłożyła książkę na 
miejsce.  
    Wróciwszy do domu, ujrzała czekającego już na nią 
Galaada. Dzieciaki z sąsiedztwa siedziały na Grizzelu, a 
rycerz prowadził go wzdłuż ulicy w tę i z powrotem.  
   - Cieszę się, że pan przyjechał - powiedziała pani 
Whitaker. - Trzeba poprzestawiać parę ciężkich kufrów.  
    Zaprowadziła go do schowka na górze. Odsunął 
wszystkie stare kufry i walizy, tak aby miała dostęp do 
stojącego pod samą ścianą kredensu. Było tam okropnie dużo 
kurzu.  
   Zatrzymała Galaada prawie przez całe popołudnie; on 
przesuwał różne sprzęty, a ona odkurzała.  
   Rycerz miał szramę na policzku i jedną rękę trzymał 
trochę sztywno.  
   Podczas robienia porządków i odkurzania rozmawiali ze 
sobą co nieco. Pani Whitaker opowiedziała mu o Henrym, swym 
nieżyjącym mężu, i jak to dzięki odszkodowaniu po jego 
stracie udało się spłacić dom; i o tym, że nie ma komu tego 
wszystkiego zostawić, bo nawet Ronald i jego żona lubią 
tylko to, co nowoczesne. Opowiedziała mu, jak poznała 
Henry'ego, w czasie wojny, kiedy on był w Obronie Cywilnej, 
a ona nie dość starannie zaciemniła kuchenne okna; i o tym, 
jak chodzili razem do miasta na potańcówki; i jak po 
zakończeniu wojny wybrali się do Londynu, a ona wtedy 
pierwszy raz w życiu napiła się wina.  
    Galaad zrewanżował się opowieścią o swojej matce Elaine, 
która była kobietą płochą i niestałą, a do tego jeszcze 
czarownicą; i o swym dziadku, królu Pellesie, który był 
dobrym człowiekiem, ale nie bardzo wiedział, czego chciał; a 
także o swej młodości w zamku Bliant na Wyspie Radości. 
Mówił także o swym ojcu, którego znał jako obłąkanego "Le 
Chevalier Mal Fet", a który był w rzeczywistości 
najświetniejszym z rycerzy, Lancelotem du Lac, choć 
występował w przebraniu i udawał szaleńca.  Wspominał też 
czasy, które spędził jako młody dziedzic na zamku Camelot.  
    O piątej po południu pani Whitaker rozejrzała się po 
schowku i zdecydowała, że wystarczy. Potem otworzyła okno, 
żeby trochę przewietrzyć. Zeszli na dół do kuchni, gdzie 
nastawiła wodę na herbatę.    
    Galaad usiadł przy kuchennym stole.  Otworzył skórzaną 
sakiewkę, którą miał u pasa i wyjął z niej okrągły, biały 
kamień wielkości mniej więcej piłki do krykieta.  
   - To dla ciebie, pani - powiedział - a ty daj mi świętego 
Graala.  
    Pani Whitaker wzięła kamień, który okazał się cięższy, 
niż  na to wyglądał, i podniosła go do światła.  Był 
mlecznoprzezroczysty ze srebrnymi cętkami wewnątrz, które w 
popołudniowym słońcu mieniły się połyskliwie.  Poczuła, że 
jest ciepły w dotyku.  Długo go trzymała i stwierdziła, że 
ogarnia ją dziwne uczucie - pewien wewnętrzny bezwład i 
głęboki spokój. Błogość - tak można by określić stan, w 
którym się teraz znajdowała; było jej błogo.  
    Niechętnie odłożyła kamień na stół.
   - Bardzo ładny - powiedziała.
   - To kamień filozoficzny, który nasz praojciec Noe 
zawiesił w arce, aby świecił, kiedy było ciemno. Ten kamień 
potrafi przemieniać metale nieszlachetne w złoto, ma też 
jeszcze inne właściwości - poinformował ją Galaad z dumą. - 
Ale to nie wszystko, mam coś jeszcze. Proszę. - Ze skórzanej 
sakwy wyjął jajko i podał jej.  
    Było czarne i błyszczące, w białe i purpurowe cętki; 
wielkością przypominało jajo gęsie. Kiedy pani Whitaker 
dotknęła je, przeszły ją ciarki. Pierwszym wrażeniem było 
uczucie niezwykłego gorąca i wolności. Słyszała trzask 
odległych ogni i przez ułamek sekundy zdawało się jej, że 
szybuje gdzieś ponad światem, wznosi się i opada na 
skrzydłach płomieni.  
    Odłożyła jajko na stół, obok kamienia filozoficznego.
   - To jest jajo Feniksa; pochodzi z dalekiej Arabii - 
objaśnił Galaad. - Pewnego dnia wylęgnie się z niego sam 
ptak Feniks, a kiedy przyjdzie jego czas, uwije on gniazdo z 
płomieni, złoży jajko i spłonie, aby odrodzić się znowu z 
ognia w epoce, która ma nadejść.  
   - Właśnie tak myślałam.
   - No i na koniec - obwieścił Galaad - przywiozłem pani 
to. - Wyciągnął coś z sakiewki i podał jej.  
   Było to jabłko z rubinu, z bursztynową łodyżką.  Wydawało 
się twarde, ale jej palce zostawiły na nim ślady, a 
rubinowy sok spłynął pani Whitaker po palcach.  
    W przedziwny, magiczny sposób kuchnię wypełnił zapach 
lata i dojrzałych owoców: malin, brzoskwiń, truskawek i 
porzeczek. Jakby z wielkiego oddalenia dały się słyszeć 
czyjeś głosy połączone wspólną pieśnią, w powietrzu unosił 
się dźwięk odległej muzyki.  
   - To jest jabłko z ogrodu Hesperyd - powiedział Galaad 
cicho. - Jeden kęs uleczy każdą chorobę i zagoi każdą ranę, 
nawet najgłębszą; drugi kęs przywróci młodość i urodę; a 
trzeci kęs podobno daje życie bez końca.  
    Pani Whitaker zlizała z dłoni lepki sok; smakował jak 
najlepsze wino.  
    Na chwilę ożyły wspomnienia o tym, jak to było w 
młodości: że miała prężne, szczupłe ciało, całkowicie jej 
posłuszne; że potrafiła biegać po wiejskich dróżkach dla 
samej niekłamanej radości takiego biegania - co nie 
przystawałoby kobiecie dojrzałej; i że mężczyźni uśmiechali 
się do niej tylko dlatego, iż była sobą i cieszyła się 
życiem.  
   Spojrzała na sir Galaada, najurodziwszego z rycerzy, 
który siedział teraz w jej małej kuchence, pełen wdzięku i 
godności.  
    Wstrzymała oddech.
   - Z tymi oto darami przybyłem do pani - odezwał się 
Galaad - i muszę przyznać, ze wcale niełatwo było je zdobyć.  
    Pani Whitaker położyła rubinowy owoc na stole kuchennym.  
Popatrzyła na kamień filozoficzny, jajo Feniksa i jabłko 
życia. Potem poszła do saloniku i spojrzała na kominek: na 
małego porcelanowego pieska, na świętego Graala i na czarno-
białą fotografię jej zmarłego męża, Henry'ego, który 
oddalony od niej o prawie czterdzieści lat, bez koszuli, z 
uśmiechem, zajadał lody.  
    Wróciła do kuchni, czajnik właśnie zaczął gwizdać.  
Nalała trochę wrzątku do dzbanka i wyparzyła go. Wsypała 
dwie łyżeczki herbaty i zgodnie z tradycją jeszcze 
jedną dla dzbanka, a następnie zalała resztą wrzątku. Robiła 
to wszystko w milczeniu.  
    Potem odwróciła się i spojrzała na Galaada. 
   - To jabłko proszę zabrać - powiedziała ze stanowczością 
w głosie. - Nie należy proponować starszym paniom takich 
rzeczy, to niewłaściwe...  
    Tu przerwała. 
   - Ale pozostałe dwie rzeczy wezmę - dodała po chwili 
namysłu. - Ładnie będą wyglądały nad kominkiem, a dwie 
rzeczy za jedną, to i tak przyzwoita zamiana, jeśliby się kto 
pytał.  
    Galaad rozpromienił się. Schował rubinowe jabłko do 
skórzanej sakiewki, a potem ukląkł na jedno kolano i 
pocałował panią Whitaker w rękę.  
   - Niech pan przestanie. - Pani Whitaker wyjęła najlepsze 
porcelanowe filiżanki, używane tylko przy wyjątkowych 
okazjach i nalała herbatę.  
    Siedzieli w milczeniu, popijając.
    Kiedy skończyli, poszli do saloniku.
    Galaad przeżegnał się i sięgnął po Graala.
    Pani Whitaker ustawiła na jego miejscu jajko i kamień. 
Jajko trochę się turlało, więc oparła je o pieska z 
porcelany.  
   - Bardzo ładnie wyglądają - powiedziała. 
   - Tak, bardzo ładnie - przyznał Galaad. 
   - Może by pan coś zjadł przed odjazdem? 
    Pokręcił przecząco głową. 
   - Chociaż kawałek ciasta z owocami. Teraz może się panu 
wydawać, że pan nie jest głodny, a za parę godzin coś do 
jedzenia bardzo się przyda.  No i pewnie chce pan skorzystać 
z toalety. Ja tymczasem zapakuję panu kielich.
    Wskazała mu toaletę, znajdującą się na końcu korytarza, 
a sama, trzymając Graala, poszła do kuchni. W spiżarni miała 
jakiś stary papier od świątecznych prezentów, w który 
zawinęła teraz kielich. Obwiązała pakunek sznurkiem. Potem 
ukroiła duży kawałek ciasta z owocami i włożyła go do 
brązowej papierowej torby, dokładając tam jeszcze banana i 
plaster dobrze dojrzałego sera, zawinięty w folię.  
    Galaad wrócił z toalety. Pani Whitaker podała mu torbę i 
świętego Graala. Wspięła się na palce i pocałowała go w 
policzek.  
   - Miły z pana chłopak - powiedziała. - Niech pan na 
siebie uważa.  
    Uściskał ją, a ona wyprowadziła go tylnym wyjściem na 
zewnątrz. Zamknęła za nim drzwi, nalała sobie następną 
filiżankę herbaty i płakała cichutko w papierową chusteczkę, 
słuchając cichnącego stukotu końskich kopyt.

    W środę pani Whitaker przez cały dzień była w domu.
    W czwartek wybrała się na pocztę odebrać emeryturę.  Po 
drodze wstąpiła do sklepu "Oxfam".  
    Przy kasie siedziała teraz jakaś nieznajoma kobieta.  
   - Gdzie jest Marie? - zapytała pani Whitaker.
    Kobieta przy kasie miała siwe włosy o niebieskawym 
odcieniu, a na nosie grube niebieskie szkła. Wzruszyła 
ramionami i potrząsnęła głową.  
   - Odjechała z pewnym młodym człowiekiem.  Na koniu. Ale 
jak tak można, pytam się? Ja dziś po południu powinnam być w 
sklepie w Hatfield, ale mój Johnny musiał przywieźć mnie 
tutaj, dopóki nie znajdziemy kogoś na zastępstwo.  
   - Ach. To miło, że znalazła  sobie chłopca.
   - Dla niej może miło - mruknęła kobieta przy kasie - 
ale ktoś musi być też dziś po południu w Hatfield.  
    Na półce w głębi sklepu pani Whitaker znalazła stare 
zaśniedziałe srebrne naczynie z długim dzióbkiem. Zgodnie z 
tym, co głosiła karteczka przyklejona z boku, zostało 
wycenione na sześćdziesiąt pensów. Wyglądało trochę jak 
spłaszczony i wydłużony dzbanek do herbaty.  
    Wybrała z półki powieść Millsa & Boona, której jeszcze 
nie czytała. Nazywało się to: "Jej szczególna miłość". 
Podała książkę i srebrne naczynie kobiecie przy kasie.  
   - Sześćdziesiąt pięć pensów, złotko - powiedziała 
kobieta, biorąc do ręki srebrny przedmiot i przyglądajac mu 
się. - Zabawny stary rupieć, co?  Dziś rano to przynieśli.  
- Naczynie miało z jednej strony wyryty napis z chińskich 
hieroglifów i łukowate ucho o dość wyszukanym kształcie. - 
Przypuszczam, że to rodzaj puszki na oliwę.  
   - Nie, to nie żadna puszka - zaprzeczyła pani Whitaker, 
która wiedziała dokładnie, co to jest. - To jest lampa.  
   Do uchwytu lampy brązowym sznurkiem była przywiązana mała 
metalowa obrączka bez żadnych ornamentów.  
   - Właściwie - powiedziała pani Whitaker - namyśliłam się 
i wezmę tylko tę książkę.  
    Zapłaciła za książkę pięć pensów, a lampę odniosła tam, 
gdzie ją znalazła, na półkę w głębi sklepu.  
   Pomijając wszystko inne, nie miałabym przecież gdzie jej 
postawić, pomyślała pani Whitaker, wracając do domu.  
                            Przełożyła Urszula Grabowska

   
   
   
    
   
    
   
   
   
   
   
   
