Autor: BEVERLY SUAREZ-BEARD
Tytul: dłonie pamiętają

(The Hands Remember)

Z "NF" 2/99


	Wyglądała jak Nancy w tym samym wieku. Dopiero z 
bliska można było dostrzec różnice: twarz trójkątna, nie 
owalna, ciało drobniejsze, choć równie wcześnie dojrzałe. Z 
daleka widziało się tylko podobieństwa: wielkie, brązowe 
oczy, proste, jasne włosy sięgające do ramion, niewielki, silny 
podbródek, swobodną, pełną wdzięku postawę. 
	Jules patrzył w lewo, obserwując ruch na autostradzie i 
przygotowując się do wjazdu, więc to Kate zauważyła ją 
pierwsza. Myślała, że serce jej stanie na widok 
czternastoletniej Nancy, powstałej z martwych. Stała w 
swobodnej pozie na skraju autostrady, ubrana w szorty, 
czerwoną, flanelową koszulę i tenisówki, zbyt lekko jak na 
ostatni tydzień stycznia - nawet na południu Georgii. 
	- Jeszcze nie jedź, Jules - powiedziała Kate. - Spójrz w 
prawo.
	Popatrzył. Zaklął cicho pod nosem.	
	- Ona nie żyje, Kate - rzekł. - Pozwól jej odejść.
	Dziewczynka miała posiniaczone ręce. Na jej twarzy 
malował się lęk. Kate opuściła szybę.
	- Podwieźć cię, kochanie?
	Dziewczynka podeszła do samochodu od strony Kate. 
Była rozdygotana, widać było, że za moment się rozpłacze. Na 
granicy włosów miała paskudny siniak, źrenice jej oczu  
różniły się wielkością.
	- Jest ranna. - Kate otworzyła drzwi. - Gdzie są twoi 
rodzice, kochanie?
	Odpowiedziała, ale nie po angielsku. Kate nie 
zrozumiała nic, potrząsnęła głową. Dolna warga dziewczynki 
drżała. Łzy wypełniły jej oczy i spłynęły po policzkach. Kate 
wysiadła z samochodu - z trudem, z powodu artretyzmu kolan 
- i ujęła w ręce dłonie dziecka. 
	- Już dobrze, kochanie - powiedziała łagodnie. - 
Zajmiemy się tobą. Wszystko będzie dobrze.
	Za nimi zatrzymało się już kilka samochodów. Ktoś 
zatrąbił.
	- Musimy jechać - odezwał się Jules.
	- Ona ma wstrząs mózgu, Jules - powiedziała Kate. - 
Spójrz na nią, dobrze? Po prostu popatrz.
	Jules zrobił to.
	- Uważam - oznajmił - że będzie lepiej, jeżeli 
zawieziemy ją do szpitala.
	Twarz miał bez wyrazu, jak zawsze kiedy chciał ukryć 
swoje uczucia. Kate zastanawiała się, czy myślał o Nancy. 
Czy przyszło mu na myśl to samo co jej: co by było, gdyby 
obcy ludzie nie odtrącili Nancy, kiedy potrzebowała pomocy? 
Czy znajdowałaby się teraz wśród żywych?

	Zawieźli ją do dużego, nowego szpitala w Emery i 
zapłacili za prześwietlenie. Wydali pieniądze, których 
właściwie nie mieli, wziąwszy pod uwagę zastój w 
budownictwie i brak popytu na wyroby stolarskie. Zwłaszcza 
od chwili, kiedy z powodu artretyzmu Kate ustał niewielki, ale 
stały dopływ gotówki z pokazów rękodzielnictwa i wystaw.
	Kate wymyśliła fałszywą historyjkę, że dziewczynka 
jest jej cioteczną wnuczką, która wychowała się podróżując 
po Europie. Że uciekła z motocyklistą, który ją wykorzystał  i 
porzucił na ich progu. Oświadczyła, że dziecko ma na imię 
Lana. Wszyscy zawsze powtarzali, że Nancy jest podobna do 
Lany Turner.
	Pracownicy szpitala poinformowali ich, że nie mogą 
leczyć małoletniej bez zgody jej rodzica lub opiekuna. Kate 
oświadczyła, że w tej chwili oni są opiekunami dziecka, nie 
mają tylko jeszcze dokumentów na potwierdzenie tego, i że 
pozwą szpital do sądu, jeśli wskutek odmowy udzielenia 
pomocy dziewczynka umrze albo dozna uszkodzenia mózgu.
	Szpital ustąpił. Lekarz zbadał dziecko. Powiedział, że 
ma łagodny wstrząs mózgu, na szczęście bez uszkodzeń 
czaszki. Doradzał pozostawienie jej na noc w szpitalu na 
obserwację, a oni zgodzili się za to również zapłacić, choć 
oznaczało to utratę wszystkich oszczędności.
	Potem zabrali ją do siebie. Jules miał wątpliwości.
	- Wcale niekoniecznie pobito ją w domu - powiedział. - 
Mogła zostać uprowadzona.
	- A świnie mają skrzydła - prychnęła Kate. - Nie 
zamierzam z niej zrezygnować, Julesie O'Brien. Przynajmniej 
dopóki się nie dowiemy, co się jej przydarzyło.
	- A co z dokumentami? - zapytał Jules. - Na pewno 
przyślą kogoś z opieki społecznej.
	Z początku Kate sądziła, że dziewczynka może 
pochodzić z Luizjany, tak jak ich sąsiedzi Lanierowie czy 
kuzyni Julesa ze strony matki, ale zdaniem Julesa mała  nie 
mówiła po francusku. Ani po hiszpańsku.
	Kiedy wyciągnęli zniszczony atlas, przeglądała strony w 
ogóle nie rozumiejąc na co patrzy. Najwyraźniej nie wiedziała, 
że te obrazki to mapy. Wcale jednak nie wyglądała na głupią.
	Zupełna łamigłówka.
	Była dziwnym dzieckiem. Radio i telewizja oszołomiły 
ją i oczarowały. Uciekła, kiedy Kate po raz pierwszy użyła 
odkurzacza. Przez godzinę oglądała samochód ze wszystkich 
stron, zupełnie jakby ich stary chevrolet, rocznik 83, był 
cudem i zagadką wymagającą rozwiązania.
	Umieścili ją w pokoju Nancy. W ich małym, 
zagraconym domku o dwóch sypialniach nigdzie indziej nie 
było miejsca.
	Obecność dziecka w tym pomieszczeniu dawała 
poczucie, że Nancy wróciła do domu.

	Powiedziano im, że powinni obserwować dziecko - czy 
nie śpi za dużo, nie traci apetytu albo nie skarży się na bóle 
głowy. Jednak dziewczynka wydawała się zdrowa, tylko 
dziwna. Poruszała rękami w nietypowy sposób, nie zdając 
sobie z tego sprawy. Wyglądało to tak, jakby jej dłonie żyły 
własnym życiem, jakby odczuwały potrzebę robienia czegoś, 
jakby coś robiły, tylko nie wiadomo co. Siedziała spokojnie, 
zapatrzona w "Koło fortuny" albo program Oprah Winfrey, a 
jej dłonie poruszały się bezustannie.
	Miała w sobie dumę i smutek. Nie bardzo nadawała się 
do pomocy w domu. Jules nazywał ją małą królową. 
Twierdził, że tak rozpuszczona dziewczynka nie może 
pochodzić z patologicznej rodziny.
	- Ale nie możemy być tego pewni, prawda? - 
zaoponowała Kate.
	Jules milczał.
	Kate dopracowywała swoją historyjkę, szlifując ją do 
połysku. Nie zdołaliby ukryć obecności dziewczynki w tak 
małym miasteczku jak Iona w stanie Georgia, populacja 
pięćset pięćdziesiąt siedem osób. Pięćdziesiat osiem, jeżeli 
policzyć i ją.
	- Dopóki jest u nas, równie dobrze możemy bezczelnie 
udawać, że naprawdę jest naszą cioteczną wnuczką i 
zachowywać się  tak, jakby nią była  - uznał Jules.
	Kate odczekała aż siniaki znikną i zabrała ją do 
kościoła. Sama. Od śmierci Nancy Jules nigdy się tam nie 
pokazywał. Dziewczynka wierciła się przez całe kazanie, a jej 
dłonie nie zatrzymały się ani na chwilę. 
	Później, wychodząc, przedstawiła ją Gibsonom i 
Trimperom. Byli zdumieni jej nieznajomością angielskiego, ale 
Kate miała już gotowe rozszerzenie historyjki, wymyśliła 
matkę dziewczynki - siostrzenicę, której nigdy nie miała - i 
ojca Niemca, który młodo umarł. Była przygotowana na 
wygłoszenie opowieści o pocztówkach przychodzących z 
kolejnych krajów aż do chwili, kiedy jej kuzynki przybyły do 
Kalifornii, gdzie siostrzenica wyszła drugi raz za mąż za 
człowieka, który nie chciał dzieci i źle traktował dziewczynkę, 
ale pani Trimper przerwała jej.
	- Widać rodzinne podobieństwo - orzekła. - Prawda, 
Hank? Wygląda zupełnie jak Nancy.
	- Tak - potwierdziła Kate. - Też tak sądzimy.
	W tym momencie podpłynęła Emma Mae Hubbard, 
zabójczo wystrojona w białą organdynową suknię i dobrany 
do niej kapelusz z bukiecikiem różowych kamelii. 
Utapirowane włosy miała ufarbowane na blond, jasny jak u 
dziecka. Popatrzyła na Kate tymi swoimi wielkimi, 
omdlewającymi, wymalowanymi oczami zza szkieł okularów, 
które nadawały jej wygląd sowy.
	- Nie wiedziałam, że miałaś siostrzenicę - powiedziała 
oskarżycielsko. - Nigdy o niej nie wspominałaś.
	- Nigdy nie miałam po temu powodu - odparła Kate.
	Od czasu śmierci męża Emma Mae wtykała nos we 
wszystko i choć Kate usiłowała wykazać się tolerancją, 
przychodziło jej to z trudem. Wzięła dziecko za rękę i ruszyła 
do drzwi.
	- Musimy już iść - oznajmiła. - Lana źle się czuje.
	Emma Mae wyszła wraz z nimi.
	- Naprawdę wygląda jak Nancy - powiedziała. - 
Mówiłaś, że jej ojciec jest Niemcem?
	Emma Mae uczyła francuskiego i łaciny w liceum w 
Emery. Znała też inne języki. Kate zaczęła się pocić.
	- Był Niemcem - sprostowała. - Przepraszam, Emmo 
Mae, ale musimy iść.
	Emma Mae powiedziała do dziewczynki kilka słów w 
obcym języku. Odpowiedziało jej nieruchome spojrzenie.
	- Ona nie mówi po niemiecku - oświadczyła Emma 
Mae.
	- Nie twierdziłam, że zna niemiecki - wyjaśniła Kate. - 
Jej ojciec zmarł, kiedy była jeszcze maleńkim dzieckiem.
	Emma Mae spróbowała jeszcze kilku języków. 
Wszystkie okazały się bezużyteczne, ale w końcu 
dziewczynka powiedziała kilka słów.
	- Nie rozpoznaję tego języka - zastanowiła się Emma 
Mae. - Brzmi trochę jak greka, ale to nie to.
	Jej oczy zwęziły się za szkłami. Zmarszczyła nos. 
Wyglądała jak posokowiec goniący za świeżym tropem. 
	- Kate, proszę - wydusiła w końcu - powiedz mi. Już 
dłużej nie wytrzymam. Jakim językiem ona mówi?
	- Nie mam pojęcia - padła odpowiedź. - Sama 
chciałabym wiedzieć.
	- Nie wiesz? - Emmę Mae niemal zatkało. 
           Wtedy Kate musiała opowiedzieć resztę historyjki.
	- Muszę wyjechać z miasta - poinformowała Emma 
Mae, zaciskając kościstą dłoń na nadgarstku Kate. - Nie 
będzie mnie parę dni. Czy mogę wpaść przed podróżą i nagrać 
jej słowa? Mam znajomego, profesora na Uniwersytecie 
Duke, który być może zdoła to przetłumaczyć.
	Kate  odprowadziła ją wzrokiem do samochodu. Emma 
była wyraźnie podniecona. Widać to było po jej ruchach.
	Emma Mae pojawiła się u nich w domu następnego 
dnia. Z początku dziewczynka nie chciała mówić, ale 
nauczycielka języków urabiała ją przez jakiś czas i przymilała 
się, aż w końcu wydobyła z niej dość na nagranie. Emma Mae 
nie należała do osób o łagodnym charakterze - mnóstwo ludzi, 
których uczyła francuskiego czy łaciny, by to potwierdziło - 
lecz w stosunku do dziecka wykazała dużo cierpliwości. 
Zagadka była dla niej jak swędzące miejsce, którego nie 
można podrapać. Musiała ją rozwiązać.
	Zanim wyszła, zdołała nauczyć dziewczynkę kilku słów 
po angielsku.
	- Wasza Lana jest bardzo pojętna - powiedziała. - 
Świetnie sobie poradzi na kursie angielskiego. Nie rozumiem 
dlaczego matka jej go nie nauczyła.
	- Przymierzałam się, żeby ją uczyć - oświadczyła Kate.
	Emma Mae spojrzała na nią jakby chciała powiedzieć: 
A kimże ty jesteś, żeby kogokolwiek uczyć angielskiego? 
Sama mówisz tak,  jakbyś go nie znała. Powiedziała jednak 
tylko:
	- Tak. Sądzę, że to dobry pomysł.
	Dziewczynka uczyła się szybko. Już po kilku dniach 
można było zauważyć, że chwyta fragmenty rozmów. Potrafiła 
powiedzieć "tak", "nie" i "proszę", a także proste, 
dwuwyrazowe zdania jasno dające do zrozumienia o co jej 
chodzi albo czego potrzebuje. Mówiła z obcym akcentem, 
choć nieznacznym.
	Po dwóch tygodniach umiała podtrzymywać prostą 
rozmowę. Mówiła pełnymi zdaniami. Jednak wydawało się, że 
bardziej zapamiętuje, niż się naprawdę uczy.
	- Już czas, Kate - powiedział Jules, pewnej lutowej 
nocy, kiedy szykowali się do snu. - Teraz może nam 
odpowiedzieć, a my musimy zacząć pytać.

	Dziewczynka nie znała angielskiej nazwy swojego 
kraju, ale opisała go. Opowiadała o świecie, w którym nie 
było samochodów ani elektryczności, o mieście pełnym 
budynków z malowanego mułu, o piekących promieniach  
słońca i silnych wiatrach. Mówiła o ojcu, który zarabiał na 
życie wyrabianiem fioletowego barwnika. Wspominała o 
królach i bogach.
	Nie pamiętała jak została zraniona ani jak znalazła się 
na skraju autostrady - ani nawet jak trafiła do Stanów 
Zjednoczonych.
	Jules i Kate rozmawiali o tym w nocy, leżąc w tym 
samym łóżku, w którym została spłodzona Nancy. 
	- Nie sądzę, żeby pozostały jeszcze jakiekolwiek 
miejsca - zauważył Jules - w których dotychczas nie słyszano 
o elektryczności. Na pewno w żadnym mieście. W dodatku 
twierdzi, że jej ojciec miał pieniądze.
	- Uważam, że ona nie kłamie.
	- Zgoda.
	Kate pomyślała o ciotce Jessie, o jej przekonaniu, że 
wszyscy ją okradają i spiskują przeciwko niej. O tym, jak 
niemal każdego dnia wzywała policję. "Ma urojenia" - tak o 
niej mówiono. W tamtych czasach robiono ludziom lobotomię.
	- Jules, nie sądzisz, że...
	- Nie, kochanie, nie twierdzę, że jest szalona. Uważam, 
że dotknęła ją amnezja.
	- I wymyśla historyjki, żeby zapełnić luki w pamięci?
	- Możliwe.
	- Zadzwonię do lekarza - oświadczyła Kate.
	Jules podniósł się na łokciu i dotknął dłonią policzka 
żony. 
	- Będą potrzebne badania. Kosztowne. Być może nie 
będzie nas na nie stać. W dodatku nie możemy ich 
przeprowadzić, nie mając odpowiednich dokumentów.
	Kate odsunęła głowę.
	- Będziemy się tym martwić, kiedy przyjdzie na to pora 
- oznajmiła.
	Nie była w stanie przestać myśleć o tym dziecku. Jeśli 
Jules miał rację, jakże samotna musiała się czuć, jaką pustkę 
mieć w sobie. Jaki smutek i strach. Żadnych wspomnień, kim 
się jest. Nic na temat rodziny.
	Pomyślała o Nancy. Jak by to było, gdyby jej własne 
wspomnienia zostały wytarte - czy Nancy równie dobrze 
wówczas mogłaby nigdy nie istnieć? Zapomnieć jej uśmiech, 
szczerbaty grymas sześciolatki; albo ten dzień, kiedy wpuściła 
cztery jaszczurki do domu? Przeglądać jej kuferek i nie mieć 
pojęcia, kto pisał ten malutki pamiętnik albo kto spisał te 
dziecinne bajeczki ilustrowane niezdarnymi, choć pełnymi 
zaangażowania, obrazkami?
	Nie pamiętać dnia, w którym Nancy umarła.

	W ciągu tygodnia od wprowadzenia się Lany do pokoju 
Nancy, w każdym kącie i w każdej najmniejszej szczelinie 
zagnieździły się pająki. Kiedy wychodziła spod prysznica, 
siedziały na ścianach łazienki. Koczowały na jej kocu, kiedy 
wstawała rano.
	Nie pozwalała czynić im krzywdy. "One tkają", 
mówiła.
	- Owszem, tkają, ale pajęczyny - oponowała Kate. - W 
całym domu.
	Dziewczynka popatrzyła na nią porozumiewawczo spod 
długich, ciemnych rzęs. Nancy nigdy tak nie patrzyła. 
	- Zjadają owady - powiedziała.
	- Tak - przyznała Kate. - Dlatego właśnie zazwyczaj ich 
nie zabijam. Ale jest ich tak dużo. Nie zniosę tego.
	- Myślę, że one przychodzą - oświadczyła uroczyście 
dziewczynka - ze względu na mnie. Ja śnię... ich sny.
	I co Kate mogła na to odpowiedzieć?
	Lana uniosła ręce w milczącej prośbie.
	- Nie zabijaj ich - powiedziała. - Proszę.
	Po tej rozmowie liczba  pająków i pajęczyn zmalała. Na  
widok Kate stawonogi uciekały, zupełnie jakby zdawały sobie 
sprawę z jej stosunku do nich. Albo jakby dziecko je 
ostrzegło.

	Pewnego poranka Lana nie zeszła na śniadanie. Kate 
zapukała do jej drzwi, ale bez skutku. Poczuła nagły chłód. 
Otworzyła drzwi. Dziewczynka przyglądała się swojemu 
odbiciu w lustrze nad toaletką. Lustrze Nancy, zrobionym dla 
niej przez Julesa na jedenaste urodziny, oprawionym w ramę 
rzeźbioną w liście i kwiaty róży. Ze szklanej tafli spoglądała 
na nią jej twarz, twarz Nancy.
	Ciągle jeszcze miała na sobie niebieską, obszytą 
tasiemkami koszulę nocną, którą kupili dla niej. Wydawała się 
w niej jeszcze młodsza, bardziej blond niż w rzeczywistości.
	Przesunęła dłonią po włosach, nosie, policzkach, jak 
niewidomy zapoznający się z obcą twarzą.
	Czy jej amnezja była aż tak głęboka? Kiedy Kate 
zadzwoniła, żeby umówić się na wizytę, lekarz stwierdził, że 
jeśli dziewczynka była w stanie zapamiętać, co poprzedniego 
dnia jadła na śniadanie i co widziała w telewizji, to 
prawdopodobnie jej amnezja nie miała "organicznego 
podłoża". Gdy zażądała odeń wyjaśnień, powiedział, że 
problem jest natury raczej psychicznej niż fizycznej.
	Oświadczył, że taka utrata pamięci jest spowodowana 
szokiem. Jakie straszne rzeczy musiały się jej przydarzyć, 
żeby zapomniała nawet własną twarz?
	Dziewczynka odwróciła się do Kate. Po policzkach 
spływały jej łzy.
	- Ja patrzyłam... - przerwała, nie potrafiła dobrać słów. 
Jej dłonie poruszały się jakby usiłowały mówić za nią. 
Sfrustrowana na wpół jęknęła. 
	- Powiedz mi - odezwała się Kate łagodnie.
	- Ta twarz - wyjaśniła dziewczynka. - Ona... nie jest... 
moja.
	- A czyja? - spytała Kate. - Czyja to twarz?
	- Moja własna - wyjaśniło dziecko. - Starsza. Moje 
włosy. Ciemniejsze.
	Popatrzyła wtedy na swoje dłonie. Utrzymała je 
nieruchomo wystarczająco długo, żeby Kate zauważyła coś, 
co powinna dostrzec już dawno temu: cienkie, białe blizny 
przecinające jej nadgarstki. 
	- Nie ja - odezwała się dziewczynka. - Ja tego... nie 
zrobiłam.
	Jej ręce znów zaczęły się poruszać. Nie była w stanie 
utrzymać ich w bezruchu.
	- Twoje dłonie - powiedziała Kate. - Co ty z nimi 
robisz?
	Dziewczynka popatrzyła na nie, jakby nigdy wcześniej 
nie zauważyła ich dziwacznego tańca.
	- Nie wiem - odpowiedziała. - Nie wiem.

	List nadszedł dwudziestego pierwszego lutego. Został 
wysłany we Flagstaff, w Arizonie. Nie miał adresu zwrotnego. 
Trzymając go w dłoniach Kate poczuła się dziwnie.
	Wewnątrz były dokumenty, podpisane, uwierzytelnione 
przez świadków. Znajdowało się na nich wymyślone przez 
Kate nazwisko siostrzenicy, która przenosiła prawa opieki nad 
jej córką, Laną Sharon Fisher, na Julesa i Kate O'Brienów. Na 
papierach były puste miejsca na podpisy ich obojga, w 
obecności świadków i adwokata lub notariusza. Dołączono też 
przekaz pieniężny, który z nawiązką pokrywał wydatki na 
opiekę medyczną Lany, oraz kopię aktu urodzenia, kompletną, 
nawet z odciskiem stopy noworodka.
	Czy był to głupi żart - czy cud?
	Kate długo wpatrywała się w papiery. Potem 
zadzwoniła pod numer, który znajdował się na dokumentach, 
numer sądu w Flagstaff.
	Na koniec poszła do warsztatu, co robiła bardzo rzadko. 
Jules długo obracał papiery w rękach na wszystkie strony, 
obsypując je trocinami. 
	- Nie rozumiem - wykrztusił w końcu. - Jak to możliwe?
	- To cud - powiedziała Kate. - Dotknięcie Boga.
	- Nie - zaprzeczył Jules. - Wiesz, że to nieprawda. To 
fałszerstwo. Nie rozumiem tylko dlaczego i jak...
	- Dzwoniłam do Flagstaff - przerwała mu żona. - To nie 
fałszerstwo. Wszystko zgodne z prawem. Podpisane przez 
sędziego.
	- Mimo że nawet nas nie widział?
	- Tak sądzę. I, Jules... ja tego nie zrobiłam.
	Jej mąż odłożył dokumenty na bok. Wrócił do stołu 
warsztatowego i wziął piłkę do metalu.
	- Flagstaff - mruknął. - Nawet nie znamy nikogo we 
Flagstaff.
	- Teraz możemy zabrać ją do lekarza. Posłać do szkoły. 
Przestać się martwić opieką społeczną. Zyskaliśmy trochę 
czasu.
	- Tak - potwierdził Jules. - To prawda.

	Kate zadzwoniła do szpitala i do pracownika opieki, 
który już dwukrotnie się z nimi kontaktował. Wysłała do nich 
kopie dokumentów. Zaprowadziła Lanę na kosztowne i 
całkowicie bezużyteczne badanie EEG. Zabrała na wizytę u 
Tatesów, którzy mieli trzynastoletnią córkę. Nie przyniosła 
stamtąd natomiast nic oprócz zakłopotania. Najwyraźniej Lana 
nie była zainteresowana rówieśnikami. Przez cały czas prawie 
się nie odzywała.
	Jeśli pojawienie się dokumentów oznaczało, że Bóg 
wybrał ich, aby uczynili dziewczynkę szczęśliwą, to działał w 
tajemniczy sposób.
	Dziecko nie było niewdzięczne. Czasami uśmiechało 
się, okazywało czułość. Problem tkwił w tym, że nigdy nie 
trwało to długo. Dziewczynka zawsze w końcu ześlizgiwała 
się w tęsknotę za domem pozostawionym w kraju, którego nie 
umiała nazwać, za czworgiem braci i ojcem, farbiarzem, 
cierpiącym na bóle serca.
	Powiedziała kiedyś, że jej matka nie żyje. Zmarła kiedy 
ona była jeszcze niemowlęciem.
	Jules miał rację. Zatrzymywanie jej wbrew woli byłoby 
nie w porządku. Nigdy też nie będzie szczęśliwa, dopóki nie 
przełamie szoku i amnezji. Zawsze będzie ją dręczył niepokój.
	Czy był jakiś sposób, żeby pomóc jej pamięci?
	Kate wpadła na pomysł pierwszego ciepłego poranka 
wiosny, kiedy piekła w kuchni kruche ciasteczka, a Lana była 
na dworze z Julesem, wypróbowując starą huśtawkę 
zawieszoną na dębie.
	Dziewczynka śmiała się głośno. Czy Kate kiedykolwiek 
wcześniej słyszała jej śmiech? Wyjrzała przez okno. Lana 
kołysała się pomiędzy gałęziami drzewa, plamki światła 
porannego słońca tańczyły na jej rękach. Otaczały ją festony 
mchu.
	W ramie okiennej poruszał się pająk tkający sieć. Kate 
zrobiła ruch, żeby usunąć pajęczynę i wtedy olśniło ją. 
Znalazła rozwiązanie zagadki ruchów dłoni Lany. Pająki... 
tkają. Jej ręce robiły to samo.

	Po śniadaniu zabrała Lanę na strych. Przeprowadziła ją 
pomiędzy kuframi, szafkami kartotecznymi i pozwijanymi 
dywanami, obok kołyski, którą zrobił Jules po narodzinach 
Nancy. Na samym końcu pomieszczenia, koło okna, przykryte 
pokrowcem, stały jej ręczne krosna. Należały kiedyś do jej 
matki, a przedtem babki. Zostawiła je, pomimo że artretyzm 
już nie pozwalał jej pracować. Nancy tkactwo nie 
interesowało.
	W jakiś sposób było to właściwe, odpowiednie, że mała 
tkaczka trafiła do domu, w którym od pokoleń żyły kobiety 
zajmujące się tą sztuką.
	Kate ściągnęła pokrowiec, wznosząc chmurę kurzu. 
	- Spójrz - powiedziała, czując narastające podniecenie. - 
Jak ci się to podoba?
	Lana podeszła do krosien, przyjrzała się im, 
niespokojnie dotknęła palcem wgniecenia w drewnie. 
	- Ta maszyna... - zapytała - na niej... się tka?
	- Oczywiście - odpowiedziała Kate, czując 
rozczarowanie. Jak dziewczynka mogła być tkaczką, skoro 
nawet nie rozpoznawała ręcznych krosien? Używali ich 
pierwsi osadnicy, a wymyślili je Chińczycy, o wiele 
wcześniej. 
	Na warsztacie założona była osnowa, stara, zetlała. 
Lana położyła dłonie na niciach. Zerwały się pod dotknięciem, 
zwisając jak puch dmuchawca, jak pajęczyna. W jej oczach 
pojawił się błysk pamięci.
	Cofnęła ręce jakby się oparzyła.
	- Nie - wykrztusiła - nie.
	W jej głosie brzmiał strach.

	Tego wieczoru Kate ułożyła Lanę do snu. Uchyliła 
nieco okno i postawiła przy nim wentylator, na wypadek 
gdyby dziecku zrobiło się za gorąco. 
	Dziewczynka miała na sobie białą, letnią piżamę. 
Siniaki już dawno znikły z jej twarzy, wyglądała świeżo i 
zdrowo, tak podobna do Nancy, że w oczach Kate zakręciły 
się łzy. 
	Czasami, pomyślała, lepiej byłoby nie pamiętać.
	Lana zsunęła ciemnozieloną narzutę w magnolie w nogi 
łóżka, wygładziła ją. Kate zrobiła ją na szesnaste urodziny 
Nancy. 
	- Gorąca noc. Żałuję, że nie ma wiatru. 
	Kate włączyła wentylator. 
	- Nie żałuj zbyt mocno - ostrzegła. - Bywają tu trąby 
powietrzne.
	- Czy ty to zrobiłaś? - zapytała Lana, końcem palca 
wodząc po wzorze magnolii. - Bardzo ładne.
	- Dziękuję - powiedziała Kate. - Sądzę, że widać w tym 
radość. Praca nad tą kapą sprawiała mi ogromną przyjemność.
	- Mam sny o tkaniu - oznajmiła Lana.
	- No to spróbuj moich krosien. Zrób coś.
	- Nie wiem...
	Jej dłonie wznowiły swój taniec. Popatrzyła na nie, 
zdezorientowana, jakby należały do kogoś obcego. Jej 
spojrzenie prześliznęło się po przecinających nadgarstki 
wąskich bliznach, o których powstaniu, jak twierdziła, nie 
miała pojęcia.
	- Nie potrafię tkać na twoich krosnach. Nie wiem... 
czyje to są ręce.
	- Kiedy umysł zapomina - powiedziała Kate - dłonie 
pamiętają.

	Następnego dnia Lana wróciła na strych. Z początku jej 
nie szło, zniechęciła się. Krosna są zbyt skomplikowane, 
oświadczyła. W swoich snach używała prostszych, 
pionowych. Wszystkie te nicielnice i pedały sprawiały jej 
kłopot.
	Kate kupiła jej przędzę i pokazała jak przygotować 
krosna do pracy, jak używać szpul osnowowych. 
Dziewczynka  chwytała bardzo szybko. Jak mogli 
kiedykolwiek wątpić w jej bystrość?
	Lana nie pozwoliła Julesowi znieść krosien ze strychu 
na dół. 
	- A co jeśli okaże się, że nie jestem dobra? - zapytała. - 
Jeśli mi się to nie spodoba? Będziesz musiał zataszczyć je z 
powrotem.
	Kiedy już zaczęła, okazała się bardzo szybka. Nawet 
matka Kate  nie zdołałaby jej dorównać.  Tkając śpiewała 
bezsensowne piosenki w dziwnych tonacjach, które mogłyby 
być nawet przykre dla ucha, gdyby nie miała tak słodkiego 
głosu. W jakiś sposób cały dom wydawał się Kate cieplejszy 
dzięki stukotaniu krosien i brzmieniu głosu Lany. 
	Przerywając pracę, dziewczynka zasłaniała warsztat. 
Nie chciała, żeby ktokolwiek zobaczył jej pracę, zanim 
skończy.
	Jules ponownie zaproponował zniesienie krosien ze 
strychu.
	- Wygląda na to, że bardzo dobrze ci idzie - powiedział.
	- Nie - zaoponowała. - Podoba mi się na strychu. Tam 
jest spokojnie i pachnie starymi rzeczami.
	- Raczej kurzem - mruknęła Kate, ale nie naciskała.
	Amnezja nie cofnęła się. Z przeszłości wypłynęła 
jedynie umiejętność tkania, jak źródło, a wraz z nią pewien 
rodzaj szczęścia. Zaczęła nawet śpiewać, kiedy nie tkała.
	Może lepiej by było nie odgrzebywać szoku, który 
spowodował utratę pamięci? Może właśnie to Bóg jej 
przeznaczył?
	Kate zorientowała się, że podśpiewuje w czasie 
sprzątania czy przygotowywania posiłków. 
	Wtedy Lana zaczęła się zmieniać.
	Zaczęło się od drobiazgów: pewnego pięknego 
kwietniowego dnia w żaden sposób nie dała się namówić do 
odejścia od krosien, nawet żeby pójść na ryby z Julesem. 
Powrócił opór przed pomocą w wykonywaniu codziennych 
obowiązków, na którą kiedyś w końcu się zgodziła. Zaczęła 
zapominać o przestrzeganiu higieny osobistej - chodziła 
nieuczesana albo z nieumytą twarzą.
	Zmieniło się jej zachowanie - stała się bardziej dumna. 
Miewała humory. Pracowała do późna w nocy. Pod oczami 
miała ciemne sińce.
	- Nie możesz tkać dwadzieścia cztery godziny na dobę! 
- zaprotestowała Kate. - Musisz kiedyś spać.
	Lana wzruszyła ramionami.
	- Nic mi nie jest - powiedziała.
	- Przecież widać, że to nieprawda. Dorastasz, 
potrzebujesz odpowiedniej ilości snu.
	Lana odwróciła się gwałtownie, jak to ostatnio miewała 
w zwyczaju.
	- Nie możesz mi mówić, co mam robić - rzuciła 
agresywnie. - Nie jestem twoim dzieckiem. Ja to nie Nancy.
	Kate złapała się za serce. Poczuła się, jakby została 
uderzona. Jakby pchnięto ją prosto w serce.
	- Nie chcesz, żebym skończyła - Lana ciągnęła z 
kamienną twarzą i okrucieństwem w oczach. - Jesteś 
zazdrosna, tak samo jak wszyscy. Twoje tkaniny były żałosne, 
nawet jeszcze kiedy miałaś sprawne ręce. Zwyczajne. W sam 
raz na płaszcz dla żebraka. Za moje tkaniny królowie płacą 
złotymi bransoletami.
	- No cóż, moja panno - odparła Kate, kiedy już ból 
zmalał na tyle, że była w stanie mówić. - Przechwalać się 
potrafisz. Ale jak dotąd nikt nie widział żadnej twojej tkaniny 
i nie ma czego zazdrościć.
	Później Lana powiedziała, że jest jej strasznie przykro. 
Objęła Kate i rozpłakała się.
	Kate głaskała ją po włosach. Po tych swoich bolesnych 
wybuchach Lana zawsze płakała i miała niezwykłą dla siebie 
potrzebę fizycznego kontaktu. Kate dostawała od tego 
zawrotów głowy i czuła się ogłupiała. Pomyśleć tylko jak 
często kiedyś tęskniła za takimi objawami czułości...
	- Nie wiem, dlaczego mówię te okropne rzeczy - 
powiedziała Lana. - Nie mam pojęcia co  ze mną się dzieje.
	Miała miękkie włosy, dziecinne. Ładnie pachniały, 
sosną i ziołami. Poprzedniego wieczoru Kate umyła jej głowę. 
Gdybyż tylko dało się umysł zmyć szamponem, oczyścić go z 
całego bólu, cierpienia i pamięci.
	- Zaczynam coś widzieć - oznajmiła Lana, wycierając 
łzy. - To jest coś takiego jak widzenie kątem oka. Nie da się... 
zobaczyć wyraźnie.
	Kate zadrżała nagle. Jej matka powiedziałaby, że 
właśnie gęś przeszła po jej grobie. Kiedy Lana w końcu 
zobaczy wyraźnie... co stanie jej przed oczami?

	Krosna zamilkły tuż po jedenastej, wcześnie jak na 
Lanę. Kate obudziła Julesa o północy. Księżyc stał wysoko na 
niebie, jego światło rozjaśniało pokój. Nie musiała zapalać 
światła. Kiedy mąż otworzył oczy, zobaczyła w nich dwa małe 
odbicia księżyca. Położyła mu dłoń na ustach.
	- Musimy pójść na górę, zobaczyć co się dzieje.
	Jules skinął głową.
	Na palcach prześliznęli się przez hol, zdenerwowani jak 
włamywacze w cudzym domu. Klapa na poddasze była 
otwarta, jak zawsze ostatnio, schodki opuszczone. Strych nad 
nimi lśnił w srebrzystym świetle księżyca.
	Ostrożnie wspięli się po schodach, przyświecając 
latarką. Kolana Kate trzaskały i skrzypiały po drodze tak 
głośno, że była przekonana, iż muszą obudzić Lanę. Idący 
przed nią Jules miał na sobie luźną piżamę, w której wyglądał 
krucho i staro. Smuga księżycowego światła odbijała się w 
jego łysinie. Nagły chłód ścisnął jej serce, łagodnie, lecz 
zarazem groźnie,  nie pozwalając się zignorować. Gdzie 
podziały się te wszystkie lata?
	Zalany księżycowym światłem strych sprawiał 
niesamowite wrażenie. Kufry wyglądały jak zamknięte 
trumny, kartoteki jak nieruchomi żałobnicy, pokrowiec na 
krosnach jak całun. Jules ściągnął go. Na ramie była rozpięta 
ogromna pajęczyna z delikatnie splecionych nici srebra. Kate 
spojrzała w dół.
	Na tkaninie znajdowały się obrazy. Nawet przy świetle 
księżyca widziała jak bardzo są realistyczne, jak 
nieprawodpodobnie, cudownie prawdziwe.
	- Widzisz? - wyszeptała. - Mój Boże, Jules, ty widzisz?
	Jules włączył kinkiet.
	Pośrodku tkaniny biały byk gnał przez fale, w chmurze 
piany tak realistycznej, że Kate wręcz czuła jej wilgoć. 
Ciemnowłosa dziewczyna przywarła do szyi zwierzęcia, 
pomiędzy girlandami kwiatów, których płatki wirowały wokół 
na wietrze.
	Ta scena była cudem. Nikt nie mógł tak tkać.
	Niżej, w skończonej już części, na szeroko 
rozłożonych, wielkich skrzydłach unosił się biały łabędź. Jego 
pióra wyglądały tak, jakby wystarczyło tylko sięgnąć, żeby mu 
jedno wyrwać. Pod nim widniała naga dziewczyna, 
różowozłota jak jutrzenka, z twarzą ukrytą w cieniu. 
	Kate patrzyła na te sceny i czuła żar w brzuchu, taki 
sam jak w czasie kiedy chodziła z Julesem. Kiedy był 
najprzystojniejszym, najbardziej pożądanym mężczyzną w 
trzech hrabstwach. Taki to się nie ustatkuje, mówiła jej matka.
	Jules objął ją w talii. Uśmiechnął się i z jego 
pięćdziesięciosześcioletnich oczu wyjrzał ten młody człowiek, 
który ją zdobył. Mężczyzna, który posadził ją na tylnym 
siodełku swojego harleya i popędził z nią przez noc.
	Pocałował ją. Świeży zarost drapał ją w wargi, ale nie 
cofnęła się. Czuła, że uginają się pod nią nogi.
	- Jules - szepnęła - co....
	Zgasił światło.

	Później rozmawiali o Lanie, o jej tkactwie. Kate 
widziała program telewizyjny, w którym ludzie upośledzeni 
umysłowo, wyglądający na opóźnionych - autystyczni, o ile 
dobrze pamiętała nazwę - robili niesamowite rzeczy. Jeden z 
mężczyzn potrafił zagrać na pianinie dowolny utwór, 
usłyszawszy go tylko raz. Cokolwiek, nawet koncert.
	- Ale to jest jeszcze cudowniejsze - powiedział cicho 
Jules. - To jakby Bóg... przemawiał przez dłonie Lany.
	Kiedy na wschodzie pokazała się pierwsza szarość 
świtu, przemknęli z powrotem do swojego pokoju, ale nie 
poszli spać.
	Tego dnia Lana miała umówioną wizytę w szpitalu w 
Emery. Kate przełożyła ją. Ani ona, ani Jules nie czuli się na 
siłach prowadzić samochód taki kawał drogi - poza tym 
chciała pomyśleć. Cuda mogły być bardzo kruche. Kate 
słyszała o kobiecie obdarzonej zdolnościami 
parapsychicznymi, która twierdziła, że straciła je po 
tomografii. A jeśliby i Lanie się to przydarzyło?
	Jules udał się do miasta na rozmowę z klientem. W 
czasie jego nieobecności przed drzwiami frontowymi pojawiła 
się Emma Mae Hubbard, jakby nigdy nie wyjeżdżała. Włosy 
miała świeżo rozjaśnione, z okazji wiosny była ubrana w 
sukienkę w kwiaty lawendy.
	Podała Kate plastikowe pudełko z wafelkami w 
czekoladzie.
	- Pomyślałam sobie, że mogą Lanie smakować - 
powiedziała, stojąc na progu i zaglądając do wnętrza domu. 
Tleniona sowa wypatrująca myszy.
	Kate podziękowała jej za ciasteczka. Lana nie 
przepadała za słodyczami - jeszcze jedna jej cecha nietypowa 
dla dziecka, o ile zapomniało się o głodówkach tak 
popularnych dzisiaj wśród nastolatek - ale gest był miły. 
	- Wejdź, Emmo Mae. Jak podróż?
	Emma Mae weszła za Kate do kuchni. Ze strychu 
dobiegał odgłos pracującego warsztatu tkackiego.
	- A to co takiego? - zapytała Emma Mae.
	- Moje krosna - wyjaśniła Kate. Już sama myśl o tym, 
co się na nich znajdowało wystarczała, by miała chęć paść na 
kolana i zagłębić się w modlitwie. - Pokazywałam Lanie jak 
się nimi posługiwać. Lubi tkać.
	- To miłe - przyznała Emma Mae. - Czy chcesz 
wiedzieć, co mój znajomy powiedział o nagraniu?
	- Oczywiście.
	- Przekazał taśmę swoim znajomym - a powinnaś chyba 
wiedzieć, że są to sami lingwiści światowego formatu - i 
żaden z nich nie potrafił zidentyfikować tego języka. Ale 
jeden z nich spotkał na przyjęciu archeologa, którego to 
bardzo zaintrygowało. - Oczy Emmy Mae lśniły; zawsze lubiła 
się popisywać. - Spróbował zrobić parę transkrypcji 
fonetycznych, przepuścił je przez komputer i otrzymał coś 
zbliżonego do hetyckiego.
	- Hetyckiego? - spytała Kate. Brzmiało to znajomo.
	- To martwy język. Mówiono nim w rejonie, który w 
większości teraz znajduje się na terenie Turcji. Rozumiesz, 
Kate? To może być odkrycie dziesięciolecia. Jeśli 
zdołalibyśmy zlokalizować wioskę, z której pochodzi Lana, 
być może odkrylibyśmy nie tylko zachowany język, ale 
również starożytne obyczaje. Istny naukowy Sezam.
	- Lana nie pomoże ci - oznajmiła Kate. - Sama nie wie, 
gdzie to jest.
	- Hmmm... Jak to możliwe?
	- Czy kiedy byłaś dzieckiem zawsze wiedziałaś, dokąd 
zabierają cię rodzice, Emmo Mae? Czy zawsze patrzyłaś na 
mapę?
	- Ale ona tam mieszkała!
	- Jeśli chcesz ją zapytać, proszę bardzo. Zaraz ją 
zawołam.
	Ze swojej najwyraźniej bezdennej torby Emma Mae 
wyciągnęła stos numerów "National Geographic". Były w nich 
zdjęcia nadmorskich miast, osad górskich, opalonych ludzi, 
pasterzy kóz, sadowników wśród oliwnych drzewek. Lana 
oglądała je po kolei i odkładała na bok.
	W końcu trafiła na zdjęcie zbocza wzgórza obok 
leżących nad morzem ruin. Przyglądała mu się ze wszystkich 
stron, odwracała, wodziła palcem wskazującym po linii stoku.
	- To jest to miejsce - oświadczyła. - Układ terenu jest 
taki sam. Moje miasto leży w tym obniżeniu pomiędzy 
pagórkami i portem. Tyle że wzgórza nie są takie suche, ale 
porośnięte drzewami.
	- Bardzo dobrze mówisz po angielsku, Lano - 
zauważyła Emma Mae. - Wręcz znakomicie, jeśli mogę tak 
powiedzieć, jak na osobę, która zaczęła się uczyć języka trzy 
miesiące temu.
	Lana skłoniła łaskawie głowę niczym mała królowa 
przyjmująca należny jej hołd.
	- Jak słyszałam zaczęłaś tkać - ciągnęła Emma Mae. - 
To świetnie. Cieszę się, że stare krosna Kate znów są 
użyteczne. Co robisz?
	- Na ścianę... Obrazy.
	- Masz na myśli gobelin? Sądziłabym, że to trudny 
projekt jak na początek. Dlaczego nie szal czy narzuta?
	- Trudne? - Lana wyprostowała się, sztywniejąc. - Nie 
dla mnie. Królowie płacą, żeby...
	- Śliczny dzień dzisiaj - pospiesznie wtrąciła się Kate. - 
Lana, kochanie, może byś wyszła na dwór, żeby złapać trochę 
słońca? Dobrze by ci zrobiło.
	Przez moment myślała, że Lana naprawdę ją uderzy. 
Jednak nie. Po sekundzie jej postawa złagodniała.
	- Dobrze - powiedziała.
	Kate nastawiła dzbanek kawy. Emma Mae przeprosiła i 
udała się do toalety. 
	Kate nakryła stół, postawiła na nim talerz z wafelkami. 
Przegrzebała lodówkę w poszukiwaniu bitej śmietanki. Wzięła 
numer "National Geographic", usiadła i przeczytała artykuł o 
wielorybach. 
	Emma Mae chyba się utopiła w tej toalecie. Czy znowu 
zaciął się zamek? Dlaczego nie wali w drzwi, domagając się, 
żeby ktoś ją wypuścił?
	Drzwi do łazienki były zamknięte. Światło paliło się, 
wentylator pracował. Kate zapukała, bez rezultatu. Zapukała 
jeszcze raz, spróbowała poruszyć gałką. Drzwi otwarły się. 
Toaleta była pusta. 
	Kate popatrzyła na schody prowadzące na strych, 
zbiegające spod klapy w holu. Zrozumienie uderzyło ją jak 
policzek. Ta wścibska Emma Mae. 
	Kate weszła na górę. Oczywiście Emma Mae była tam, 
nachylona nad krosnami, z których ściągnęła pokrowiec. 
Twarz miała w cieniu.
	Kate trzymała się z daleka. Nie miała ochoty stać się 
wygłodzoną seksualnie kobietą, mając tylko Emmę Mae pod 
ręką. 
	Lecz jeśli spodziewała się zastać swojego gościa z 
zarumienioną twarzą, falującym biustem i dłońmi błądzącymi 
po elementach anatomii uznawanymi za co najmniej 
nieprzyzwoite, to mocno się myliła. Emma Mae podniosła 
wzrok. Twarz miała spokojną.
	- Jest tym samym, czym była - powiedziała. Światło na 
strychu było dla niej bardzo korzystne, uczyniło ją młodszą, 
wygładziło zmarszczki. Głos miała inny, czysty i jakby 
monumentalny. 
	- Co masz na myśli, Emmo Mae?
	Wodnistoblade oczy jej gościa wydawały się jarzyć za 
szkłami okularów. Zwodnicze oświetlenie powodowało, że 
sprawiały wrażenie jasnoszarych, prawie srebrnych. 
	- To, że ona teraz pamięta siebie - powiedziała Emma 
Mae - jest niezamierzone, przypadkowe. Czasem los 
zaskakuje nawet bogów - przesunęła dłońmi po krosnach, 
delikatnie, z wdziękiem. - Do bogów należy wykorzystywanie 
wypadków losowych. Wybrałam cię, Kate. Wybrałam cię, byś 
wskazała jej cel, dla którego otrzymała swój dar. Wiem, że 
będziesz dobrą nauczycielką.
	Emma Mae wyszła zza krosien. Jej oczy naprawdę 
lśniły. Księżycowym srebrem. Plecy miała proste, nie 
przygarbione jak przez ostatnie dziesięć lat. Jej cień, 
przecinający strych, wyglądał jakby należał do kogoś znacznie 
wyższego, niemal nieludzkiego wzrostu.
	- Jeśli potrzebuje pomocy, musi o nią poprosić - 
powiedziała. - Powiedz jej, żeby poprosiła.
	Chwilę potem  znów była Emmą Mae, skurczoną, 
całkowicie ludzką i trochę wstrząśniętą. 
	- Dobry Boże - odezwała się, rozglądając się po 
strychu, jakby nie potrafiła sobie wyobrazić, jak i dlaczego się 
tu znalazła. Wzięła głęboki wdech. - Weszłam tu, żeby 
popatrzeć na tkaninę Lany. Nie będziesz miała nic przeciwko 
temu, Kate, jeśli choć zerknę?
	- Wybacz - powiedziała Kate. Czyżby Emma Mae 
naprawdę nic nie pamiętała? - Lana nie lubi, kiedy ktokolwiek 
patrzy na jej pracę.
	Zapadła długa cisza. Potem Emma Mae powiedziała:
	- Jakie  dziwne dziecko... No cóż, wydaje mi się, że 
lepiej będzie jeśli zejdę na dół.
	Kiedy znalazły się z powrotem w kuchni, Kate 
zaproponowała kawę. Emma Mae wypiła ją, często milknąc, 
zupełnie nie tak jak zwykle. Dopiero kiedy Kate odprowadziła 
ją do drzwi, zaczęła rozmawiać mniej więcej normalnie. 
	W końcu sobie poszła.
	Kate siedziała nad drugą kawą, a Lana bujała się na 
swojej huśtawce. Liście dębu rzucały na jej ramiona zielone 
cienie. Co się stało z Emmą Mae?
	Wkrótce Lana wróciła do domu. 
	- Ta okropna kobieta - spytała. - Kim ona jest, żeby 
odzywać się do mnie w ten sposób? Zupełnie jakbym była 
dzieckiem. Zwyczajnym dzieckiem.
	- Przypuszczam, że to z niewiedzy - odparła Kate 
sucho.
	- Sława moich prac sięga od wyspy tancerzy byków do 
krainy jedwabiu na wschodzie!
	- Tak słyszałam - rzekła Kate.
	- Narzuty! Szale! Królowie płacą, żeby móc powiesić 
moje prace w swoich apartamentach. Kobiety z gminu, takie 
jak ona, nigdy ich nie widzą!
	- Wystarczy, Lano. Tutaj nie ma żadnego króla, który 
mógłby kupić twoje prace. Jeśli będziesz miała szczęście, 
pewnego dnia uda ci się sprzedać je do muzeum. Mnóstwo 
ludzi z gminu będzie oglądać twoje dzieła, a ty będziesz za to 
wdzięczna.

	- Wiem, że patrzyłaś - powiedziała Lana później, kiedy 
się trochę uspokoiła.
	- O co ci chodzi, dziecko?
	- Patrzyłaś. Na tkaninę. Ty i Jules. Nie mam nic 
przeciwko temu. Cieszę się.
	- Skąd możesz wiedzieć, że widzieliśmy? - spytała 
Kate, zakłopotana. - Obudziliśmy cię?
	- Pająki mi powiedziały. Nic nie mówiłam, bo nie 
miałam nic przeciwko temu, żebyście sobie popatrzyli.
	- Twój dar, Lano, jest cenny. Może przynieść ci złoto, 
ale jest wart o wiele więcej. Możesz czynić dobro z jego 
pomocą. Dobro dla świata.
	- Naprawdę tak uważasz, Kate?

	Lana rosła, cały czas tak samo nierówna, pełna 
humorów, tak samo udręczona. Jeśli w ogóle się zmieniała, to 
na gorsze. Przestała jeść i zaczęła chudnąć. Kate ocknęła się 
przed świtem i usłyszała, jak dziewczynka pracuje na 
krosnach.
	Potem Lana przestała tkać.
	Nie wyjaśniła tego. Niemal w ogóle przestała się 
odzywać. Bujała się na huśtawce całymi godzinami albo 
siedziała w swoim pokoju. Najwyraźniej w ogóle nie spała. 
Cienie pod jej oczami wyglądały jak stygmaty śmierci.
	Po raz pierwszy od chwili, w której ją poznali, jej ręce 
pozostawały nieruchome. 
	- O co chodzi, Lano? - Spytała Kate. - Powiedz mi, 
proszę.
	Nie powiedziała.
	Kate zamówiła dla Lany wizytę u psychiatry. Wiązało 
się to z poważnymi kosztami. Jako jej prawni opiekunowie 
mogli wykupić ubezpieczenie dla dziewczynki, ale nie 
pokrywało ono schorzeń już wcześniej istniejących.
	- Zabijasz się, Lano - mówiła Kate. - Porozmawiaj ze 
mną.
	Ale to Jules w końcu nawiązał z nią rozmowę. Później 
opowiedział Kate, że Lana siedziała mu na kolanach, jak jego 
własna córka, i wypłakiwała się na jego piersi. Wyglądało to 
tak, jakby zrezygnowała z własnego ojca, jakby wiedziała, że 
już nigdy go nie zobaczy.
	- Mówi, że pamięta - wyznał Kate, kiedy Lana huśtała 
się na dworze pomiędzy gałęziami dębu. - To bardzo dziwne, 
ale uważa, że pamięta.
	- Co to jest, Jules? Co, jak twierdzi, pamięta?
	- Mówi, że jej miasto - za którym tak tęskni - zwróciło 
się przeciwko niej. Oskarżono ją o sprowadzenie plagi, 
ponieważ nie oddała na ofiarę bogini tkanin o równowartości 
rocznej pracy. Ona twierdzi, że byli po prostu zazdrośni - 
wydawał się nieswój, odchrząknął. - Ostatnie, co pamięta, to 
jakieś ciemne miejsce. Otaczające ją kamienie i kurz. Jakby 
pochowano ją żywcem. Powiedziałem jej, że to musiał być 
sen. Albo że ktoś musiał ją uratować. Ona... ona uważa, że 
nie.
	Co Jules mówił? Lana uważała, że umarła? Nic 
dziwnego, że tak obawiała się ukończenia tkaniny, skoro 
mogło to spowodować przypomnienie sobie jej własnej 
śmierci.
	To musiało być urojenie.
	- Zabiorę ją do psychiatry - oświadczyła Kate. - 
Nieważne, ile będzie to kosztowało. Ona potrzebuje pomocy. 
W jakimś programie widziałam, że teraz są leki mogące 
zdziałać cuda...
	- Nie jestem pewien - zaoponował Jules. - Wcale nie 
wiem, czy ją może uleczyć psychiatra albo pigułki.

	Kate zabrała Lanę do psychiatry, doktora Caldwella. 
Dziewczynka spędziła tam całą pierwszą wizytę, nie 
odezwawszy się ani słowem. Doktor Caldwell powiedział, że 
to normalne, że stworzenie dobrego kontaktu pomiędzy 
lekarzem i pacjentem wymaga czasu.
	Kate miała nadzieję, że nie za długiego.
	- Ona ma sny - oznajmił Jules. - To też mi powiedziała. 
Pajęcze sny. O tkaniu pajęczyny. O wysysaniu krwi.
	- Dobry Boże - jęknęła Kate. Dlaczego w ogóle 
zasugerowała Lanie tkactwo? - To moja wina - oświadczyła. - 
Ona wariuje i to jest moja wina.
	Jules wziął jej ręce w swoje dłonie, pogłaskał je, ich 
węźlaste kostki, zupełnie tak, jakby były piękne. 
	- Nie jestem pewien, czy ona jest szalona. Już wcześniej 
się nad tym zastanawiałem, lecz teraz wcale nie jestem 
pewien. Cały czas myślę o jej tkactwie.
	- Tkanie - mruknęła Kate. - Żałuję, że ją na to 
namówiłam. Żałuję, że nie wyrzuciłam krosien, kiedy 
dostałam atretyzmu. Żałuję...
	- Niczego nie żałuj - zaprotestował Jules. - To po prostu 
się wydarzyło. Ona nie może sama tego dalej ciągnąć, Kate. 
Potrzebuje nas. Co zrobimy?

	Kate odbyła prywatną rozmowę z doktorem 
Caldwellem. Powiedział, że Lana znajduje się w depresji. 
Może nawet nosi się z zamiarem samobójstwa. Jednak nie 
odważył się przepisać jej leków antydepresyjnych w sytuacji, 
kiedy nie można było wykluczyć schizofrenii. 
	- Chciałbym umieścić ją w szpitalu do czasu 
wykluczenia psychozy - oznajmił.
	Psychoza. Ciotka Jessie trafiła do szpitala z tego 
powodu. Znalazła się tam agresywna i wściekła, lecz ciągle 
pełna życia, wyszła stamtąd jak bezwładna, stara ścierka do 
naczyń. Dzieci z sąsiedztwa nazywały ją zombie. Kate nie 
mogła zrobić Lanie czegoś takiego. Jednak nie powiedziała 
tego lekarzowi. 
         - Pomyślimy o tym - oświadczyła.
	Pająki powróciły. Można je było znaleźć wszędzie w 
domu, lecz pajęczyny snuły wyłącznie w pokoju Lany. Czy 
zdiagnozowanie psychozy wyjaśniało i ten fakt?
	A tkanina? Kate poszła na górę, do opuszczonych 
krosien, zakrytych teraz pokrowcem, tak samo jak przez 
kilkanaście ostatnich lat. Uniosła zasłonę, przyjrzała się 
niedokończonemu gobelinowi.
	Lana pracowała nad sceną, którą Kate odebrała bardziej 
jako smutną, niż podniecającą. Piękna, naga dziewczyna 
zmieniała się w drzewo. Jej nogi i biodra pokrywała kora. 
Ramiona miała szeroko rozłożone w obronnym geście, z 
palców wyrastały liście. Takie same rosły na jej głowie, 
wplątane we włosy. Niemal wyczuwało się zmianę. Świeżość 
liści, twardość kory, miękkość ciała.
	Koło drzewa płakał młody mężczyzna, bosko piękny. 
Jego łzy lśniły jak kryształ, włosy jak złoto. Kochał ją.
	Kate usiadła na krześle obok  krosien i pozwoliła płynąć 
łzom. Opłakiwała Lanę, Nancy, Julesa i samą siebie. 
Opłakiwała świat, jego smutek i desperacką nadzieję.
	Zeszła na dół i delikatnie otworzyła drzwi do pokoju 
Lany. Dziewczynka ostatnio nie miała kłopotów ze snem. 
Właściwie to od paru dni spanie było  jej  ulubionym zajęciem.
	Lana leżała na łóżku, na kapie w magnolie. Otworzyła 
oczy.
	- Przepraszam - powiedziała miękko. - Tak mi strasznie 
przykro.
	Kate usiadła na krawędzi łóżka.
	- Dlaczego? - spytała. - Czemu jest ci przykro?
	Ale Lana nie chciała - albo nie mogła - odpowiedzieć na 
to pytanie.

	Następnego ranka, kiedy Kate poszła obudzić Lanę, 
żeby zdążyły na wizytę u doktora Caldwella, odkryła, że 
dziewczynka w ogóle nie kładła się spać. Leżała tak jak 
wieczorem, rozciągnięta na kapie w magnolie, w dziennym 
ubraniu, z głową tuż przy krawędzi. Jej włosy zwisały obok 
łóżka niczym sztandar, jedna bezwładna ręka niemal dotykała 
podłogi.
	Jak manekin. Albo zwłoki.
	Oddychała jednak. Nawet przez cały pokój Kate to 
dostrzegała: powolny, cichy ruch. Zbliżywszy się, zobaczyła 
pająki plotące swoje małe sieci na jej palcach, we włosach, 
pomiędzy guzikami bluzki.
	Mały, szary pajączek przebiegł po uchu Lany, która 
nawet nie drgnęła. 
	Przerażona Kate zrzuciła go na podłogę. Lana poruszyła 
się.
	- Nie - odezwała się powolnym, sennym głosem. - Nie 
rób tego, Kate.
	- Nie? - zachłysnęła się Kate. - Nie?!
	- Nie odpędzaj ich. Chcę, żeby zostały. Żeby.... tkały... 
wokół mnie... Owinęły... tak miękko. Ciasno i ciemno. Ciasno 
i ciemno... niech mnie przykryją... na zawsze.
	Przykryta na zawsze. Tak samo jak Nancy. Sześcioma 
stopami ziemi i czerwonej gliny, na Północnym Cmentarzu 
Baptystycznym.
	- Nie - powiedziała Kate. - Nie. Ty nie chcesz umierać. 
Ja... ja nie pozwolę ci umrzeć.
	Zaczęła omiatać Lanę, usuwając lepkie pajęczyny, 
drobne, usiłujące uciekać pajączki. Ocierała dłońmi jej ręce, 
niezdarnie próbujące ją odepchnąć. Pracowała jak opętana, aż 
zostały już tylko martwe pająki i kłaki poszarpanych pajęczyn, 
aż nawet to wszystko znikło, a jej samej zaczęło brakować 
oddechu, rozbolał ją kręgosłup i prawie straciła czucie w 
palcach.
	Jak gdyby zmiatając pająki mogła usunąć również 
ciemność i ból.
	Kiedy w końcu przerwała, jedynym dźwiękiem w 
pokoju był jej zmęczony oddech.
	- Dobry Boże - wyszeptała.
	Dobry Boże, daj mi znak. Powiedz mi, czego ode mnie 
oczekujesz. Powiedz mi, że to nie ma być szpital. Proszę, 
Boże, powiedz mi to.
	Szpital. Zimne światło, zimne ściany, zimne uśmiechy. 
Zimne igły. Smutkowi Lany nadano by tam wymyślną nazwę. 
Nie uwierzono by w jej słowa. Nikt by nie uwierzył, że ma 
zaczarowane dłonie.
	Ale co innego pozostaje, co można zrobić w sytuacji, 
kiedy Lana leży tak jak zostawiła ją Kate, niczym lalka, oparta 
o poduszki, z posklejanymi, tłustymi włosami, oczami 
pustymi, bez wyrazu, jakby już poddano ją lobotomii.
	Kate poczuła smak łez. Nie zauważyła, kiedy zaczęła 
płakać. W głowie krążyły jej ciągle te same nonsensowne 
słowa: "jeśli potrzebuje pomocy, musi o nią poprosić". 
Słyszała, jak ktoś je wypowiadał. Kto? Co oznaczały? Że 
powinna się modlić? Kate już się za Lanę modliła, 
wystarczyłoby tego dla dziesięciu osób, próśb o pomoc, noc 
po nocy, aż do zachrypnięcia.
	Może to Lana musiała zwrócić się z prośbą.
	Ujęła dziewczynkę za ręce. Były bezwładne, zimne. 
	- Módl się, Lano - poprosiła. - Całym sercem i duszą. 
Módl się o siłę. O odpowiedzi.
	W oczach Lany pojawił się ślad myśli. Kiedy w końcu 
odezwała się, był to najlżejszy, ulotny szept, tak cichy, że 
Kate musiała natężyć całą uwagę, by cokolwiek usłyszeć.
	- Bogowie zawsze za dużo żądają w zamian.
	Kate milczała. Czuła, że to, co teraz powie, będzie 
miało krytyczne znaczenie, że musi powiedzieć właściwą 
rzecz.
	- Wiem - odezwała się po chwili. - Czasem tak się 
wydaje. Przez długi czas uważałam, że jesteśmy dla Boga 
zabawkami, które przytula lub rozdeptuje, zależnie od 
nastroju. Zanim trafiłaś do nas, bardzo często tak widziałam 
świat.
	- Ale teraz... już nie?
	- Nie. Już nie. Od momentu kiedy ty się pojawiłaś.
	- Ze względu na... tkanie?
	- Tak. Inne rzeczy też.
	Lana zamilkła. Po dłuższej chwili powiedziała:
	- Może gdybym złożyła ofiarę... Bogowie kiedyś 
zażądali mojej tkaniny. Może gdybym dała ją teraz...
	- Nie wierzę, żeby Bóg kiedykolwiek pragnął, byś 
poświęcała swoją sztukę - oświadczyła Kate. - Bóg nie 
potrzebuje takich ofiar.
	Zastanowiła się. Czy to prawda?
	- Ofiaruj owoce swego talentu, godziwe życie, jeśli On 
chce, żebyś je przeżyła. Daj miłość i posłuszeństwo.
	- Tak - szepnęła Lana. - Tak. To mogę ofiarować.
	Podniosła twarz ku sufitowi i z trudem wykrztusiła kilka 
słów po hetycku. Po chwili powtórzyła je już z mniejszym 
wysiłkiem. Rozpłakała się.
	Kate powtarzała w duchu własną modlitwę. "Usłysz ją 
Panie, proszę. Nie miej jej za złe, że nazywa Cię inaczej. 
Niezależnie od wszystkiego, ona modli się do Ciebie".

	Kate zdołała namówić Lanę do umycia się i zejścia na 
dół na śniadanie. Przyrządziła specjalny posiłek: naleśniki, 
jajka i kiełbaski. Właśnie usiedli we trójkę do stołu, kiedy u 
frontowych drzwi pojawiła się Emma Mae, bez makijażu i 
niedbale ubrana. Kate nigdy jej takiej nie widziała. Na czoło 
spadały jej nieposłuszne kosmyki włosów, nie utrwalone 
lakierem. Bez gorsetu sprawiała wrażenie łagodniejszej niż 
zwykle, mniej uzbrojonej przeciwko światu.
	- Czułam, że muszę przyjść - oznajmiła.
	- Emmo Mae - odparła Kate. - Jest siódma rano. Nie 
mamy ochoty na towarzyskie wizyty.
	Lecz Emma Mae nie zamierzała  ustąpić.
	- Tylko na minutkę - powiedziała. - Jestem tu potrzebna. 
Proszę, Kate.
	Nawet nie pociągnęła nosem, żeby zaznaczyć, że czuje 
zapach smażonych kiełbasek i gorącego syropu, co było do 
niej zupełnie niepodobne. Zignorowała stos naleśników 
złożonych na talerzu. Podeszła wprost do Lany i wyciągnęła 
dłoń. 
	- Chyba mnie wzywałaś - rzekła.
	- Nie - zaprzeczyła dziewczynka. Jej ręce pozostały 
nieruchomo złożone na kolanach.
	- Wezwałaś mnie - powtórzyła Emma Mae.
	Tym razem jej głos był inny. Jakby należał do kogoś 
potężnego. Kate przyjrzała się jej oczom. Zmieniły się, teraz 
były szare. Srebrnoszare. Czyste i rozświetlone od wewnątrz. 
	Jules też zauważył zmianę. Kate poznała  to po 
sposobie, w jaki przechylił głowę, jakby zamierzał zadać 
pytanie. Lana także spostrzegła, co się stało. Wstała z krzesła 
i uklękła na linoleum pokrywającym kuchenną podłogę.
	- Matko - powiedziała.
	Kate oczekiwała, że Emma Mae zaprotestuje przeciwko 
takiemu nonsensowi, podniesie dziewczynkę z klęczek. 
Jednak nie, położyła dłoń na ramieniu Lany.
	- Prosiłaś o spokój - odezwała się. - Lecz on ma swoją 
cenę.
	Lana odpowiedziała, ale nie po angielsku. Starannie, 
powoli dobierała hetyckie słowa. Obce. Dziwne. Mimo to  
Kate w jakiś przedziwny sposób zrozumiała je. Poczuła, że 
siedzący obok Jules drży. On też słyszał. Wiedział.
	- Zapłacę twoją cenę - mówiła Lana. - Jestem ciężarem 
dla samej siebie i dla tych ludzi, którzy przyjęli mnie do 
siebie. Żyję w szaleństwie i nieszczęściu. Istnieję, wiedząc i 
nie wiedząc kim jestem, a większość z tego, co widzę, nie 
podoba mi się. Byłam dumna i arogancka. Nie byłam dobra.
	Nie, pomyślała Kate. Ona nie jest ciężarem. Kochamy 
ją. Pragniemy, by pozostała z nami. Chcemy tylko, żeby była 
szczęśliwa.
	Kobieta, która i była i nie była Emmą Mae uniosła 
wzrok i spojrzała na Kate, na wskroś Kate, w głąb jej myśli, 
jej serca. Usta wygięły się jej w cieniu uśmiechu.
	No cóż, pomyślała Kate, Emma Mae jest piękna.
	- Żyję - ciągnęła Lana. - Lecz każdego dnia pamiętam 
swoją śmierć. Czy to naprawdę się stało, Matko? Jak więc 
mogę nadal żyć?
	- Żyjesz ponownie, moje dziecko. W ciele, które należy 
do kogoś innego. Jesteś nią i nie jesteś. Jesteś pamięcią dawno 
minionego życia.
	Głowa Lany opadła jeszcze niżej. Na jej policzkach 
zabłysły łzy.
	- A więc - powiedziała - nawet nie mam własnego 
życia.
	- Nie - zaprzeczyła miękko kobieta. - Ty możesz 
wybrać. Możesz pozostać tym, kim jesteś, przybyszem z 
odległej przeszłości, kobietą pamiętającą, że była kimś innym 
niż kobietą. Albo możesz wybrać zapomnienie - i żyć 
ponownie, jako dziecko tego czasu.
	- Cena spokoju - zrozumiała Lana. - Tkaczka zniknie 
bezpowrotnie, nawet jako pamięć.
	- Wszystko ma swój koniec - rzekła kobieta. - Nawet 
bogowie.
	Lana nie odezwała się. Potem, po długim milczeniu, 
uniosła wzrok.
	- Nie mam prawa kraść jej życia - powiedziała. -  
Nawet jeśli było zupełnie zwyczajne.
	Popatrzyła na Kate, potem na Julesa, w końcu zwróciła 
oczy na kobietę, która nie była Emmą Mae. 
	- Matko - oznajmiła. - Weź to życie. Przynieś mi pokój.
	Nie, pomyślała Kate. Nie.
	Kobieta uśmiechnęła się, rozświetlając tym całe 
pomieszczenie.
	- Uczysz się - rzekła. Położyła dłoń na głowie Lany.
	Z ręki trysnęło światło. Srebrne światło, otaczające 
głowę dziewczynki, całe jej ciało. Promieniowało na 
wszystkie strony, nieznośnie jasnymi smugami, pomiędzy 
którymi panowała ciemność. Wzór, sieć z blasku i mroku. 
Pajęczyna zdolna pochwycić cały świat.
	Kate zamknęła oślepione oczy. Nadal widziała 
wszystko przez powieki. Jules jęknął.
	Kate zasłoniła oczy dłońmi. Światło wciąż było za 
jasne, jarzyło się jak gwiazda.
	Wzór zamigotał, zmienił się.
	Potem wszystko znikło.
	Lana wciąż klęczała na podłodze. Emma Mae ciągle 
siedziała na krześle. Nic się nie zmieniło. Wszystko się 
zmieniło.
	- O Boże - jęknęła Emma Mae. - Co mi przyszło do 
głowy, żeby przeszkodzić wam w śniadaniu? Tak mi przykro, 
wszystko już wystygło.

	Jedną z zadziwiających rzeczy był fakt, że miała na imię 
Sharon i figurowało ono na dokumentach jako jej drugie imię. 
Kate zrezygnowała już z zastanawiania się nad cudami. 
Najwyraźniej ostatnimi czasy życie było nimi wypełnione.
	Sharon miała dwanaście lat, choć wyglądała na więcej. 
Pamiętała rozpadający się bungalow w Tampie, pełen 
insektów, i swoją matkę, która sprzedawała się za narkotyki, 
dopóki nie straciła urody. Wówczas przehandlowała córkę.
	Wtedy Sharon uciekła.
	Nie pamiętała skąd wzięły się siniaki i rana na głowie. 
Ani też jak stała na skraju autostrady, tkała, mówiła po 
hetycku. Zupełnie jak w historyjce wymyślonej przez Kate 
uważała ją i Julesa za ciotkę i wuja. Bardzo chciała z nimi 
zostać. Kate nie zamierzała jej od tego odwodzić.
	Sharon lubiła rysować i robiła to znakomicie. Nie miała 
trudnego charakteru, jakiego można by oczekiwać po osobie 
pochodzącej z takiego środowiska. Jednak zachowywała 
pewną rezerwę, była w niej potrzeba utrzymywania dystansu, 
co przypominało Kate Lanę.
	Sharon lubiła też czytać. Zwłaszcza jedną książkę 
wielokrotnie wypożyczała z biblioteki. Nosiła tytuł "Mitologia 
grecka". Kate, zaciekawiona, zajrzała do niej któregoś dnia i 
zaczęła czytać w miejscu, w którym sama się otwarła. 
Zabrakło jej tchu, oczy wypełniły się łzami. Lana...
	Ile z Lany pozostało w Sharon? Jaka jej część oglądała 
świat oczami Sharon?
	Emma Mae była częstym gościem. Sharon zaprzyjaźniła 
się z nią o wiele bardziej niż Lana. Była wdzięczna za 
okazywane jej zainteresowanie, przynoszone książki i 
przybory do rysowania, za wycieczki do miasta i muzeów. 
Wydawało się nawet, że nie drażni jej zarozumiały sposób 
mówienia Emmy Mae ani bezustanne doradzanie.
	Kiedy Emma Mae wróciła z Flagstaff, z wizyty u 
siostry, przywiozła Sharon srebrną bransoletkę.
	- Flagstaff - zdziwiła się Kate. - Nie wiedziałam, że 
masz tam siostrę.
	- Nigdy nie było powodu, żeby ci o tym powiedzieć - 
odparła Emma Mae.

	Jules uprzątnął dla Sharon miejsce w kącie swojego 
warsztatu. Zrobił jej sztalugi, ustawił przy nich krzesło i mały 
stolik. Na ścianie zawiesił półki na przybory. Emma Mae 
kupiła jej pastele i zestaw farb akrylowych. 
	Sharon zaczęła malować. Nie pozwalała Kate zobaczyć 
swej pracy. Powiedziała, że to niespodzianka.
	Krosna stały na strychu milczące, zakryte. Kate zdjęła z 
nich tkaninę, złożyła  i schowała. Potem płakała przez dobrą 
godzinę. Tak ją znalazł Jules.
	- Nie opłakuj Lany, Kate - powiedział i przytulił ją.
	- Ona nie nazywała się Lana - wykrztusiła Kate przez 
łzy. - To była Arachne.

	Pewnego poranka Sharon zaprowadziła Kate do swojej 
pracowni.
	- Skończyłam obraz - powiedziała.
	Był piękny. Nie tak cudowny jak tkanina, umiejętności 
Sharon były mniej rozwinięte niż Lany. Jednak miał w sobie 
coś. Uczucie.
	Przedstawiał kobietę siedzącą na łące, karmiącą 
niemowlę. Korona czerwonych maków otaczała jej twarz.
	Jej twarz. Kate. Nie pomarszczoną, wyblakłą jak teraz, 
lecz młodą, mającą nie więcej niż dwadzieścia pięć lat. Jej 
oczy, spoglądające na dziecko, wypełniała miłość. Tak silna, 
że aż czuło się ją we własnym wnętrzu.
	- Och - powiedziała Kate. - Jest piękny. Przepiękny.
	- Tak sądzisz? - upewniła się Sharon nieśmiało. Nie 
była tak dumna jak Lana.
	- Tak. O tak.
	Wtedy Kate coś spostrzegła.
	W górnym rogu sztalug tkwiła pajęczyna. Mała, bardzo 
delikatna. Gdyby nie odblask słońca na nitkach, byłaby 
zupełnie niewidoczna.
	Nawet przez myśl jej nie przeszło, żeby ją usunąć.
                                             Przełożył Jarosław Cieśla

BEVERLY SUAREZ-BEARD
	Mieszka na Florydzie z mężem i trzyletnim synkiem. Z 
wykształcenia jest fizykiem i muzykiem, ale obecnie zajmuje 
się zawodowo komputerami i programowaniem. Ukończyła 
warsztaty literackie w Clarion West, zwyciężyła w 
organizowanym przez Rona Hubbarda konkursie dla młodych 
talentów literackich, otarła się o Nebulę (półfinał), jej utwory 
były drukowane m.in. w "Realms of Fantasy", "Century" i 
jedenastym tomie pokonkursowych antologii Hubbarda. 
Opowiadaniem "Dłonie pamiętają", zaczerpniętym z 
"Century" 2/95, debiutuje na łamach "Nowej Fantastyki".
                                                                                       (anak)



1

