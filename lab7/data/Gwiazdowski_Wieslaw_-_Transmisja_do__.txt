Autor: WIESŁAW GWIAZDOWSKI
Tytul: Transmisja do...

Z "NF" 1/98

   Nie bój się wrogów, w najgorszym razie mogą cię zabić; 
nie bój się przyjaciół, w najgorszym razie mogą cię 
zdradzić; bój się małodusznych. Oni nie zabijają i nie 
sprzedają, ale z ich milczącym przyzwoleniem istnieje na 
Ziemi - Zbrodnia i Kara. - BRUNO JASIEŃSKI
  

   Siedli naprzeciwko siebie i patrzyli sobie w oczy.  Ona 
miała brązowe, on niebiesko-zielone. Ujrzeli się przed 
chwilą, a wydawało się im, że minęła wieczność.  I choć ten 
pierwszy raz o niczym nie świadczył i niczego nie sugerował, 
oboje pomyśleli o tym samym. Pomyśleli, że są sobie 
przeznaczeni.  
   Nie odzywali się, by nie zmącić aury fascynacji i 
pożądania. Wrażenie było dziwne i silne, balansowało na 
granicy rozsądku i zrozumienia. Pogrążali się w nim, pragnąc, 
by trwało jak najdłużej, aż do skończenia świata. A uczucie 
spływało w koniuszki palców, rozgrzewało ciała wysuszając 
usta.  
   Przechodzący obok zwalniali kroku, oglądali się szepcząc: 
"patrz, zakochani".  
   Tymczasem on zamówił po filiżance gorącej czekolady. Ona 
w podzięce włożyła swe dłonie w jego dłonie i uśmiechnęła 
się, krusząc ostatnie wątpliwości.  
   Tak minął im czas.
   Rozeszli się ze smutkiem i tęsknotą w oczach.
   Spotkali się nazajutrz o tej samej porze i znów 
zapatrzyli się w siebie, zrywając kontakt z rzeczywistością. 
Było to dopiero drugie spotkanie, a czuli, że znają się tak 
jakby znali się od zawsze i wieczność minęła od ostatniego 
spotkania.  Tonęli we wzajemnej fascynacji bez słów.  Nie 
mówili, bo głos mógłby zniszczyć atmosferę.  

   Rozmowę zaczęli tydzień później, ósmego dnia znajomości.  
   - Na imię mi Dawid - rzekł, nie odrywając wzroku od jej 
twarzy.  
   - A mnie Merita - odparła. 
   - Nie pamiętasz matki, a twa macocha nigdy nie uważała cię 
za własną córkę. Ojciec bił cię i wykorzystywał. 
   Nie miała pojęcia skąd on wie takie rzeczy, ale nie 
przeczyła; odnajdywał w jej oczach przerażające 
potwierdzenie.  
   - Nigdy nie miałam własnej rodziny - wyznanie 
przychodziło jej dziwnie łatwo i choć wcześniej nikomu nie 
wyjawiła swej krzywdy, wiedziała, że on jej nie zdradzi. - 
Mama zmarła, gdy miałam sześć lat i znam ją tylko ze zdjęć. 
Pamiętam kłótnie i to, że musiałam siedzieć sama w ciemnym 
pokoju - głos uwiązł jej w gardle, Dawid zamknął jej dłonie 
w swych dłoniach. Jest obok, więc nie spotka ją już żadna 
krzywda. - Nigdy nie kochałam ojca. I nigdy nie pokocham. Za 
późno, by zwrócił to, co przez niego utraciłam. Może 
dzieciństwo i przyszłość...  
   - Myślałaś o samobójstwie?
   - Nie było dnia, bym sobie nie wyobrażała tej chwili. 
Moja śmierć nie zmartwiłaby nikogo. Rozumiesz?  
   - Tak, Merito. A co ze szkołą?
   Nie mógł oderwać wzroku od jej kasztanowych włosów, 
poskręcanych w esy-floresy, idealnych ust, pięknego nosa, 
cudownie spokojnych  brązowych oczu. Dlaczego jej piękno 
musiało przejść przez to wszystko?  Dlaczego musiała tyle 
wycierpieć?  
   - W szkole? Tak zwane koleżanki, tak zwani koledzy, tak 
zwani profesorzy. O czym chcesz wiedzieć? O wagarowaniu, bo 
to pozwalało się stamtąd wyrwać?  O ocenach za nie odrobione 
prace domowe? O zeszytach z plamami... Stawał nade mną i 
robił to pijąc mleko, chwytał za włosy i kazał patrzeć. 
Mój...  
   - Wiem, nie musisz mówić. 
   Zamyślił się, patrząc w jej oczy. Ile dziewcząt takich jak 
ona kryło na dnie swych serc krzywdy i ból, a z nim 
nienawiść, która podpowiadała, by zabić.  Jak wiele jeszcze 
było takich dzieci?  
   - Pomogę ci - rzekł.
   Czy to, co przeżywał, mógł nazwać miłością?

   Był stary i tak właśnie się czuł. Przed miesiącem 
skończył siedemdziesiąty rok.  Zaakceptował to, czasu nikt 
nie cofnie, a żywić pretensji nie ma do kogo.  
   Niektórzy uważali jego wiek za piękny; cóż w nim 
pięknego? Nie miał tyle sił co kiedyś, choć wyzbył się 
szczeniackich pragnień. Cieszyło go mniej rzeczy i spraw i 
inaczej patrzył na świat. Mógłby za to winić swój charakter, 
lecz byłoby śmieszne usprawiedliwiać się w tym wieku 
charakterem. Przeżył to co przeżył, sam sobie ukształtował 
los. Było  za późno na zmiany.  
   Nie oszukiwał się. Jak przez całe życie, i teraz 
wychodził niebezpieczeństwu naprzeciw i nie błagał o litość.  
Właściwie, z wyjątkiem kilku drobnostek, nie chciałby, by 
przeszłość potoczyła się inaczej. Ludzie umierali nim 
zdążyli zrozumieć sens, on był ze śmiercią za pan brat, a 
jednak dożył sędziwego wieku. Nie mógł więc mieć do nikogo 
pretensji.  
   Dawid przystanął niezdecydowanie, nie chcąc przerywać 
dziadkowi podlewania kwiatów. Czynność ta była obrządkiem. 
Dla dziadka istniały tylko dwie odmiany piękna: kobiety i 
kwiaty. Pierwsza fascynowała go do przyjścia starości, 
drugą odkrył zaraz potem. Człowiek, który uznawał inne odmiany 
piękna, był najczęściej głupcem i umierał przedwcześnie.  
   Starzec powoli odstawił konewkę i obejrzał się na wnuka. 
Powoli przeszedł od okna do stojącego opodal biurka i 
zasiadł w fotelu. Skinął lekko głową.  
   Chłopak bez słowa podał dziadkowi gazetę.  Cofnął się.  
   Na pierwszej stronie na czarno-białym zdjęciu podawali  
sobie dłonie dwaj politycy. Stary człowiek przyglądał się im 
chwilę, przerzucił kartki, mijając rubryki z aktualnościami 
i kolumny giełdowe. Zatrzymał się przy nekrologach. Bez 
trudu odnalazł interesujące go nazwisko.  
   - Bardzo dobrze - szepnął. - A co z małą?
   Dawid oblizał wargi.
   - Żyje.
   - Dlaczego?
   Chłopak nie wytrzymał dziadkowego spojrzenia i opuścił 
głowę. Zdał sobie sprawę, że wszystkie przygotowane 
odpowiedzi nie są nic warte. Tak było zawsze, ilekroć nie 
wykonał zadania.  
   - Ładna? - zapytał starzec.
   Dawid skinął tylko, wciąż szukając właściwych słów. Miał 
chaos w głowie.  
   - Za ładna. Za młoda, za miła, za doskonała... Odejdź 
Dawidzie, by me stare oczy mogły odpocząć od twego widoku.  
   - Dziadku?
   - Odejdź. Nie wykonałeś zadania.
   - Wykonam.
   - Odejdź.
   Chłopak powłócząc nogami wyszedł z pokoju.  Miał 
nadzieję, że usłyszy coś jeszcze, stary człowiek nie odezwał 
się jednak. Dziadek nie lubił zbędnych słów. Był człowiekiem 
honoru.  
   Gdy został sam, uważnie przejrzał gazetę i nie zauważywszy 
nic interesującego wrócił do kwiatków.  Był stary i czuł się 
staro. Kwiaty były jego jedynymi przyjaciółmi i nie mógł ich 
zaniedbywać.  Ich pielęgnacja była najważniejszą czynnością 
w jego życiu. Obok wychowywania Dawida.  

   - Pamiętaj o jednym - powtarzał często wnukowi. - Nigdy 
nie możesz ulec emocjom. To pierwsza zasada. Powinieneś o 
niej zawsze pamiętać. Emocje zabijają. Cóż z tego, że 
człowiek rodzi się z nimi? Rodzi się przecież również ze 
zboczeniami. Od tego, co lęgnie się w mózgu, nie sposób uciec. 
Można jednak z tym walczyć. Uwierz Dawidzie, że chwila 
nieuwagi może kosztować życie. Znałem wielu, którzy głupotą 
sprowadzili na siebie śmierć. W tym zawodzie uczucia są 
tylko przeszkodą.  
   Dziadek nauczył go wszystkiego. Dawid podziwiał jego 
mądrość i opanowanie i to, że dożył tak sędziwego wieku. A 
wiedział, że były w życiu dziadka miesiące, w których żaden 
z tygodni nie minął bez zlecenia z dopiskiem: ekspresowe.  
   Nagle przypomniał sobie o szkole i zdarzeniu, za które 
najpierw dostał burę od dyrektora, a później musiał odbyć
rozmowę właśnie z dziadkiem.  
   Przyczyną była dziewczyna. Teraz nie pamiętał nawet jak 
miała na imię. Była rozwinięta nad wiek i chłopaki dokuczali 
jej na każdym kroku. A że w każdej szkole, w każdej klasie 
musiał być kozioł ofiarny, Dawid nie zdziwił się. Do miasta 
przeprowadzili się tydzień wcześniej, po wykonaniu zlecenia, 
które gazety rozdmuchały do niewiarygodnych rozmiarów. 
Dziadek postanowił zmienić klimat, dopóki szum nie 
przycichnie. Następnego dnia znalazł wnukowi szkołę.  
   Dawid miał wówczas piętnaście lat, a więc wiek, kiedy 
hormony dają znać o sobie. Gdy później wspominał zdarzenie, 
zawsze dochodził do wniosku, że postąpił słusznie.  Nawet 
uwzględniwszy, że owego dnia był cholernie zły.  
   Na drodze do szkoły Dawida ochlapał autobus. Przez to spóźnił 
się na lekcję i wysłuchał gdaczącego upomnienie profesorki. 
To zaostrzyło jego niezadowolenie i gniew. Właściwie szukał 
okazji do wyżycia się na kimś. Przypadek zrządził, że ją 
otrzymał.  
   Jeden z chłopaków zaczął starym zwyczajem dokuczać 
dziewczynie, aż ta becząc wybiegła z klasy. Dawid pomyślał, 
chociaż jej nie znał, że to dziwka i należało się jej jak 
zwykle.  Nawet nie wiedział jak ma na imię.  Coś mu jednak 
podszepnęło, że nadarzyła się wyśmienita okazja. Wstał więc, 
podszedł do chłopaka, chwycił za włosy i uderzył głową o 
ławkę aż ten zalał się krwią i zemdlał.  
   Dyrektora wysłuchał w spokoju, nie przejmując się groźbami 
wydalenia. Dziadkowi tłumaczył, że był to tylko wybuch... A 
później, nie chcąc, by odebrano dziadkowi opiekę nad nim, 
przeprosił wszystkie zainteresowane strony.  
   To było kilka lat wcześniej, czasami wracało.
   - Czy myślisz, że śmierć jednego człowieka spowoduje 
koniec świata? - pouczał dziadek innym razem.  - Nie! By 
wyrazić się żartobliwie: Jest nas za dużo. Musisz nauczyć 
się jak przeżyć, a nie pilnować życia innych. Rozumiesz? 
Wiara w reinkarnację nie uratowała nikogo od śmierci. 
Pocieszają się nią tylko głupcy.  
   Dawid uśmiechał się przypominając sobie kilku znajomych z 
poprzedniej szkoły, dla których reinkarnacja była faktem. 
Dyskutował z nimi na ten temat bardziej, by ucieszyć ich niż 
siebie. Rzucali tytułami opracowań i nazwiskami ludzi, o 
których nigdy nie słyszał. Nadal pozostawał sceptyczny.  
   - Zauważ jak cienka linia odgranicza życie od śmierci.  
Wystarczy ją przekroczyć. By zabić, nie potrzeba nauk ni 
przygotowań. Pamiętaj, że właśnie ja to mówię. Gdy masz 
pistolet, po prostu wymierzasz i pociągasz za spust, jeżeli 
nóż - uderzasz lub rzucasz. Czy to aż tak trudne, by była 
potrzebna nauka? Wystarczy gest, by zabić.  Cóż zaś 
wystarczy, by skrzywdzić, upokorzyć, okaleczyć? Cóż?  
   Pytanie, nie wymagające odpowiedzi. Często podczas 
pouczeń zadawał dziadek podobne. Rzucał je, by podkreślić 
wagę swych słów.  
   - Jak wiele krzywd, a więc kar, rozróżniamy? Mnóstwo. Nie 
będę ich wymieniał, sam powinieneś umieć je rozpoznawać i 
używać ich. Ważne są rodzaje śmierci, a tych według mnie jest 
dwoje - cielesna i duchowa. Pierwsza jest szybsza i lepsza, 
druga przynosi większy ból. I oczywiście jest przydatna, 
choć powinieneś z nią uważać, bowiem skarcony 
nawet w agonii potrafi ugryźć. Wróg zawsze pozostanie 
wrogiem, a zdrajca zdrajcą, bez względu na przysięgi, które 
złożą. Nie daj się skusić fałszywym obietnicom i nie dawaj 
wiary słowom. Słowa są po to, by tworzyć z nich kłamstwa. By 
zabić wystarczy gest, by skłamać nie trzeba nawet tego. 
Powiesz, że przemawia przeze mnie nienawiść do ludzi, nie 
zaprzeczę. Nie otrzymałem od nich niczego, czym mógłbym się 
szczycić albo miło wspominać. Cały świat powstał na 
oszustwie i niedomówieniach. I tak z chaosu powstał chaos, 
inaczej stać się nie mogło. Moja nienawiść nie wzięła się z 
powietrza, chyba  że akurat powietrze uznamy za winne 
wszystkim błędom, które się dokonały.  
   Dawid słuchał i potakiwał, patrząc na dziadka i kwiatki. 
Dziadek nigdy mu nie pozwolił wyręczyć się w podlewaniu. Był 
to osobisty rytuał i wnuk nauczył się, że nie powinien 
przeszkadzać. Nie omyliłby się wiele nazwawszy owo 
przywiązanie dozgonną miłością.  
   - Patrz ludziom w oczy Dawidzie, staraj się poznać ich 
uczucia i myśli, zanim je okażą. Ucz się czytać z grymasów 
twarzy, z ruchu ciała. Uważna obserwacja i właściwie 
postawiona diagnoza mogą uratować cię przed 
niebezpieczeństwem, a nawet śmiercią. Gdybyś był chory, a 
lekarz pomyliłby się i przepisał złe antidotum, jedynie cud 
mógłby cofnąć ów błąd.  Nigdy nie licz, Dawidzie, na cud. Tak 
jak ja. Dlatego wciąż żyję. Dobry plan i właściwa ocena 
realiów stanowią warunek sukcesu.  
   - A jeśli zdarzy się rzecz nieoczekiwana?
   - Dobre pytanie, Dawidzie. Powinieneś już jednakże znać 
odpowiedź. Zastanów się.  
   - Przypadek może pomóc i zaszkodzić?  Należy więc mieć w 
pamięci... różne  ewentualności.  
   - Oto właściwa odpowiedź. Czyż to nie proste?
   - Gdy jest się zawodowcem.
   - Czyżbyś jeszcze się za takiego nie uważał?
   - Nie wiesz? Dawidzie? - stary człowiek ponowił pytanie.
   - Nie wiem, dziadku - odparł. Chociaż nie był tym samym 
głuptakiem co na początku, nadal nie uważał się za 
perfekcjonistę. Jeszcze wiele prób i błędów musiał przejść, 
chcąc zdobyć doskonałość.  
   - Tak - stwierdził naraz dziadek, wpadając mu w myśli. - 
Nawet Boga nie można nazwać istotą idealną, cóż zaś 
człowiek? Wytwór przypadku i paradoksu.  


   Nie potrafiłby jednoznacznie odpowiedzieć, czy jest 
zawodowcem, zwłaszcza teraz, gdy wspominał rozmowę z 
dziewczyną. Powiedziała: ...Stawał nade mną i robił to, pijąc 
mleko. Nie potrzebował niczego więcej, albowiem z tym drobnym 
szczegółem zrodził się mechanicznie plan. By zabić. Któż 
mógłby wpaść na pomysł, że zdrowy na ciele mężczyzna w sile wieku 
zapije się mlekiem na śmierć? Wezwany lekarz stwierdził 
zawał serca. Dlaczego nie?  Ostatnimi laty, gdy pęd za 
pieniądzem był jedynym celem, zawały stawały się najczęstszą 
i najnormalniejszą przyczyną zgonów.  
   Po paru dniach znów rozmawiali jak kiedyś. To znaczy 
Dawid milczał i słuchał wywodów opiekuna. Przywykł już do 
nich. Zaczęły się w dzieciństwie  i były mu potrzebne, jak 
jedzenie i picie, jak powietrze. Zżył się z nimi.  
   - Los ludzi jest nieodgadniony - zadumał się dziadek. - 
Spowity tajemnicą i pełen zagadek. Nie można przewidzieć 
nawet tego, co spotkamy za rogiem. Może śmierć? A może 
miłość, pierwszą i ostatnią? Tak poznałem twą babcię, 
Dawidzie. Przez przypadek, czysty i piękny, a zarazem bolesny 
przypadek.  
   Dawid przypomniał sobie ową opowieść. U jej zakończenia 
dziadek stawał się tym kim był teraz. A także, tym na kogo 
chował wnuka.  Dawidowi nie było dane ujrzeć jedynej miłości 
opiekuna. Babcia musiała być jednak nie tylko piękna, ale 
naprawdę niezwykła, skoro aż tak potrafiła go w sobie 
rozkochać.  
   Czasami, w godzinach melancholii, pytał sam siebie czy 
chciałby przeżyć coś podobnego. Później spotkał dziewczynę, 
którą go oczarowała. I zabił dla niej... Właściwie... Jedna 
śmierć mniej, jedna więcej nie robiły różnicy. Ważniejszy
był powód. Po raz pierwszy uważał szczerze, że zabijając robił 
dobrze. Bo przecież nie był to debiut.  
   Siadywali razem, patrzyli sobie w oczy, świat przepływał 
obok. To, że zabił jej ojca, w niczym nie przeszkadzało.  

   - Gdybyż można było przewidzieć, jak przebiegnie akcja.  
Znać za i przeciw i odpowiedzi na wszystkie pytania - 
dziadek przerwał podlewanie, odwrócił się do wnuka i 
wyszedł zza biurka, odstawiając nań małą konewkę. - Co z 
małą? - zapytał nieoczekiwanie.  
   Chłopak nerwowo przełknął ślinę. Sądził, że to już 
zapomniane, już gratulował sobie w myślach, już marzył...  
Tymczasem.  
   - Więc żyje.
   Stary człowiek odwrócił się i przygarbił, jakby przybyło 
mu lat. Męcząca cisza rozdzwoniła się w uszach, powietrze 
stało się ciężkie i duszne.  Dawidowi zrobiło się bardzo 
gorąco, był jak kamikadze przed skierowaniem samolotu w dół, 
ku jedynemu rozwiązaniu. Niepokój zapłonął ogniem, płomienie 
wypełniały jego wnętrze.  
   - Ech, młodzi, młodzi... Wam się wydaje, że wiecie 
lepiej. A później przychodzi zastanowienie, chcecie cofnąć, 
co zaszło. Lecz jest za późno. Tak, Dawidzie.  Uczyłem cię 
przez te wszystkie lata, a ty? Nie wiem, nie wiem po co. Twój 
ojciec tak samo. Zaangażował się i stracił wszystko.  
   Dawid znał tę historię.
   - Dowiedzieli się, kim był i gdzie mieszkał, lecz zbyt 
dobrze potraktował ich wysłanników. Zmył się w 
porę i ukrył w zaciszu. Nie mógł jednak ukrywać się bez 
końca. Najpierw natrafili na jego trop, a następnie 
uprowadzili żonę. Gdy zjawił się po nią tak jak zażądali, 
dostał kulę w brzuch. Powiesili go naprzeciw niej i 
dopilnowali, by obydwoje nie opuścili żywi pomieszczenia. 
Zabił ją, siebie i nie narodzone dziecko, o którym nawet się 
nie dowiedział.  
   Dawid poczuł jak płomienie zamieniają się w lód. 
   - Zabiję ją - rzekł, wpatrując się w czubki adidasów.  
   Stary człowiek odwrócił się powoli.  
   - Co powiedziałeś?  
   - Powiedziałem, że ją zabiję.  
   - Tak?  
   - Tak.  
   - Dlaczego?  
   - Bo... tak będzie lepiej dla nas obojga.  
   - Nie. Dla ciebie.  
   - Tak, dla mnie.  
   - Cieszę się, że to rozumiesz.  
   - Wiem.  
   - To dobrze.  
   - Wiem.  
   - To dobrze.  
   - Wiem.  
   - To dobrze.  
   Chłopak nie chciał powtarzać w kółko tych samych słów. 
Ostatnie i tak musiało należeć do dziadka.  
   - Zrób to zatem - zakończył stary.

   Plan był prosty aż do bólu. Właściwie nie było żadnego 
planu. Od dawna wiedział, że musi coś zrobić, łudził się 
jednak. Jak się okazało, niepotrzebnie.  
   Spotkali się w samo południe, na wagarach w kafejce. Ich 
spojrzenia połączyły się ze sobą. Czas i przestrzeń zastygły 
w magicznym krysztale cudowności i tajemnicy.  Byli w środku 
tego kryształu.  
   - Wyjedziesz z miasta - rzekł cicho Dawid.
   - Dlaczego? - zdziwiła się Merita.
   - Bo to ja zabiłem twego ojca.
   - Przecież... Jak to ty?
   - Proszę, nie pytaj. Wyjaśnię ci, kiedy będziemy 
bezpieczni. A teraz daj słowo, że zrobisz, co powiem.  
   - Co się stało? Nie rozumiem, Dawidzie. 
   - Nie pytaj. Wierzysz mi?
   - Wierzę, Dawidzie, ale...
   - Wierzysz mi?
   - Wierzę.
   - Tu masz pieniądze i adres - powoli przesunął ku jej 
dłoniom białą kopertę. - Chcę, byś dziś jeszcze opuściła to 
miasto.  
   Merita popatrzyła mu w oczy i włożyła paczuszkę do 
kieszeni bluzy.  
   - Musisz to zrobić.
   - Wiem.
   - Idź więc. Spotkamy się za kilka dni.
   Dziewczyna podniosła się od stolika, przystanęła 
niepewnie.  
   - Idź - ponaglił. - Idź już.
   - Kocham cię.
   - Ja też.
   I został sam. Nie wierząc, że zdobył się to, i że okazało 
się to tak proste.  
   Wieczorem włamał się do jej domu i zabrał kilka rzeczy. 
Już wcześniej zaczął rozglądać się za dziewczyną, która 
przypominałaby Meritę.  

   Stary człowiek podlewał kwiatki. Dawid przystanął w 
drzwiach, nie przerywając rytuału.  
   - Cóż znowu? - usłyszał pytanie.
   - Zabiłem ją - odparł szeptem.
   - Co? Mów głośniej.
   - Zabiłem ją, dziadku.
   Stary człowiek zamarł na moment, po kilku sekundach podjął 
przerwaną czynność.  
   - Jak?
   - Rzuciła się pod pociąg.
   - I?
   - Zabiłem ją.
   - Nie powiesz mi nic więcej?
   - Wolałbym nie.
   Dziadek pokręcił w milczeniu głową.
   - Żal ci jej?
   - Żal.
   - To minie. Za tydzień, dwa. To minie. Jak wszystko.
   - Tak, dziadku.
   - Cieszę się, że to zrozumiałeś. I wiem, że nie było ci 
łatwo. Ale tak będzie lepiej. Wierz mi.  
   - Tak.
   Kochał go jak wnuk dziadka, lecz Meritę kochał również. W 
niej widział swą przyszłość. Była wszystkim, czego 
potrzebował i nie mógł pozwolić, by odeszła bezpowrotnie.  
   Opiekunowi dawał najwyżej pięć lat, a ona i on mieli 
przed sobą całe życie. Miał wybór, więc wybrał.  
   - Cieszę się, że zrozumiałeś - powtórzył stary człowiek.  
- Cieszę się, Dawidzie.  
                                   Wiesław Gwiazdowski

Sobolewo, styczeń - marzec 1996 r.

                     WIESŁAW GWIAZDOWSKI
   Urodził się 7 maja 1973 r. w Suwałkach. Zadebiutował u 
nas "Saloninem" ("NF" 12/95), mroczną opowieścią o ludziach i 
bogach; później był "Wykonawca ostatniej woli" ("NF" 5/97), 
pełen duchowego okrucieństwa tekst z kimś w rodzaju kata 
(czy szeryfa?) w roli głównej. Opowiadania rozgrywały się w 
wyobrażonej przeszłości, raz - pogańskiego świata; dwa - 
umownego średniowiecza właściwego konwencji fantasy. Tym 
razem - w "Teście Judasza" i "Transmisji do..." - wyrusza 
Gwiazdowski na spotkanie najbliższej przyszłości. Zaś 
tematem jego opowiastek pozostają mroczne rejony człowieczej 
duszy wydanej na pastwę pokus wolności i rygorów 
konieczności; poddawanej próbie wierności i zdrady. Ciekawe 
i wieloznaczne, choć skromne historie, bo mało w nich 
fantastyczności w stanie czystym. Ale czy to jest 
przeszkoda!?
                                                    (mp)
