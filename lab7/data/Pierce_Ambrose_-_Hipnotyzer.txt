Autor: Ambrose Pierce
Tytul: Hipnotyzer

(The Hipnotiot)

Z "NF" 3/93

Moi przyjaciele, którzy wiedzą, że niekiedy bawię się 
hipnotyzmem, odgadywaniem myśli i pokrewnymi zjawiskami, 
pytają mnie często, czy rozumiem naturę rządzących nimi 
praw. Odpowiadam zawsze, że nie, ani też nie pragnę ich 
rozumieć. Nie należę do owych badaczy, którzy, z uchem przy 
dziurce od klucza, stoją przed warsztatem Natury i, wiedzeni 
pospolitą ciekawością, próbują wykraść jej sekrety.
   Jest rzeczą niewątpliwą, że wspomniane zjawiska są raczej 
nieskomplikowane i w żaden sposób nie przekroczyłyby naszych 
zdolności pojmowania, gdybyśmy tylko potrafili znaleźć klucz 
do tajemnicy. Jeśli jednak o mnie chodzi, wolę go nie 
znajdować, bowiem z racji romantycznego usposobienia więcej 
zadowolenia czerpię z tajemnicy aniżeli z wiedzy.
   Kiedy byłem dzieckiem, powszechnie zauważano, że moje 
ogromne, błękitne oczy stworzone są, by wpatrywać się, a nie 
przyglądać - takim się odznaczały rozmarzonym pięknem i, w 
częstych chwilach roztargnienia, obojętnością względem 
dziejących się wokół rzeczy. Ośmielam się przypuszczać, że 
moje oczy oddawały to, co działo się w ukrytej za nimi 
duszy, zawsze bardziej pochłoniętej jakimś pięknym 
wyobrażeniem  powstałym na jej własne podobieństwo niż 
zainteresowanej prawami natury i materialnym porządkiem 
rzeczy. Jakkolwiek rozważania powyższe mogą się wydawać 
egoistyczne i nie związane z tematem, pozwalają one 
wytłumaczyć, dlaczego tak niewiele światła jestem w stanie 
rzucić na kwestię, której poświęciłem tyle uwagi i która 
wzbudza tak ożywione i powszechne zaciekawienie. Dysponując 
moimi zdolnościami i sposobnościami, ktoś inny mógłby bez 
wątpienia wyjaśnić wiele z tych spraw, które przedstawiam po 
prostu w formie opowiadania.
   Po raz pierwszy uświadomiłem sobie, iż posiadam niezwykłe 
uzdolnienia, gdy miałem czternaście lat i byłem w szkole. 
Któregoś dnia zapomniałem drugiego śniadania i wpatrywałem 
się tęsknym wzrokiem w koszyczek z wiktuałami pewnej 
dziewczynki, szykującej się właśnie do ich spożycia. 
Podniosła oczy i napotkała moje spojrzenie. Wydawało się, że 
nie jest w stanie się od niego uwolnić. Po chwili wahania 
podeszła do mnie i bez słowa odstąpiła koszyczek z kuszącą 
zawartością. Z nieopisaną rozkoszą zaspokoiłem głód. Po tym 
wydarzeniu nie miałem kłopotu z posiłkiem: dziewczynka stała 
się moją codzienną dostawczynią. I nierzadko, gdy dzięki jej 
skromnym zapasom zaspokajałem prostą potrzebę, łączyłem 
korzyść z przyjemnością zmuszając ją do uczestniczenia w 
uczcie i wprowadzając ją w błąd proponowaniem wiktuałów, 
które ostatecznie zjadałem co do kruszyny. Dziewczynce 
zawsze udawało mi się wmówić, że zjadła wszystko sama. Jej 
płaczliwe narzekania, że jest głodna, zdumiewały 
nauczycielkę i rozbawiały uczniów, którzy nadali jej 
przydomek Pasibrzucha. Mnie natomiast napełniały niepojętym 
spokojem.
   Nieprzyjemną właściwością tego pod innymi względami 
zadowalającego stanu rzeczy była konieczna dyskrecja. Dla 
przykładu przekazywanie lunchu musiało się odbywać w pewnej 
odległości od szkolnego tłumu, w lesie, i rumienię się na 
myśl o wielu innych niegodnych wybiegach, które pociągała za 
sobą owa sytuacja. Jako że byłem (i jestem) w naturalny 
sposób człowiekiem o szczerym i otwartym usposobieniu, 
podstępy te stawały się coraz bardziej przykre i gdyby nie 
to, że moi rodzice wyrażali niechęć rezygnacji z oczywistych 
korzyści nowego regime'u, z ochotą powróciłbym do dawnych 
czasów. Plan, który w końcu obmyśliłem, ażeby uwolnić się od 
konsekwencji własnych zdolności, wzbudził wówczas szerokie i 
żywe zainteresowanie, i choć ta jego część, która 
przewidywała śmierć dziewczynki, została surowo potępiona, 
niewiele ma ona wspólnego z tematem niniejszej opowieści.
   Przez kilka następnych lat miałem mało możliwości 
praktykowania hipnotyzmu. Jedyną formą uznania, jaką 
zyskałem, było osadzenie mnie w samotnej celi o chlebie i 
wodzie. I właśnie gdy zamierzałem opuścić tę scenę małych 
rozczarowań, dokonałem jednego naprawdę ważnego wyczynu.
   Zostałem wezwany do biura naczelnika, gdzie dano mi 
komplet odzieży cywilnej, drobną sumę pieniędzy oraz bardzo 
dużo rad, które, muszę wyznać, cechowały się o wiele lepszą 
jakością niż ubranie. Kiedy wychodziłem przez bramę ku 
światłu wolności, odwróciłem się nagle i spojrzałem groźnie 
w oczy naczelnikowi. Miałem go w swojej władzy.
   - Jesteś strusiem - oznajmiłem mu.
   Sekcja zwłok wykazała obecność w żołądku dużej ilości 
niestrawnych przedmiotów, przeważnie drewnianych lub 
metalowych. W przełyku utkwiła mocno jedna gałka drzwiowa, 
która według orzeczenia koronera stanowiła bezpośrednią 
przyczynę zgonu.
   Z natury byłem dobrym, kochającym synem, ale gdy udałem 
się w wielki świat, od którego izolowano mnie przez tak 
długi czas, nie mogłem zapomnieć, że źródłem wszystkich 
moich nieszczęść była nadmierna oszczędność moich rodziców w 
kwestii szkolnych posiłków. Nie miałem też powodu, by 
sądzić, że wstąpili oni na drogę poprawy.
   Na drodze pomiędzy Papkowym Wzgórzem a Duszeniem 
Południowym jest małe, nie ogrodzone pole, na którym stała 
niegdyś chata znana jako Rezydencja Piotra Brzytewki. 
Dżentelmen ów utrzymywał się z mordowania podróżnych. Śmierć 
Piotra Brzytewki i przemieszczenie się szlaku podróżnego na 
inną drogę nastąpiły niemal w tym samym czasie, toteż nikomu 
nie udało się nigdy ustalić, które z tych wydarzeń było 
przyczyną, a które skutkiem. W każdym razie było to obecnie 
odludzie, a Rezydencja już dawno uległa spaleniu. Właśnie 
gdy szedłem pieszo do Duszenia Południowego, napotkałem 
moich rodziców na drodze prowadzącej do Wzgórza. Uwiązali 
konie i spożywali lunch pod dębem na środku pola. Widok 
owego posiłku wywołał bolesne wspomnienia z lat szkolnych i 
obudził w mojej pierści uśpionego lwa. Zbliżyłem się do 
zmieszanej pary, która od razu mnie rozpoznała i ośmieliłem 
się zasugerować, że skorzystam z jej gościnności.
   - Ta obfita uczta - odparł autor mojego poczęcia z 
charakterystyczną dla siebie pompatycznością, która nie 
zanikła wraz z wiekiem - starczy najwyżej dla dwóch osób. 
Nie jestem, mam nadzieję, obojętny na głodne ogniki w twoich 
oczach, ale...
   Mój ojciec nigdy nie dokończył tego zdania. To, co mylnie 
brał za wygłodniałe spojrzenie, było po prostu żarliwym 
wzrokiem hipnotyzera. Po kilku sekundach miałem go w swojej
władzy. Parę kolejnych chwil wystarczyło, by 
podporządkować jego małżonkę i tak oto zacząłem wprowadzać w 
czyn nakazy sprawiedliwego oburzenia.
   - Mój były ojcze - powiedziałem. - Przypuszczam, iż wraz 
z tą panią macie świadomość, że nie jesteście już tacy jak 
przedtem?
   - Zauważyłem pewną subtelną zmianę - brzmiała raczej 
niezdecydowana odpowiedź starego dżentelmena. - Być może, 
należałoby przypisać ją wiekowi.
   - To znacznie poważniejsza przemiana - wyjaśniłem. - 
Dotyczy ona charakteru, gatunku. Pan i ta pani jesteście, w 
istocie rzeczy, dwoma  b r o n c o s  - dzikimi i wrogo 
usposobionymi ogierami.
   - Dlaczegóż to, John? - wykrzyknęła moja droga matka. - 
Nie chcesz powiedzieć, że jestem...
   - Tak, pani - odparłem uroczyście, ponownie wpijając w 
nią wzrok.
   Zaledwie tylko te słowa padły z moich ust, padła na 
czworaka i odwracając się tyłem do starego człowieka, 
zaskowyczała niczym jakiś demon, następnie zaś wymierzyła 
złośliwego kopniaka w jego goleń! W chwilę później również 
on zmienił swoją pozycję, odwrócił od niej łeb i wierzgał 
nogami używając ich pojedynczo lub wszystkich jednocześnie. 
Ona zaś poruszała się z równą gorliwością, aczkolwiek z 
racji krępującego jej ciało przyodziewku ustępowała mu 
zwinnością. Ich nogi krzyżowały się i mieszały w sposób 
wręcz oszałamiający, ich stopy stykały się niekiedy pod 
kątem prostym, a wysunięte do przodu ciała opadały płasko na 
ziemię w chwilowej bezradności. Uspokajali się i podejmowali 
walkę na nowo. Wierząc głęboko, że stanowią parę 
rozjuszonych bydląt, wyrażali swoje szaleństwo ohydnymi 
odgłosami - cała okolica rozbrzmiewała ich wrzaskami! 
Kręcili się bez ustanku, a ciosy ich stóp spadały "niczym 
błyskawice z chmury nad górą". Rzucali się na kolana i 
stawali dęba, okładali się z furią niezdarnymi ciosami obu 
pięści naraz i ponownie opadali na ręce, jak gdyby nie byli 
w stanie utrzymać pionowej pozycji ciała. Ich ubrania, włosy 
i twarze były w nieopisany sposób ubrudzone kurzem i krwią. 
Dzikie, nieartykułowane wrzaski gniewu świadczyły o wymianie 
ciosów; potwierdzeniem ich były jęki, chrząkania 
i sapanie. Nawet pod Gettysburgiem czy Waterloo nie widziano 
tak prawdziwie mężnych zmagań: waleczność moich ukochanych 
rodziców w godzinie niebezpieczeństwa nigdy nie przestanie 
być dla mnie źródłem dumy i satysfakcji. Pod koniec tego 
wszystkiego dwa zmaltretowane, obdarte, krwawe, śmiertelne 
szczątki potwierdzały doniosły fakt, że sprawca tej batalii 
został sierotą.
   Aresztowany za spowodowanie zakłócenia porządku 
publicznego byłem i wciąż jeszcze jestem, sądzony przed 
Trybunałem Zawiłości Proceduralnych i Odroczeń, skąd mój 
adwokat pragnie, po piętnastu latach procesu, za wszelką 
cenę przenieść tę sprawę do Trybunału Odsyłania Obwinionych 
na Rewizje Procesów.
   Takie są niektóre z moich zasadnicznych eksperymentów w 
dziedzinie tajemniczej siły lub mocy znanej jako sugestia 
hipnotyczna. Czy mogłaby ona posłużyć złemu człowiekowi do 
niegodziwego celu, nie umiem powiedzieć.

                               Przełożyła Anna Kramczyk
